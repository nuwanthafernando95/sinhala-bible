<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHAB"> 
    <div class="chapter ch1" data-usfm="HAB.1">  
     <div class="p"> <span class="content"> </span><span class="verse v1" data-usfm="HAB.1.1"><span class="label">1</span><span class="content">හබක්කුක් නම් දිවැසිවරයා දර්ශනයකින් ලත් දිව්‍ය ප්‍රකාශනය මෙය වේ.</span></span> 
     </div> 
     <div class="s1"> <span class="heading"><b>හබක්කුක්ගේ දුක්ගැනවිල්ල</b></span> 
     </div> 
     <div class="p"> <span class="verse v1" data-usfm="HAB.1.1"><span class="content"> </span></span><span class="verse v2" data-usfm="HAB.1.2"><span class="label">2</span><span class="content">සමිඳාණන් වහන්ස, ඔබ සවන් දෙන තෙක්, සවන් දී බලහත්කාරයෙන් අප මුදන තෙක් මම කොපමණ කල් ඔබට මොරගසම් ද? </span></span><span class="verse v3" data-usfm="HAB.1.3"><span class="label">3</span><span class="content">තාඩන පීඩන හා බලහත්කාරය මා අවටින් ඇත. කලකෝලාහල හා අඬදබර හැම තැන ම ඇත. මෙවැනි හිරිහැර හා නපුරුකම් මට බලා සිටින්නට ඔබ වහන්සේ සලසා ඇත්තේ මන් ද? </span></span><span class="verse v4" data-usfm="HAB.1.4"><span class="label">4</span><span class="content">නීතිය දුර්වල වී ඇත. යුක්තිය කිසි කලෙක ඉටු නොවේ. දුෂ්ටයන් ධර්මිෂ්ඨයන් යටපත් කර ඇත. යුක්තිය නොපිට පෙරළා ඇත.</span></span> 
     </div> 
     <div class="s1"> <span class="heading"><b>සමිඳාණන් වහන්සේගේ පළමු වන පිළිතුර</b></span> 
     </div> 
     <div class="p"> <span class="verse v4" data-usfm="HAB.1.4"><span class="content"> </span></span><span class="verse v5" data-usfm="HAB.1.5"><span class="label">5</span><span class="content"> </span><span class="content">“නුඹ අවට ඇති ජාතීන් දෙස බලන්න. නුඹ දකින දෙයින් නුඹ පුදුමයට හා විස්මයට පත් වනු ඇත. මන්ද, නුඹලාගේ කාලයේ දී මා කරන්න යන්නේ, නුඹට කීවත් විශ්වාස කරන්න බැරි දෙයකි. </span></span><span class="verse v6" data-usfm="HAB.1.6"><span class="label">6</span><span class="content">දරුණු, කලබලකාරී බබිලෝනි ජාතිකයන් මම බලයට පත් කරමි. ඔව්හු අන්‍ය රටවල් අල්ලාගන්න පිණිස ලෝකය හරහා ගමන් කරති. </span></span><span class="verse v7" data-usfm="HAB.1.7"><span class="label">7</span><span class="content">ඔව්හු භයානක ය, බිහිසුණු ය. ඔවුන්ගේ ශක්තිය ඔවුන්ගේ යුක්තිය හා උසස්කම වේ.</span></span> 
     </div> 
     <div class="p"> <span class="verse v7" data-usfm="HAB.1.7"><span class="content"> </span></span><span class="verse v8" data-usfm="HAB.1.8"><span class="label">8</span><span class="content">“ඔවුන්ගේ අශ්වයෝ දිවියන්ට වඩා ශීඝ්‍රගාමී ය. ක්ෂුධාවෙන් සිටින අඳුරු වේලේ වෘකයන්ට වඩා දරුණු ය. ඔවුන්ගේ අසරුවෝ ඉදිරියට යන්නෝ ය; අසරුවෝ දුර සිට එන්නෝ ය. ගොදුරු කරා වේගයෙන් යන රාජාලීන් මෙන් ඔව්හු කඩා පැන එන්නෝ ය.</span></span> 
     </div> 
     <div class="p"> <span class="verse v8" data-usfm="HAB.1.8"><span class="content"> </span></span><span class="verse v9" data-usfm="HAB.1.9"><span class="label">9</span><span class="content">“ඔවුන්ගේ හමුදා සාහසික ලෙස ඉදිරියට එති. ඔවුන් ආක්‍රමණය කරන විට සෙනඟ තැතිගෙන සිටිති. ඔවුන් වහල්කමට ගන්න අයගේ ගණන වැලි හා සමාන ය. </span></span><span class="verse v10" data-usfm="HAB.1.10"><span class="label">10</span><span class="content">ඔව්හු රජුන්ට නින්දා කරති; අධිපතීන්ට කවටකම් කරති; සෑම බලකොටුවක් ම සුළු කොට සලකති; පස් ගොඩකර ඒවා අල්ලා ගනිති. </span></span><span class="verse v11" data-usfm="HAB.1.11"><span class="label">11</span><span class="content">තමන්ගේ බලය ස්වකීය දෙවියන් කොට ගත් වරදකරුවන් වන මොවුහු සුළඟ මෙන් ගසාගෙන ගොස් පහ ව යන්නෝ ය.”</span></span> 
     </div> 
     <div class="s1"> <span class="heading"><b>හබක්කුක්ගේ දෙ වන දුක්ගැනවිල්ල</b></span> 
     </div> 
     <div class="p"> <span class="verse v11" data-usfm="HAB.1.11"><span class="content"> </span></span><span class="verse v12" data-usfm="HAB.1.12"><span class="label">12</span><span class="content">ස්වාමීනි, දඬුවම් කරන පිණිස විනිශ්චය කිරීමේ ආයුධයක් සේ ඔබ ම බබිලෝනිවරුන් තෝරාගෙන ඔවුන් පර්වතයක් මෙන් ශක්තිමත් කර ඇත. මාගේ දෙවි සමිඳුනි, මාගේ ශුද්ධ තැනැන් වහන්ස, ඔබ ආදියේ සිට අමරණීය දෙවියන් වහන්සේ නොවන සේක් ද? </span></span><span class="verse v13" data-usfm="HAB.1.13"><span class="label">13</span><span class="content">නපුර බලන්නට බැරි තරම් පවිත්‍ර ඇස් ඇති, වැරදි කරන අය නුරුස්සන ඔබ වහන්සේ, ද්‍රෝහීන් දෙස බලා සිටින්නේත්, දුෂ්ටයා තමාට වඩා දැහැමි තැනැත්තා විනාශ කරන විට ඔබ නිහඬ ව සිටින්නේත් මන් ද?</span></span> 
     </div> 
     <div class="p"> <span class="verse v13" data-usfm="HAB.1.13"><span class="content"> </span></span><span class="verse v14" data-usfm="HAB.1.14"><span class="label">14</span><span class="content">ඔබ වහන්සේ මිනිසුන් මුහුදේ මත්ස්‍යයන් මෙන් ද මූලිකයෙකු නැති බඩගා යන සතුන් මෙන් ද සලකන්නේ මන් ද? </span></span><span class="verse v15" data-usfm="HAB.1.15"><span class="label">15</span><span class="content">බබිලෝනිවරු බිලිකටුවලින් මිනිසුන් අල්ලා ගනිති; දැල් දමා ඇදගෙන, අතංගුවෙන් ඔවුන් එකතුකර ඒ ගැන ප්‍රීති වෙමින් උදන් අනති. </span></span><span class="verse v16" data-usfm="HAB.1.16"><span class="label">16</span><span class="content">ඔව්හු දැල්වලට පූජා ද අතංගුවට සුවඳ දුම් ද ඔප්පු කරති. මන්ද, ඒවායින් ම සැප විහරණයෙන් කල් යවමින් පුෂ්ටිමත් ආහාර අනුභව කරන බැවිනි.</span></span> 
     </div> 
     <div class="p"> <span class="verse v16" data-usfm="HAB.1.16"><span class="content"> </span></span><span class="verse v17" data-usfm="HAB.1.17"><span class="label">17</span><span class="content">මේ අයුරින් දැල් හිස් කරමින් නිර්දය ලෙස ජාතීන් විනාශ කිරීමට ඔබ ඉඩ හරින සේක් ද?</span></span> 
     </div> 
    </div> 
   </div> 
  </div>
 </body>
</html>