<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHAB"> 
    <div class="chapter ch2" data-usfm="HAB.2">  
     <div class="s1"> <span class="heading"><b>සමිඳාණන් වහන්සේගේ දෙ වන පිළිතුර</b></span> 
     </div> 
     <div class="p"> <span class="content"> </span><span class="verse v1" data-usfm="HAB.2.1"><span class="label">1</span><span class="content">මම මාගේ මුර අට්ටාලය උඩට නැඟ, බලකොටුව උඩ සිටගෙන, සමිඳාණන් වහන්සේ මට කියන්නේ කුමක් ද කියාත්, මාගේ පැමිණිල්ල ගැන දෙන පිළිතුර කුමක් ද කියාත් බලා සිටින්නෙමි.</span></span> 
     </div> 
     <div class="p"> <span class="verse v1" data-usfm="HAB.2.1"><span class="content"> </span></span><span class="verse v2" data-usfm="HAB.2.2"><span class="label">2</span><span class="content">සමිඳාණන් වහන්සේ මට මෙසේ පිළිතුරු දුන් සේක: “දර්ශනය ලියන්න; එය කියවන්න පුළුවන් වන පිණිස ගල් පුවරුවල පැහැදිලි ලෙස ලියන්න. </span></span><span class="verse v3" data-usfm="HAB.2.3"><span class="label">3</span><span class="content">එසේ කළ යුත්තේ දර්ශනය නියම කාලය වන තෙක් පමාවන බැවිනි. එහෙත්, එය නිෂ්ඵල නොවී වේගයෙන් ඉටුවනු ඇත. එය නොවරදවා පැමිණෙන්නේ ම ය. </span></span><span class="verse v4" data-usfm="HAB.2.4"><span class="label">4</span><span class="content">අදමිටු අය නොපවතින්නෝය; එහෙත්, දමිටු අය දෙවියන් වහන්සේ කෙරෙහි ඇති ඇදහිල්ලෙන් ජීවත් වන්නෝ ය.”</span></span> 
     </div> 
     <div class="s1"> <span class="heading"><b>අදමිටු අයගේ විනාශය</b></span> 
     </div> 
     <div class="p"> <span class="verse v4" data-usfm="HAB.2.4"><span class="content"> </span></span><span class="verse v5" data-usfm="HAB.2.5"><span class="label">5</span><span class="content">වස්තුව රවටන සුලු ය. පාතාලය මෙන් කට අයාගත් තෘෂ්ණාව ඇත; මරණය මෙන් තෘප්තියක් නොලබන, සියලු ජාතීන් තම ආශාව සඳහා රැස් කරන්නාවූ සියලු මිනිසුන් තම වාසියට හරවාගන්නාවූ මිනිසා අහංකාරී නොසංසුන් කෙනෙකි. </span></span><span class="verse v6" data-usfm="HAB.2.6"><span class="label">6</span><span class="content">සියලු දෙනා ඔහුට අවමන් කොට ඔහුට විරුද්ධ ව මෙසේ ඇනුම්පද කියනු ඇත; “නුඹලාට අයිති නැති දේ ගොඩගසාගත්, උකස් බඩු තමා පිට පටවාගත් අයට වන විපතක මහත!”</span></span> 
     </div> 
     <div class="p"> <span class="verse v6" data-usfm="HAB.2.6"><span class="content"> </span></span><span class="verse v7" data-usfm="HAB.2.7"><span class="label">7</span><span class="content">නුඹලාගේ ණය හිමියන් හදිසියේ නුඹලා පිට කඩා පනින්නේ නැද් ද? නුඹලාගේ සතුරෝ නුඹලා තැති නොගන්වන්නෝ ද? එවිට ඔව්හු නුඹලා කොල්ලකන්නෝ ය. </span></span><span class="verse v8" data-usfm="HAB.2.8"><span class="label">8</span><span class="content">නුඹලා බොහෝ ජාතීන්ගෙන් කොල්ලකෑ නිසා ද නුඹලා කර ඇති ඝාතන නිසා ද දේශයටත්, නගරයටත්, එහි වැසියන්ටත් නුඹලා කර ඇති බලහත්කාරකම් නිසා ද ඉතිරි ව සිටින අය නුඹලා කොල්ලකන්නෝ ය.</span></span> 
     </div> 
     <div class="p"> <span class="verse v8" data-usfm="HAB.2.8"><span class="content"> </span></span><span class="verse v9" data-usfm="HAB.2.9"><span class="label">9</span><span class="content">තමාගේ නිවෙස උස් තැනක සාදන පිණිස ද උපද්‍රවයෙන් මිදෙන පිණිස ද සිය වංශයේ වාසිය පිණිස සෙස්සන් සූරාකන තැනැත්තාට වන විපතක මහත! </span></span><span class="verse v10" data-usfm="HAB.2.10"><span class="label">10</span><span class="content">නුඹලාගේ උපායයන් නිසා නුඹලාගේ වංශය පිට නින්දාව පමුණුවාගෙන ඇත. බොහෝ ජාතීන් විනාශ කිරීම නිසා නුඹලා, තමන්ගේ ම විනාශය පමුණුවාගෙන ඇත. </span></span><span class="verse v11" data-usfm="HAB.2.11"><span class="label">11</span><span class="content">බිත්තියේ ගල් වුව ද නුඹලාට විරුද්ධ ව මොරහඬ නඟන අතර වහලේ රීප්ප හා පරාල දෝංකාර නඟනු ඇත.</span></span> 
     </div> 
     <div class="p"> <span class="verse v11" data-usfm="HAB.2.11"><span class="content"> </span></span><span class="verse v12" data-usfm="HAB.2.12"><span class="label">12</span><span class="content">නුඹලා අපරාධයෙන් නුවරක් ද මිනීමැරීමෙන් නගරයක් ද ගොඩනඟාගෙන ඇති බැවින් නුඹලාට වන විපතක මහත! </span></span><span class="verse v13" data-usfm="HAB.2.13"><span class="label">13</span><span class="content">ජාතීන් නිකරුණේ වෙහෙස මහන්සියෙන් ඔවුන් ගොඩනඟා ඇති සියල්ල ගින්නෙන් දවා නැත්තට නැති කිරීම සියලු බලැති සමිඳාණන් වහන්සේගේ ක්‍රියාව නොවේ ද? </span></span><span class="verse v14" data-usfm="HAB.2.14"><span class="label">14</span><span class="content">මුහුද ජලයෙන් පිරී තිබෙන්නාක් මෙන් සමිඳාණන් වහන්සේගේ තේජස පිළිබඳ දැනගැන්මෙන් පොළොව පිරී යන්නේ ය.</span></span> 
     </div> 
     <div class="p"> <span class="verse v14" data-usfm="HAB.2.14"><span class="content"> </span></span><span class="verse v15" data-usfm="HAB.2.15"><span class="label">15</span><span class="content">අසල්වාසීන්ගේ නග්න රූප දෙස බලා නින්දා කරන පිණිස අධික කෝපයෙන් ඔවුන්ට බොන්නට දී වෙරිමත් කරන්නාවූ නුඹලාට වන විපතක මහත! </span></span><span class="verse v16" data-usfm="HAB.2.16"><span class="label">16</span><span class="content">ඒ අයුරින් නුඹලාත් ගෞරවයෙන් වෙනුවට නින්දාවෙන් පිරී සිටින්නහු ය. නුඹලාත් වෙරිමත් වන්නහු ය. සමිඳාණන් වහන්සේගේ දකුණු අතෙහි කුසලානෙන් නුඹලාට බොන්න සලස්වා උන් වහන්සේ නුඹලාගේ ගෞරවය අගෞරවයට හරවන සේක. </span></span><span class="verse v17" data-usfm="HAB.2.17"><span class="label">17</span><span class="content">නුඹලා කර ඇති මිනීමැරීම් නිසාත්, දේශයටත් නගරයටත් එහි වැසියන්ටත් කර ඇති බලහත්කාරකම් නිසාත්, නුඹලා ලෙබනොන්හි කළ අපරාධ නිසාත් නුඹලා විනාශ කරනු ඇත.</span></span> 
     </div> 
     <div class="p"> <span class="verse v17" data-usfm="HAB.2.17"><span class="content"> </span></span><span class="verse v18" data-usfm="HAB.2.18"><span class="label">18</span><span class="content">පිළිමයකින් ඇති ප්‍රයෝජනය කුමක් ද? එය මිනිසා විසින් සාදන ලද්දකි. එයට සත්‍යය පවසන්නට බැරි ය. එය වාත්තු පිළිමයක් පමණකි. එය කෙරෙහි විශ්වාසය තැබීමෙන් එය තැනූ තැනැත්තාට වන යහපත කුමක් ද? </span></span><span class="verse v19" data-usfm="HAB.2.19"><span class="label">19</span><span class="content">ඒ රූපයට ‘පිබිදෙන්න’ කියාත්, ගලින් නෙළූ ගොළු පිළිමවලට ‘නැඟිටින්න’ කියාත් කියන නුඹලාට වන විපතක මහත! පිළිමවලට කිසිවක් එළිදරව් කළ හැකි ද? අහෝ! රන් රිදීයෙන් එය වසා තිබුණත් එය තුළ ප්‍රාණයක් ඇත්තේ ම නැත.</span></span> 
     </div> 
     <div class="p"> <span class="verse v19" data-usfm="HAB.2.19"><span class="content"> </span></span><span class="verse v20" data-usfm="HAB.2.20"><span class="label">20</span><span class="content">එහෙත්, සමිඳාණන් වහන්සේ සිය ශුද්ධ මාලිගාවේ වැඩ සිටින සේක; මුළු පොළොව උන් වහන්සේ ඉදිරියෙහි නිශ්ශබ්ද වේ වා!</span></span> 
     </div> 
    </div> 
   </div> 
  </div>
 </body>
</html>