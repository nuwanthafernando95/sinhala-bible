<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkOBA"> 
    <div class="chapter ch1" data-usfm="OBA.1">  
     <div class="s1"> <span class="heading"><b>ඒදොම් යටත් කරනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="OBA.1.1"><span class="label">1</span><span class="content">දිවැසිවර ඔබදියාගේ දර්ශනය මෙය වේ. මහෝත්තම දෙවි ස්වාමීන් වහන්සේ ඒදොම් ගැන මෙසේ වදාරන සේක: “ඉදිරියට එන්න; අපි ඒදොම්ට විරුද්ධ ව යුද්ධයට යමු”යි කියන පිණිස ජාතීන් අතරට පණිවුඩකාරයෙක් යවනු ලැබී ය. මම මේ ආරංචිය සමිඳාණන් වහන්සේගෙන් ලදිමි.</span></span> 
     </div> 
     <div class="q"> <span class="verse v1" data-usfm="OBA.1.1"><span class="content"> </span></span><span class="verse v2" data-usfm="OBA.1.2"><span class="label">2</span><span class="content">“මම නුඹ ජාතීන් අතර ඉතා සුළු කරන්නෙමි.</span></span> 
     </div> 
     <div class="q2"> <span class="verse v2" data-usfm="OBA.1.2"><span class="content">නුඹ අධික ලෙස ද්වේෂ කරනු ලබන්නෙහි ය.</span></span> 
     </div> 
     <div class="q"> <span class="verse v2" data-usfm="OBA.1.2"><span class="content"> </span></span><span class="verse v3" data-usfm="OBA.1.3"><span class="label">3</span><span class="content">ගල් ගුහාවල ජීවත් වන, උස් තැන්හි වාසය කරන, මා බිම හෙළිය හැක්කේ කවරෙකුට දැ යි කියාගන්න නුඹ, සිතේ අහංකාරය නිසා රැවටී සිටින්නෙහි ය.</span></span> 
     </div> 
     <div class="q"> <span class="verse v3" data-usfm="OBA.1.3"><span class="content"> </span></span><span class="verse v4" data-usfm="OBA.1.4"><span class="label">4</span><span class="content">නුඹ, රාජාලියෙකු මෙන් ඉහළට පියාඹා, නුඹේ කැදැල්ල තාරකා අතරේ පිහිටුවා ගත්තත් එතැනින් වුව ද මම නුඹ පහතට හෙළාදමන්නෙමි”යි පවසන්නේ, සමිඳාණන් වහන්සේ වන මම ය.</span></span> 
     </div> 
     <div class="p"> <span class="verse v4" data-usfm="OBA.1.4"><span class="content"> </span></span><span class="verse v5" data-usfm="OBA.1.5"><span class="label">5</span><span class="content">“රාත්‍රියේ සොරු වත්, කොල්ලකාරයෝ වත් නුඹ වෙත පැමිණියෝ නම්, ඔවුන්ගේ සිතේ හැටියට සොරා නොගනිත් ද? මිදි පල නෙළන්නෝ නුඹ වෙත පැමිණියෝ නම්, මිදි පල සමහරක් වත් ඉතිරි නොකරත් ද? එහෙත්, අහෝ! ඔවුන් නුඹ විනාශ කර දමා තිබෙන හැටි! </span></span><span class="verse v6" data-usfm="OBA.1.6"><span class="label">6</span><span class="content">අනේ! ඒසව්; ඔවුන් නුඹේ වස්තුව සොයාගෙන තිබෙන හැටි! ඒ සඟවන ලද වස්තුව පැහැරගෙන ගොස් ඇති හැටි! </span></span><span class="verse v7" data-usfm="OBA.1.7"><span class="label">7</span><span class="content">නුඹ සමඟ ගිවිසුම් කරගත් අය නුඹ රවටා, දේශ සීමාව දක්වා නුඹ පන්නාදමා ඇත. නුඹ සමඟ සාමදානයෙන් සිටි අය දැන් නුඹ පරාජය කර ඇත. නුඹේ හිත-මිතුරන් නුඹට උගුල් අටවා, ‘ඔහුට ඒ ගැන තේරුමක් නැතැ’යි කියනු ඇත.”</span></span> 
     </div> 
     <div class="p"> <span class="verse v7" data-usfm="OBA.1.7"><span class="content"> </span></span><span class="verse v8" data-usfm="OBA.1.8"><span class="label">8</span><span class="content">සමිඳාණන් වහන්සේ මෙසේ වදාරන සේක: “ඒ කාලයේ දී මම ඒදොමෙන් පැණවතුන් ද ඒසව්ගේ කඳුකරයෙන් ඥානය ද නැති නොකරම් ද? </span></span><span class="verse v9" data-usfm="OBA.1.9"><span class="label">9</span><span class="content">ඒසව්ගේ කඳුකරයේ සටන් කරන හැම දෙනා ම මරාදමන තුරු, එම්බා තේමාන්! නුඹේ රණ ශූරයන් භීතියෙන් ත්‍රස්ත වනු ඇත.”</span></span> 
     </div> 
     <div class="s1"> <span class="heading"><b>ඒදොම් වැසියන්ගේ පාපය</b></span> 
     </div> 
     <div class="p"> <span class="verse v9" data-usfm="OBA.1.9"><span class="content"> </span></span><span class="verse v10" data-usfm="OBA.1.10"><span class="label">10</span><span class="content">“නුඹ තම සහෝදර ජාකොබ් ඝාතනය කළ නිසා, නුඹ නින්දා කරනු ලැබ සදහට ම විනාශ කරනු ලබන්නෙහි ය. </span></span><span class="verse v11" data-usfm="OBA.1.11"><span class="label">11</span><span class="content">නුඹ නිකම් බලාගෙන සිටි දවසේ දී ද විදේශීන් ඔහුගේ වස්තුව පැහැරගෙන ගිය දවසේ දී ද පරදේශීන් ජෙරුසලම් දොරටු කඩාදමා, දාදු දමා ජෙරුසලම බෙදාගත් දවසේ දී ද නුඹත් ඔවුන්ගෙන් එක් කෙනෙකු මෙන් වූවෙහි ය. </span></span><span class="verse v12" data-usfm="OBA.1.12"><span class="label">12</span><span class="content">නුඹේ සහෝදරයාට පැමිණි විපත්ති ගැන නුඹ ප්‍රීති වීම නොහොබනේ ය. ජුදා වැසියන් විපතට පත් වූ දවසේ දී නුඹ සතුටු වීම හරි නැත. ඔවුන් දුක් විඳින අතර නුඹ ඔවුන්ට උඩඟුකමෙන් සරදම් කිරීම වැරදි ය. </span></span><span class="verse v13" data-usfm="OBA.1.13"><span class="label">13</span><span class="content">මාගේ සෙනඟ විපතට පත් වන දවසේ දී ඔවුන්ගේ නගරයට ඇතුල් නොවන්න. ඔවුන් විපතට පත් වන දවසේ දී, ඔවුන්ගේ දුක දැක ප්‍රීති නොවන්න. ඔවුන් විපතට පත් වන දවසේ දී ඔවුන්ගේ ධනයට අත වත් නොතබන්න. </span></span><span class="verse v14" data-usfm="OBA.1.14"><span class="label">14</span><span class="content">ඔවුන්ගෙන් පලා යන්නන් සිඳ දැමීමට නුඹ මංසන්ධිවල රැක නොසිටින්න. ඔවුන්ගේ විපත්ති දවසේ දී ඉතිරි අය පාවා නොදෙන්න.”</span></span> 
     </div> 
     <div class="s1"> <span class="heading"><b>ජාතීන් විනිශ්චය කරනු ලැබීම</b></span> 
     </div> 
     <div class="p"> <span class="verse v14" data-usfm="OBA.1.14"><span class="content"> </span></span><span class="verse v15" data-usfm="OBA.1.15"><span class="label">15</span><span class="content">“සියලු ජාතීන්ට විරුද්ධ ව එන සමිඳාණන් වහන්සේගේ දවස ළං වී තිබේ. නුඹ කර තිබෙන හැටියට ම නුඹටත් කරනු ලැබේ. නුඹ අනුන්ට කළ දේ නුඹටත් පල දේ. </span></span><span class="verse v16" data-usfm="OBA.1.16"><span class="label">16</span><span class="content">මාගේ ශුද්ධ කන්දෙහි නුඹ මධු පානය කළාක්මෙන් සියලු විජාතීන් නොනවතා මධු පානය කරනු ඇත. ඔවුන් හොඳට ම බී, වෙරිමත් වී නැත්තට ම නැතිවනු ඇත.”</span></span> 
     </div> 
     <div class="s1"> <span class="heading"><b>ඉශ්රායෙල්ගේ ජයග්‍රහණය</b></span> 
     </div> 
     <div class="p"> <span class="verse v16" data-usfm="OBA.1.16"><span class="content"> </span></span><span class="verse v17" data-usfm="OBA.1.17"><span class="label">17</span><span class="content">“කෙසේ වෙතත්, සියොන් කන්දේ සිටින සමහර දෙනෙකු බේරෙනු ඇත. එය ශුද්ධස්ථානයක් වන්නේ ය. ජාකොබ්ගේ වංශය තමන්ගේ උරුමය වන දේශය අයිති කරගන්නේ ය. </span></span><span class="verse v18" data-usfm="OBA.1.18"><span class="label">18</span><span class="content">ජාකොබ්ගේ වංශය ගින්නක් මෙන් ද ජෝසෙප්ගේ වංශය ගිනි දැල්ලක් මෙන් ද ඒසව්ගේ වංශය ඉපනැලි මෙන් ද වන්නෝ ය. ඒසව්ගෙන් පැවැත එන කිසිවෙකු ඉතිරි නොවන ලෙස ඔව්හු දැවී ගිනිබත් වන්නෝ ය.” මෙසේ වදාළේ සමිඳාණන් වහන්සේ ය.</span></span> 
     </div> 
     <div class="p"> <span class="verse v18" data-usfm="OBA.1.18"><span class="content"> </span></span><span class="verse v19" data-usfm="OBA.1.19"><span class="label">19</span><span class="content">“නෙගෙබ්හි සිටින අය ඒසව් කන්ද අයිති කරගන්නෝ ය. පහත රටේ අය පිලිස්තිවරුන්ගේ දේශය යටත් කරගන්නෝ ය. ඔව්හු එප්‍රායිම් හා සමාරියේ ගම්බිම් ද බෙන්ජමින්වරු ගිලියද් දේශය ද හිමි කරගන්නෝ ය. </span></span><span class="verse v20" data-usfm="OBA.1.20"><span class="label">20</span><span class="content">ඉශ්රායෙල් ජනයා අතරේ වහල්කමට ගෙනයනු ලැබූ අය වූ හමුදාව ශාරෙපත් දක්වා ම කානාන් දේශය හිමි කරගන්නෝ ය. සෙපාරද්හි වහල්කමට ගෙනයනු ලැබූ ජෙරුසලමේ අය නෙගෙබ් නුවරවල් ද හිමි කරගන්නෝ ය. </span></span><span class="verse v21" data-usfm="OBA.1.21"><span class="label">21</span><span class="content">ඒසව් කන්ද පාලනය කරන පිණිස ජයග්‍රාහික ව ඔව්හු සියොන් කන්දට නඟින්නෝ ය. රාජ්‍යය ද සමිඳාණන් වහන්සේගේ වන්නේ ය.”</span></span> 
     </div> 
    </div> 
   </div> 
  </div>
 </body>
</html>