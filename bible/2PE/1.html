<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2PE"> 
    <div class="chapter ch1" data-usfm="2PE.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="2PE.1.1"><span class="label">1</span><span class="content">මේ හසුන ජේසුස් ක්‍රිස්තුන් වහන්සේගේ සේවකයෙකු ද ප්‍රේරිතවරයෙකු ද වන සීමොන් පේදුරුගෙනි. මෙය ලියා එවන්නේ, අපගේ දෙවියන් වහන්සේ ද ගැළවුම්කාරයාණන් ද වන, ජේසුස් ක්‍රිස්තුන් වහන්සේගේ ධර්මිෂ්ඨකමින් අප මෙන් ම අනර්ඝ ඇදහිල්ලක් ලැබූ ඔබ වෙතට ය.</span></span> 
     </div> 
     <div class="p"> <span class="verse v1" data-usfm="2PE.1.1"><span class="content"> </span></span><span class="verse v2" data-usfm="2PE.1.2"><span class="label">2</span><span class="content">දෙවියන් වහන්සේ ද අපගේ ස්වාමීන් වන ජේසුස් වහන්සේ ද දැනගැන්මෙන්, කරුණාවත් සාමදානයත් බහුල ලෙස ඔබට ලැබේ වා!</span></span> 
     </div> 
     <div class="s1"> <span class="heading"><b>දේව කැඳවීම හා තෝරාගනු ලැබීම</b></span> 
     </div> 
     <div class="p"> <span class="verse v2" data-usfm="2PE.1.2"><span class="content"> </span></span><span class="verse v3" data-usfm="2PE.1.3"><span class="label">3</span><span class="content">උන් වහන්සේ ස්වකීය දිව්‍ය බලයෙන් ජීවිතයට හා භක්තිවන්තකමට අදාළ වන සියලු දේ අපට දී ඇත. එසේ දී ඇත්තේ තමන් වහන්සේගේ මහිමයට හා යහපත්කමට පංගුකාරයන් වීමට අප කැඳවාගත් තැනැන් වහන්සේ දැනගැනීම කරණකොටගෙන ය. </span></span><span class="verse v4" data-usfm="2PE.1.4"><span class="label">4</span><span class="content">මෙලෙස උන් වහන්සේ ඉතා අගනා, අතිඋතුම් පොරොන්දු අපට දානය කර ඇත. එසේ කෙළේ තෘෂ්ණාව නිසා ලෝකයෙහි ඇති දූෂ්‍යකමින් ඔබ ගැළවී ඒ පොරොන්දු මඟින් දේව ස්වභාවයට පංගුකාරයන් වන පිණිස ය. </span></span><span class="verse v5" data-usfm="2PE.1.5"><span class="label">5</span><span class="content">එබැවින් ඔබේ මුළු වීර්යයෙන් ඇදහිල්ලට යහපත්කම ද යහපත්කමට දැනගැන්ම ද, </span></span><span class="verse v6" data-usfm="2PE.1.6"><span class="label">6</span><span class="content">දැනගැන්මට ආත්ම දමනය ද, ආත්ම දමනයට ඉවසිල්ල ද ඉවසිල්ලට දේව භක්තිය ද </span></span><span class="verse v7" data-usfm="2PE.1.7"><span class="label">7</span><span class="content">දේව භක්තියට සහෝදර ස්නේහය ද, සහෝදර ස්නේහයට ප්‍රේමය ද එකතු කරන්න. </span></span><span class="verse v8" data-usfm="2PE.1.8"><span class="label">8</span><span class="content">මේ ගුණ දහම් ඔබ තුළ වර්ධනය වෙමින් පවතී නම්, ඒවා අපගේ ස්වාමීන් වන ජේසුස් ක්‍රිස්තුන් වහන්සේ දැන ගැනීමෙහි ලා, අලස වීමට වත්, නිෂ්ඵල වීමට වත්, ඔබට ඉඩ නොදෙයි. </span></span><span class="verse v9" data-usfm="2PE.1.9"><span class="label">9</span><span class="content">මේ ගුණ දහම් නැති තැනැත්තේ අදූරදර්ශී අන්ධ කෙනෙ‍කි. ඔහු, තමා අතීතයේ කළ පව්වලින් පවිත්‍ර කරනු ලැබූ බව අමතක කර ඇත.</span></span> 
     </div> 
     <div class="p"> <span class="verse v9" data-usfm="2PE.1.9"><span class="content"> </span></span><span class="verse v10" data-usfm="2PE.1.10"><span class="label">10</span><span class="content">එබැවින් සහෝදරවරුනි, ඔබගේ කැඳවීම ද තෝරාගනු ලැබීම ද තහවුරු කරන පිණිස වඩාත් උද්‍යෝගී ව ක්‍රියා කරන්න. මෙසේ කළොත් ඔබ කිසි කලෙක ඇදහිල්ල අත්හරින්නේ නැත. </span></span><span class="verse v11" data-usfm="2PE.1.11"><span class="label">11</span><span class="content">මෙසේ අපගේ ස්වාමීන් ද ගැළවුම්කාරයාණන් ද වන ජේසුස් ක්‍රිස්තුන් වහන්සේගේ සදාතන රාජ්‍යයට පිවිසීමේ අයිතිය සම්පූර්ණයෙන් ම ඔබට සහතික කරනු ලැබේ.</span></span> 
     </div> 
     <div class="p"> <span class="verse v11" data-usfm="2PE.1.11"><span class="content"> </span></span><span class="verse v12" data-usfm="2PE.1.12"><span class="label">12</span><span class="content">එබැවින් ඔබ මේ දේවල් දැනටමත් දැන, ඔබ ලබා ඇති මේ සත්‍යයෙහි ස්ථිර ව පවතින නමුත්, නැවත නැවත ඒවා ඔබට සිහි කරවීමට මම අදහස් කරමි. </span></span><span class="verse v13" data-usfm="2PE.1.13"><span class="label">13</span><span class="content">මා ජීවත් ව සිටින තුරු, මේ දේවල් ඔබට සිහිගැන්වීම මාගේ යුතුකම යයි මම සිතමි. </span></span><span class="verse v14" data-usfm="2PE.1.14"><span class="label">14</span><span class="content">මන්ද, අපගේ ස්වාමීන් වන ජේසුස් ක්‍රිස්තුන් වහන්සේ වටහා දුන් ලෙස, නොබෝ කලකින් කූඩාරමක් වැනි මේ ශරීරය හැරපියා යන බව මම දනිමි. </span></span><span class="verse v15" data-usfm="2PE.1.15"><span class="label">15</span><span class="content">එබැවින් මාගේ ඇවෑමෙන් පසු ඔබට මේ දේවල් හැම කල්හි ම සිහි කරගැන්මට පිළිවන් වන පිණිස මට හැකි හැම දේ ම මම කරමි.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේගේ මහිමය හා දිවැස් වැකිය</b></span> 
     </div> 
     <div class="p"> <span class="verse v15" data-usfm="2PE.1.15"><span class="content"> </span></span><span class="verse v16" data-usfm="2PE.1.16"><span class="label">16</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේගේ බලයත් තේජාන්විත ආගමනයත් ගැන අප ඔබට දැන්වූ කල, අප එසේ කෙළේ හිතා මතා ගෙතූ ප්‍රබන්ධ අනුව නොව, උන් වහන්සේගේ මහිමශ්‍රීය අපගේ ම ඇස්වලින් දුටු අය ලෙසිනි. </span></span><span class="verse v17" data-usfm="2PE.1.17"><span class="label">17</span><span class="content"> “මොහු මාගේ ප්‍රේමවන්ත පුත්‍රයාණෝ ය; මොහු කෙරෙහි මම ප්‍රසන්න ව සිටිමි” කියන හඬක් උත්කෘෂ්ට තේජසින් උන් වහන්සේ කරා පහළ වූ කල්හි දෙවි පියාණන් වහන්සේගේ ගෞරවයත් මහිමයත් උන් වහන්සේ ලැබූ සේක. </span></span><span class="verse v18" data-usfm="2PE.1.18"><span class="label">18</span><span class="content">උන් වහන්සේ සමඟ ශුද්ධ කන්ද මත සිටිය දී මේ හඬ ස්වර්ගයෙන් නික්ම එනු අපි අපේ ම කන්වලින් ඇසීමු.</span></span> 
     </div> 
     <div class="p"> <span class="verse v18" data-usfm="2PE.1.18"><span class="content"> </span></span><span class="verse v19" data-usfm="2PE.1.19"><span class="label">19</span><span class="content">ඒ නිසා දිවැසිවරුන් ප්‍රකාශ කළ පණිවුඩය වඩාත් ස්ථිර ලෙස අප සතු ව ඇත. ඔබේ අවධානය ඊට යොමු කිරීම යෙහෙකි. මන්ද, එය අලුයම පැමිණ, පහන් තරුව ඔබගේ සිත්හි උදා වන තුරු, අඳුරු තැනක බබළන පහනක් මෙනි. </span></span><span class="verse v20" data-usfm="2PE.1.20"><span class="label">20</span><span class="content">එහෙත් ශුද්ධ ලියවිල්ලෙහි එන දිවැස් වැකියක් කිසිවෙකුට තමා විසින් ම විසඳාගැනීම නොහැකි බව පළමුකොට ඔබ දැනගත යුතු ය. </span></span><span class="verse v21" data-usfm="2PE.1.21"><span class="label">21</span><span class="content">මන්ද කිසි ම දිවැස් වැකියක් කිසි කලෙක මනුෂ්‍ය ප්‍රයත්නයකින් ඇති නො වී ය. මනුෂ්‍යයෝ ශුද්ධාත්මානුභාවයෙන් පොළඹවනු ලැබ දෙවියන් වහන්සේගේ වචනය කතා කළහ.</span></span> 
     </div> 
    </div> 
   </div> 
  </div>
 </body>
</html>