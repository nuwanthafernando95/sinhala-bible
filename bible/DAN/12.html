<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch12" data-usfm="DAN.12">  
     <div class="s1"> <span class="heading"><b>දුක්පීඩාවල අවසානය</b></span> 
     </div> 
     <div class="p"> <span class="content"> </span><span class="verse v1" data-usfm="DAN.12.1"><span class="label">1</span><span class="content"> </span><span class="content">ඒ මිනිසා තවදුරටත් මෙසේ කීවේ ය: ඒ කාලයේ දී, නුඹේ සෙනඟ භාර ව සිටින උතුම් අධිපතියා වන මිකායෙල් නැඟී සිටින්නේ ය. ඒ කාලය වනාහි, මනුෂ්‍ය ජාතිය ඇති වූ කාලය පටන් මේ දක්වා කිසි කලක නුවූ විරූ විපත්ති කාලයක් වන්නේ ය. එහෙත්, නුඹේ සෙනඟගෙන් පොතේ නම් ලියා ඇති සියල්ලන් ගැළවෙන්නේ ඒ කාලයේ දී ය. </span></span><span class="verse v2" data-usfm="DAN.12.2"><span class="label">2</span><span class="content">පොළොවේ ධූලියට සැතපෙන්නන්ගෙන් බොහෝ දෙනෙක්, සමහරෙක් සදාකාල ජීවනයටත්, සමහරෙක් නින්දාව හා සදාකාල පිළිකුලටත් පිබිද එන්නෝ ය. </span></span><span class="verse v3" data-usfm="DAN.12.3"><span class="label">3</span><span class="content">නුවණැති ජාතියේ නායකයෝ ආකාශයේ දීප්තිය මෙන් ද සෙනඟ හරි මඟ ගෙන ගිය අය තාරකාවන් මෙන් ද සදාකාලයට ම බැබළෙන්නෝ ය.</span></span> 
     </div> 
     <div class="p"> <span class="verse v3" data-usfm="DAN.12.3"><span class="content"> </span></span><span class="verse v4" data-usfm="DAN.12.4"><span class="label">4</span><span class="content"> </span><span class="content">“එහෙත් දානියෙල්, නුඹ මේ වචන රහසේ තබාගෙන අන්තිම කාලය දක්වා පොත මුද්‍රා කර තබන්න. බොහෝ දෙනෙකු කිසිවක් කර කියාගත නොහැකි ව ඒ මේ අත දුවනු ඇත. දඬුවම බරපතල වන්නේ ය.”</span></span> 
     </div> 
     <div class="s1"> <span class="heading"><b>අවසානය</b></span> 
     </div> 
     <div class="p"> <span class="verse v4" data-usfm="DAN.12.4"><span class="content"> </span></span><span class="verse v5" data-usfm="DAN.12.5"><span class="label">5</span><span class="content">එවිට දානියෙල් වන මම බැලූ විට, තවත් දෙදෙනෙකු සිටිනු දිටිමි. එක් කෙනෙකු ගඟෙන් මෙගොඩ ද එක් කෙනෙකු ගඟෙන් එගොඩ ද සිටිනු දිටිමි. </span></span><span class="verse v6" data-usfm="DAN.12.6"><span class="label">6</span><span class="content">එවිට සිහින් හණ රෙදි හැඳගෙන ගංගාවේ වතුරට උඩින් සිටි මනුෂ්‍යයාට මම කතා කොට, “මේ අරුමපුදුම දේවල් තීන්දු වීමට කොපමණ කල් ගතවනු ඇද්දැ”යි ඇසුවෙමි. </span></span><span class="verse v7" data-usfm="DAN.12.7"><span class="label">7</span><span class="content">එවිට, හණ රෙදි හැඳගෙන ගඟේ උඩහින් සිටි මිනිසා සිය දකුණත ද වමත ද අහස දෙසට ඔසවා, සදහට ම ජීවත් වන තැනැන් වහන්සේගේ නමින් දිවුරා, “අවුරුදු තුනහමාරකට ඒවා පවතිනු ඇත. ශුද්ධවන්ත සෙනඟගේ බලය නැති වී ගිය පසු මේ සියල්ල ඉෂ්ට වන්නේ ය”යි කියනු ඇසීමි.</span></span> 
     </div> 
     <div class="p"> <span class="verse v7" data-usfm="DAN.12.7"><span class="content"> </span></span><span class="verse v8" data-usfm="DAN.12.8"><span class="label">8</span><span class="content">මේ වචන මා ඇසූ නමුත්, තේරුම් නොගතිමි. එවිට මම කතා කරමින්, “මාගේ ස්වාමීනි, මේ සියල්ලේ ප්‍රතිඵල කුමක් වන්නේ දැ”යි ඇසීමි.</span></span> 
     </div> 
     <div class="p"> <span class="verse v8" data-usfm="DAN.12.8"><span class="content"> </span></span><span class="verse v9" data-usfm="DAN.12.9"><span class="label">9</span><span class="content">ඔහු මෙසේ පිළිතුරු දුන්නේ ය: “දානියෙල්, නුඹ යන දිහාවට යන්න. මන්ද, මේ වචන රහසක් ව තබා අන්තිම කාලය දක්වා මුද්‍රා කොට තබා ඇත. </span></span><span class="verse v10" data-usfm="DAN.12.10"><span class="label">10</span><span class="content">බොහෝ දෙනෙක් තමන් ම ශුද්ධ පවිත්‍ර කරගෙන ධවල දීප්තියෙන් පිරිසිදු වන්නෝ ය. දුෂ්ටයෝ දුෂ්ටකමෙහි ම නියැලී සිටින්නෝ ය. ඔවුන්ගෙන් කිසිවෙක් තේරුම් නොගන්නෝ ය. එහෙත්, නුවණැති නායකයෝ පමණක් තේරුම්ගනිති.</span></span> 
     </div> 
     <div class="p"> <span class="verse v10" data-usfm="DAN.12.10"><span class="content"> </span></span><span class="verse v11" data-usfm="DAN.12.11"><span class="label">11</span><span class="content"> </span><span class="content">“දෛනික පූජා නතර කරනු ලැබ, බිහිසුණු දූෂිතය පිහිටුවනු ලබන කාලය පටන් එක්දාස් දෙසියඅනූ දවසක් ගත වන්නේ ය. </span></span><span class="verse v12" data-usfm="DAN.12.12"><span class="label">12</span><span class="content">එක්දාස් තුන්සිය තිස්පස් වන දවස දක්වා ජීවත් වන්නෝ වාසනාවන්තයෝ ය.</span></span> 
     </div> 
     <div class="p"> <span class="verse v12" data-usfm="DAN.12.12"><span class="content"> </span></span><span class="verse v13" data-usfm="DAN.12.13"><span class="label">13</span><span class="content">“දානියෙල්, නුඹ දැන් ගොස් අන්තිමය වන තුරු විශ්වාසවන්ත ව සිටින්න. නුඹ සැතපී, දවස්වල අන්තිමයේ දී නුඹේ කොටස භුක්ති විඳීමට නැඟිටින්නෙහි ය”යි කීවේ ය.</span></span> 
     </div> 
    </div> 
   </div> 
  </div>
 </body>
</html>