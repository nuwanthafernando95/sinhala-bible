<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch7" data-usfm="DAN.7">  
     <div class="s1"> <span class="heading"><b>මෘගයන් සතරදෙනෙකු පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="DAN.7.1"><span class="label">1</span><span class="content">බබිලෝනියේ රජ වූ බෙල්ෂෙසර්ගේ පළමු වන අවුරුද්දේ දී දානියෙල් සිය යහනේ සිටිය දී ස්වප්නයක් ද හිසට නැඟුණු දර්ශනයක් ද දුටුවේ ය. ඔහු ස්වප්නය ලිව්වේ ය; එහි වාර්තාව මේ ය: </span></span><span class="verse v2" data-usfm="DAN.7.2"><span class="label">2</span><span class="content">රාත්‍රියේ මාගේ දර්ශනයේ දී ස්වර්ගයෙන් හමා ආ මාරුත සතරක් මහ මුහුද කළඹනවාත්,</span></span> 
     </div> 
     <div class="p"> <span class="verse v2" data-usfm="DAN.7.2"><span class="content"> </span></span><span class="verse v3" data-usfm="DAN.7.3"><span class="label">3</span><span class="content"> </span><span class="content">එකිනෙකාට වෙනස් වූ දැවැන්ත මෘගයන් සතරදෙනෙකු මුහුදෙන් නැඟී එනවාත් මම දිටිමි. </span></span><span class="verse v4" data-usfm="DAN.7.4"><span class="label">4</span><span class="content">පළමු වන මෘගයා සිංහයෙකු වැනි ය; ඌට රාජාලි පියාපත් තිබුණේ ය. මා බලා සිටිය දී උගේ පියාපත් උදුරාදමා, පොළොවෙන් ඔසවා මනුෂ්‍යයෙකු මෙන් පාද දෙකකින් ඌ සිටවනු ලැබී ය; මනුෂ්‍ය සිතක් ද ඌට දෙන ලද්දේ ය.</span></span> 
     </div> 
     <div class="p"> <span class="verse v4" data-usfm="DAN.7.4"><span class="content"> </span></span><span class="verse v5" data-usfm="DAN.7.5"><span class="label">5</span><span class="content">මා දුටු දෙ වන මෘගයා වලසෙකු හා සමාන ය. ඌ එක ඇළයකින් කෙළින් වී සිටියේ ය. උගේ කටේ දත් අතරේ ඉළ ඇට තුනක් තිබුණේ ය. ‘නැඟිට බොහෝ මස් කන්නැ’යි ඌට කියන ලද්දේ ය.</span></span> 
     </div> 
     <div class="p"> <span class="verse v5" data-usfm="DAN.7.5"><span class="content"> </span></span><span class="verse v6" data-usfm="DAN.7.6"><span class="label">6</span><span class="content">ඉන්පසු තවත් මෘගයෙකු දිටිමි. ඌ දිවියෙකු වැනි ය. පක්ෂි පියාපත් සතරක් උගේ පිටේ තිබුණේ ය. ඌට හිස් සතරක් ද තිබුණේ ය. ඌට බලය දෙන ලද්දේ ය.</span></span> 
     </div> 
     <div class="p"> <span class="verse v6" data-usfm="DAN.7.6"><span class="content"> </span></span><span class="verse v7" data-usfm="DAN.7.7"><span class="label">7</span><span class="content"> </span><span class="content">මාගේ රාත්‍රි දර්ශනවලින් මා දුටු සතර වන මෘගයා භයානක, රෞද්‍ර, ඉතා ශක්තිමත් එකෙකි. ඌට විශාල යකඩ දත් තිබුණේ ය. ඌ ගොදුර පොඩි කර කා ගිලදැම්මේ ය; ඉතිරි දේ උගේ පාදවලින් පෑගුවේ ය. කලින් කී මෘගයන්ට වඩා ඌ වෙනස් ය. ඌට අං දසයක් තිබුණේ ය. </span></span><span class="verse v8" data-usfm="DAN.7.8"><span class="label">8</span><span class="content">ඒ අං දෙස මා බලා සිටිය දී, ඒවා අතරේ තවත් කුඩා අඟක් හටගත්තේ ය. එයට ඉඩ දෙන පිණිස පළමු වන අං තුනක් උදුරාදමනු ලැබී ය. මේ අඟට මනුෂ්‍ය ඇස් වැනි ඇස් ද පුරසාරම් දොඩන කටක් ද තිබුණේ ය.</span></span> 
     </div> 
     <div class="s1"> <span class="heading"><b>සදාතන පාලකයාණන් පිළිබඳ මහිමාන්විත දර්ශනය</b></span> 
     </div> 
     <div class="p"> <span class="verse v8" data-usfm="DAN.7.8"><span class="content"> </span></span><span class="verse v9" data-usfm="DAN.7.9"><span class="label">9</span><span class="content"> </span><span class="content">මා බලා සිටිය දී, සිංහාසන පිහිටුවනු ලදුව පෞරාණිකයාණෝ අසුන් ගත්හ. උන් වහන්සේගේ වස්ත්‍ර හිම මෙන් සුදු ය; හිසකේ පිරිසිදු ලොම් මෙන් සුදු ය. උන් වහන්සේගේ සිංහාසනය ගිනි ජාලාවකි. එහි රො‍‍්ද ඇවිලෙන ගිනි ය. </span></span><span class="verse v10" data-usfm="DAN.7.10"><span class="label">10</span><span class="content">ගිනිමය ගංගාවක් උන් වහන්සේ ඉදිරියෙන් ගලාගෙන ගියේ ය. ලක්ෂ සංබ්‍යාත පිරිසක් උන් වහන්සේට උපස්ථාන කළහ. කෝටි ප්‍රකෝටි සංබ්‍යාත පිරිසක් උන් වහන්සේ ඉදිරියේ සිටියහ. අධිකරණ සභාව අසුන් ගත්තා ය. පොත් දිගඅරින ලද්දේ ය.</span></span> 
     </div> 
     <div class="p"> <span class="verse v10" data-usfm="DAN.7.10"><span class="content"> </span></span><span class="verse v11" data-usfm="DAN.7.11"><span class="label">11</span><span class="content">එවිට අර අඟ කතා කරන ආඩම්බර වචන නිසා මම බලා සිටියෙමි. මා බලා සිටිය දී සතර වන මෘගයා මරා, උගේ ශරීරය විනාශ කර ඇවිලෙන ගින්නට දමනු ලැබී ය. </span></span><span class="verse v12" data-usfm="DAN.7.12"><span class="label">12</span><span class="content">සෙසු මෘගයන්ගෙන් උන්ගේ ආණ්ඩු බලය පහ කරනු ලැබූ නමුත්, සීමාසහිත කාලයක් උන්ට ජීවත් වන්නට ඉඩ දෙන ලදී.</span></span> 
     </div> 
     <div class="p"> <span class="verse v12" data-usfm="DAN.7.12"><span class="content"> </span></span><span class="verse v13" data-usfm="DAN.7.13"><span class="label">13</span><span class="content"> </span><span class="content">තවදුරටත් බලා සිටිය දී මම රාත්‍රි දර්ශනවල දී මෙසේ දිටිමි. මනුෂ්‍ය-පුත්‍රයා වැනි කෙනෙක් අහසේ වලාකුළු පිරිවරා අවුත් පෞරාණිකයාණන් වෙත එළඹුණේ ය. උන් වහන්සේ පෞරාණිකයාණන් වෙත පමුණුවනු ලැබූ සේක. </span></span><span class="verse v14" data-usfm="DAN.7.14"><span class="label">14</span><span class="content">සියලු ජනයන් ද ජාතීන් ද භාෂාවන් ද උන් වහන්සේට සේවය කරන පිණිස පාලන බලය ද ගෞරවය ද රාජ්‍යය ද උන් වහන්සේට දෙන ලද්දේ ය. උන් වහන්සේගේ පාලනය පහ නොවන සදාකාලික පාලනයක් ය. උන් වහන්සේගේ රාජ්‍යය කිසි කලෙක නැති නොවන්නේ ය.”</span></span> 
     </div> 
     <div class="s1"> <span class="heading"><b>දර්ශනවල තේරුම්</b></span> 
     </div> 
     <div class="p"> <span class="verse v14" data-usfm="DAN.7.14"><span class="content"> </span></span><span class="verse v15" data-usfm="DAN.7.15"><span class="label">15</span><span class="content">දානියෙල් වන මාගේ සිත ශෝකාකූල විය; මාගේ හිසට නැඟුණ දර්ශනවලින් මම කැළඹුණෙමි. </span></span><span class="verse v16" data-usfm="DAN.7.16"><span class="label">16</span><span class="content">මම එහි සිටි අයගෙන් එක් කෙනෙකු ළඟට එළඹ ඒ සියල්ලේ තේරුම මට කියන ලෙස ඔහුගෙන් ඉල්ලුවෙමි. ඔහු කතා කොට, ඒ සියල්ලේ තේරුම මෙසේ පහදා දුන්නේ ය: </span></span><span class="verse v17" data-usfm="DAN.7.17"><span class="label">17</span><span class="content">“දැවැන්ත මෘගයන් සතරදෙනා නම්, රජවරු සතරදෙනෙකි. ඔව්හු පොළොවෙන් නැඟී එන්නාහ. </span></span><span class="verse v18" data-usfm="DAN.7.18"><span class="label">18</span><span class="content">එසේ වුව ද, මහෝත්තමයාණන්ගේ ශුද්ධවරයෝ රාජ්‍යය ලැබ සදාකාලයෙන් සදාකාලයට එය භුක්ති විඳින්නෝ ය.</span></span> 
     </div> 
     <div class="p"> <span class="verse v18" data-usfm="DAN.7.18"><span class="content"> </span></span><span class="verse v19" data-usfm="DAN.7.19"><span class="label">19</span><span class="content">ඊළඟට සතර වන මෘගයා ගැන තතු දැනගන්නට මම කැමැති වීමි. ඒ මෘගයා නම්, සෙසු සියලු මෘගයන්ට වඩා වෙනස් වූ, ඉතාමත් භයානක වූ, යකඩ දත් සහ ලෝකඩ නිය ඇති, ගොදුර පොඩිකර කාදමා ඉතිරි දේ පයින් පාගාදැමූ මෘගයා ය. </span></span><span class="verse v20" data-usfm="DAN.7.20"><span class="label">20</span><span class="content">එපමණක් නොව, මෘගයාගේ හිසේ තිබුණු අං දසය ගැන ද සියල්ලට වඩා මහත් ලෙස පෙනුණ අඟ, එනම්, හටගත් පසු අං තුනක් හෙළාදැමූ, ඇස් සහ උඩඟු ලෙස කතා කරන කටක් ඇති අඟ ගැන ද දැනගන්නට කැමැති වීමි.</span></span> 
     </div> 
     <div class="p"> <span class="verse v20" data-usfm="DAN.7.20"><span class="content"> </span></span><span class="verse v21" data-usfm="DAN.7.21"><span class="label">21</span><span class="content"> </span><span class="content">මා බලා සිටිය දී මේ අඟ සැදැහැවතුන්ට විරුද්ධ ව යුද්ධ කර ජයගත් බව මම දිටිමි. </span></span><span class="verse v22" data-usfm="DAN.7.22"><span class="label">22</span><span class="content">එසේ වූයේ, පෞරාණිකයාණන් පැමිණ මහෝත්තමයාණන්ගේ ශුද්ධවරයන්ට යුක්තිය ඉටු කර දී ශුද්ධවරයන් රාජ්‍යය භුක්ති විඳින කාලය පැමිණෙන තුරු ය.</span></span> 
     </div> 
     <div class="p"> <span class="verse v22" data-usfm="DAN.7.22"><span class="content"> </span></span><span class="verse v23" data-usfm="DAN.7.23"><span class="label">23</span><span class="content">මනුෂ්‍ය-පුත්‍රයාණෝ පිළිතුරු දෙමින් මෙසේ වදාළ සේක: “සතර වන මෘගයා නම්, සියලු රාජ්‍යවලට වෙනස් වූ, මුළු පොළොව නාස්ති කර පාගාදමා පොඩි කරන හතර වන රාජ්‍යයක් ය. </span></span><span class="verse v24" data-usfm="DAN.7.24"><span class="label">24</span><span class="content">අං දසය නම්, මේ රාජ්‍යයෙන් පැන නඟින රජවරු දසදෙනෙකි. ඔවුන්ට පසු ව තවත් රජ කෙනෙක් නැඟිටින්නේ ය. ඔහු පළමු කී රජවරුන්ට වඩා වෙනස් වන්නේ ය. ඔහු රජවරුන් තුන්දෙනෙකු පහතට හෙළාදමන්නේ ය. </span></span><span class="verse v25" data-usfm="DAN.7.25"><span class="label">25</span><span class="content">ඔහු මහෝත්තමයාණන්ට විරුද්ධ ව කතා කරන්නේ ය; මහෝත්තමයාණන්ගේ සැදැහැවතුන්ට පීඩා කරන්නේ ය. ඔහු කාලයන් ද ව්‍යවස්ථාව ද වෙනස් කරන්නට සිතන්නේ ය; සැදැහැවත්හු අවුරුදු තුනහමාරකට ඔහුගේ අතට භාරදෙනු ලබන්නෝ ය. </span></span><span class="verse v26" data-usfm="DAN.7.26"><span class="label">26</span><span class="content">එහෙත්, අධිකරණ සභාව රැස් වී, ඔහු නැත්තට ම නැති වී යන පිණිස ඔහුගේ පාලනය ඔහු අතින් පැහැරගන්නී ය. </span></span><span class="verse v27" data-usfm="DAN.7.27"><span class="label">27</span><span class="content">ඉන්පසු, අහස යට තිබෙන සියලු රාජ්‍යවල රජකම ද පාලනය ද මහන්තත්ත්වය ද මහෝත්තමයාණන්ගේ සැදැහැවතුන්ට දෙනු ඇත. ඔවුන්ගේ රාජ්‍යය සදාකාලික ය. සියලු පාලකයන් ඔවුන්ට සේවය කර කීකරු වනු ඇත.”</span></span> 
     </div> 
     <div class="p"> <span class="verse v27" data-usfm="DAN.7.27"><span class="content"> </span></span><span class="verse v28" data-usfm="DAN.7.28"><span class="label">28</span><span class="content">මාගේ ස්වප්නයේ අවසානය එය වේ. මාගේ සිතිවිලිවලින් මම බොහෝ සේ කැළඹුණෙමි. මාගේ මුහුණ මලානික විය. ඒ කරුණු සියල්ල මාගේ සිතේ මම තබාගතිමි.</span></span> 
     </div> 
    </div> 
   </div> 
  </div>
 </body>
</html>