<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch1" data-usfm="DAN.1">  
     <div class="s1"> <span class="heading"><b>ජුදෙව්වරුන් බබිලෝනියේ විසීම</b></span> 
     </div> 
     <div class="p"> <span class="content"> </span><span class="verse v1" data-usfm="DAN.1.1"><span class="label">1</span><span class="content"> </span><span class="content">ජුදාහි රජ වූ ජෙහෝයාකිම්ගේ රාජ්‍ය කාලයෙහි තුන් වන අවුරුද්දේ දී බබිලෝනියේ රජ වූ නෙබුකද්නෙශර් රජ ජෙරුසලම ආක්‍රමණය කොට එය වටලාගත්තේ ය. </span></span><span class="verse v2" data-usfm="DAN.1.2"><span class="label">2</span><span class="content">සමිඳාණන් වහන්සේ ඔහුගේ අතට ජුදාවේ රජ වූ ජෙහෝයාකිම් පාවා දුන් සේක; ඔහු සමඟ දෙවියන් වහන්සේගේ මාලිගාවේ බඩු බාහිරාදිය සමහරක් ද පාවා දුන් සේක. නෙබුකද්නෙශර් ඒ බඩු බාහිරාදිය ශීනාර් දේශයේ තමාගේ ම දෙවියන්ගේ දේවාලයට ගෙන ගොස් දේවාල භාණ්ඩාගාරයේ ඒවා තැන්පත් කෙළේ ය.</span></span> 
     </div> 
     <div class="p"> <span class="verse v2" data-usfm="DAN.1.2"><span class="content"> </span></span><span class="verse v3" data-usfm="DAN.1.3"><span class="label">3</span><span class="content">රජතුමා අශ්පෙනස් නම් තමාගේ ප්‍රධාන නපුංසකයා අමතා, ඉශ්රායෙල් සෙනඟ අතරෙන් රාජ වංශයට හා රදළ පෙළපතට අයත් තරුණයන් ස්වල්ප දෙනෙකු ගෙනෙන්නට ඔහුට නියම කෙළේ ය. </span></span><span class="verse v4" data-usfm="DAN.1.4"><span class="label">4</span><span class="content">ඔවුන් ශරීරාබාධ නැති, ශෝභා සම්පන්න, සිප්සතරෙහි සමත්, බොහෝ ඇසූ පිරූ තැන් ඇති, විචක්ෂණ, රාජ මාලිගාවේ සේවා කරන්නට සුදුසුකම් ඇති, අය විය යුතු යයි ද ඔවුන් ගෙනා පසු, කල්දිවරුන්ගේ භාෂාවත් සාහිත්‍යයත් ඔවුන්ට ඉගැන්විය යුතු යයි ද රජතුමා අශ්පෙනස්ට නියම කෙළේ ය. </span></span><span class="verse v5" data-usfm="DAN.1.5"><span class="label">5</span><span class="content">රජ තෙමේ තමා වළඳන භෝජනවලින් ද තමා පානය කරන මිදියුසින් ද කොටසක් දවස් පතා ඔවුන්ට දෙන්නටත් නියම කෙළේ ය. ඔවුන් තුන් අවුරුද්දක් පුහුණුව ලැබූ පසු රාජ සේවයට ඇතුළත් කළ යුතු ව තිබිණි.</span></span> 
     </div> 
     <div class="s1"> <span class="heading"><b>තරුණයන් සිව් දෙන රජ බොජුන් ප්‍රතික්ෂේප කිරීම</b></span> 
     </div> 
     <div class="p"> <span class="verse v5" data-usfm="DAN.1.5"><span class="content"> </span></span><span class="verse v6" data-usfm="DAN.1.6"><span class="label">6</span><span class="content">තෝරාගනු ලැබූ අය දානියෙල් ද හනනියා ද මිෂායෙල් ද අසරියා ද යන නම් ඇති ජුදා ජාතික තරුණයෝ වූ හ. </span></span><span class="verse v7" data-usfm="DAN.1.7"><span class="label">7</span><span class="content">එහෙත්, ප්‍රධාන නපුංසකයා ඔවුන්ට වෙනත් නම් දුන්නේ ය; දානියෙල්ට බෙල්ටෙෂෙසර් කියා ද හනනියාට ෂද්‍රක් කියා ද මිෂායෙල්ට මේෂක් කියා ද අසරියාට අබෙද්නෙගෝ කියා ද නම් තැබුවේ ය.</span></span> 
     </div> 
     <div class="p"> <span class="verse v7" data-usfm="DAN.1.7"><span class="content"> </span></span><span class="verse v8" data-usfm="DAN.1.8"><span class="label">8</span><span class="content">දානියෙල් තෙමේ රජුගේ භෝජනයෙන් වත්, ඔහු බොන මිදියුසෙන් වත් තමා අපවිත්‍ර නොවී සිටින පිණිස අධිෂ්ඨාන කරගෙන, එසේ අපවිත්‍ර නොවී සිටීමට ප්‍රධාන නපුංසකයාගෙන් අවසර අයැද සිටියේ ය. </span></span><span class="verse v9" data-usfm="DAN.1.9"><span class="label">9</span><span class="content">දෙවියන් වහන්සේ දානියෙල්ට ප්‍රධාන නපුංසකයාගෙන් කරුණාවත්, අනුකම්පාවත් ලැබෙන්නට සැලැස්සූ සේක. </span></span><span class="verse v10" data-usfm="DAN.1.10"><span class="label">10</span><span class="content">ප්‍රධාන නපුංසකයා දානියෙල්ට මෙසේ කී ය: “ඔබේ කෑම ද බීම ද නියම කළ මාගේ ස්වාමීන් වන රජ්ජුරුවන්ට මම බිය වෙමි. යම් හෙයකින් ඔබේ වයසේ තරුණයන්ට වඩා ඔබේ මුහුණ මැලවී ඇති බව එතුමාට පෙනී ගියොත්, මාගේ හිස ගසාදැමීමෙන් මා අනතුරට භාජනය විය හැකි ය.”</span></span> 
     </div> 
     <div class="p"> <span class="verse v10" data-usfm="DAN.1.10"><span class="content"> </span></span><span class="verse v11" data-usfm="DAN.1.11"><span class="label">11</span><span class="content">එවිට දානියෙල් තමා ද හනනියා ද මිෂායෙල් ද අසරියා ද භාර ව සිටීමට ප්‍රධාන නපුංසකයා පත් කළ භාරකාරයාට කතා කොට, </span></span><span class="verse v12" data-usfm="DAN.1.12"><span class="label">12</span><span class="content">“ඔබේ මෙහෙකරුවන් වන අපට කෑමට එළවළු ද බීමට වතුර ද දී දස දිනක් ඇතුළත දී කුමක් වන්නේ දැ යි සෝදිසි කර බලන්න; </span></span><span class="verse v13" data-usfm="DAN.1.13"><span class="label">13</span><span class="content">ඉන්පසු අපේ පෙනීම ද රජතුමාගේ භෝජන අනුභව කරන තරුණයන්ගේ පෙනීම ද සසඳා බලා, ඔබට පෙනී යන හැටියට ඔබේ මෙහෙකරුවන්ට සුදුස්සක් කළ මැනවැ”යි කී ය.</span></span> 
     </div> 
     <div class="p"> <span class="verse v13" data-usfm="DAN.1.13"><span class="content"> </span></span><span class="verse v14" data-usfm="DAN.1.14"><span class="label">14</span><span class="content">ඔහු ඒ යෝජනාවට එකඟ වී දස දිනක් තුළ ඔවුන් සෝදිසි කර බැලුවේ ය. </span></span><span class="verse v15" data-usfm="DAN.1.15"><span class="label">15</span><span class="content">දස දිනකට පසු ඒ සතරදෙනා රජතුමා නියම කළ භෝජන අනුභව කළ තරුණයන්ට වඩා හොඳ පෙනීමෙන් හා සනීප ශක්තියෙන් සිටින බව පෙනී ගියේ ය. </span></span><span class="verse v16" data-usfm="DAN.1.16"><span class="label">16</span><span class="content">එබැවින් භාරකාරයා ඉන්පසු, ඔවුන්ට කන්න නියම ව තිබූ ආහාර ද බොන්න නියම ව තිබූ මිදියුස ද නතර කර එළවළු පමණක් ඔවුන්ට දුන්නේ ය.</span></span> 
     </div> 
     <div class="s1"> <span class="heading"><b>සතරදෙනා රජ්ජුරුවන් වෙත ඉදිරිපත් කිරීම</b></span> 
     </div> 
     <div class="p"> <span class="verse v16" data-usfm="DAN.1.16"><span class="content"> </span></span><span class="verse v17" data-usfm="DAN.1.17"><span class="label">17</span><span class="content">ඒ තරුණයන් සතරදෙනාට දෙවියන් වහන්සේ සාහිත්‍ය විෂයය හා ශිල්ප ශාස්ත්‍රය පිළිබඳ මනා දැනුමක් හා අවබෝධයක් දුන් සේක. සියලු ආකාර දර්ශන හා ස්වප්න තේරුම් කර දීමේ වරම ද දානියෙල්ට තිබිණි.</span></span> 
     </div> 
     <div class="p"> <span class="verse v17" data-usfm="DAN.1.17"><span class="content"> </span></span><span class="verse v18" data-usfm="DAN.1.18"><span class="label">18</span><span class="content">තරුණයන් පුහුණු කිරීමට නියම ව තිබූ කාලය හමාර වූ විට, ඔව්හු සියලු දෙන ප්‍රධාන නපුංසකයා විසින් නෙබුකද්නෙශර් රජු ඉදිරියට ගෙනෙන ලදී. </span></span><span class="verse v19" data-usfm="DAN.1.19"><span class="label">19</span><span class="content">රජතුමා ඔවුන් සමඟ කතා කෙළේ ය. ඔවුන් සියලු දෙනා අතුරෙන් දානියෙල්ටත්, හනනියාටත්, මිෂායෙල්ටත්, අසරියාටත් සමාන කළ හැකි අන් කිසිවෙක් නොවූ හ. </span></span><span class="verse v20" data-usfm="DAN.1.20"><span class="label">20</span><span class="content">එබැවින් ඔව්හු රාජ සේවයට ඇතුළත් කරන ලද හ. තේරුම් පැහැදුම් ඇති ව විමසිය යුතු යම් යම් කරුණු සම්බන්ධයෙන් රජතුමා ඔවුන්ගෙන් විමසූ විට, මුළු රාජ්‍යයේ සිටි සියලු මන්ත්‍රකාරයන්ටත්, අනවිනකාරයන්ටත් වඩා දස ගුණයකින් ඔවුන් සමත් බව එතුමාට පෙනී ගියේ ය. </span></span><span class="verse v21" data-usfm="DAN.1.21"><span class="label">21</span><span class="content">දානියෙල්, සයිරස් රජුගේ පළමු වන අවුරුද්ද දක්වා එහි සිටියේ ය.</span></span> 
     </div> 
    </div> 
   </div> 
  </div>
 </body>
</html>