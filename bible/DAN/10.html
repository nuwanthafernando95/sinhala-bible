<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch10" data-usfm="DAN.10">  
     <div class="s1"> <span class="heading"><b>දීප්තිමත් මිනිසෙකු පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="DAN.10.1"><span class="label">1</span><span class="content">පර්සියා රජු වූ සයිරස්ගේ තුන් වන අවුරුද්දේ දී බෙල්ටෙෂෙසර් නම් දානියෙල්ට දර්ශනයක් එළිදරව් කරන ලදී. එය සත්‍ය වූ දර්ශනයකි. එය මහා යුද්ධයක් පිළිබඳ ව ය. ඔහු එහි අර්ථය ගැන මෙනෙහි කර දර්ශනය තේරුම්ගත්තේ ය.</span></span> 
     </div> 
     <div class="p"> <span class="verse v1" data-usfm="DAN.10.1"><span class="content"> </span></span><span class="verse v2" data-usfm="DAN.10.2"><span class="label">2</span><span class="content">“ඒ කාලයේ දී දානියෙල් නම් මම සති තුනක් මුළුල්ලේ ම වැලපෙමින් සිටියෙමි. </span></span><span class="verse v3" data-usfm="DAN.10.3"><span class="label">3</span><span class="content">ඒ සති තුන ම පසු වන තුරු මා රස ආහාර කෑවේ වත්, මස් හෝ මුද්‍රික පානය හෝ මාගේ කටට ගත්තේ වත්, තෙල් ගාගත්තේ වත් නැත.</span></span> 
     </div> 
     <div class="p"> <span class="verse v3" data-usfm="DAN.10.3"><span class="content"> </span></span><span class="verse v4" data-usfm="DAN.10.4"><span class="label">4</span><span class="content">“පළමු වන මාසයේ විසිහතර වන දා මම ටයිග්‍රීස් නම් මහා ගංගාව අසබඩ සිටියෙමි. </span></span><span class="verse v5" data-usfm="DAN.10.5"><span class="label">5</span><span class="content">එසේ සිටිය දී මා ඇස් ඔසවා බැලූ විට, සිනිඳු හණ රෙදි හැඳගත්, දඹ රන් බඳ පටියකින් ඉඟටිය බැඳගත් මිනිසෙකු දිටිමි. </span></span><span class="verse v6" data-usfm="DAN.10.6"><span class="label">6</span><span class="content">ඔහුගේ ශරීරය වෛදූර්ය කාන්තිය මෙන් ය; මුහුණ විදුලියේ පෙනීම වැනි ය. ඇස් ගිනි පහන් මෙන් ය; අත් පා ඔප් නැඟුවා වූ ලෝකඩ මෙන් ය; කටහඬ සමූහයක කටහඬ වැනි ය.</span></span> 
     </div> 
     <div class="p"> <span class="verse v6" data-usfm="DAN.10.6"><span class="content"> </span></span><span class="verse v7" data-usfm="DAN.10.7"><span class="label">7</span><span class="content">“ඒ දර්ශනය දුටුවේ දානියෙල් නම් මම පමණෙකි. මා සමඟ සිටි අය ඒ දර්ශනය දුටුවේ නැත. එහෙත්, ඔව්හු මහා භීතියකින් කම්පා වී සැඟවෙන පිණිස පලා ගියහ. </span></span><span class="verse v8" data-usfm="DAN.10.8"><span class="label">8</span><span class="content">ඉතිරි ව සිටියේ මම පමණෙකි. මම ඒ දර්ශනය දිටිමි. මාගේ ශක්තිය පහ ව ගියේ ය. මාගේ කාන්තිමත් පෙනුම මලානික විය; කිසි ශක්තියක් මට නො වී ය. </span></span><span class="verse v9" data-usfm="DAN.10.9"><span class="label">9</span><span class="content">එවිට ඔහුගේ කටහඬ මට ඇසුණේ ය. ඒ කටහඬ මට ඇසුණු විට මම සිහිසන් නැති ව මුණින්තළා වී බිම වැටුණෙමි. </span></span><span class="verse v10" data-usfm="DAN.10.10"><span class="label">10</span><span class="content">එවිට, කෙනෙක් මා අතින් අල්ලා මට දණින් ද අත් දෙකෙන් ද සිටින්නට සැලැස්සුවේ ය.</span></span> 
     </div> 
     <div class="p"> <span class="verse v10" data-usfm="DAN.10.10"><span class="content"> </span></span><span class="verse v11" data-usfm="DAN.10.11"><span class="label">11</span><span class="content">“ඔහු මට කතා කොට, ‘විශේෂයෙන් තෝරාගනු ලැබූ මනුෂ්‍යයෙකු වන දානියෙල්, මා නුඹට කියන්නට යන වචනවලට සවන් දී, නැඟිට කෙළින් සිටින්න. මන්ද, නුඹ වෙත මම එවන ලද්දෙමි’යි කී ය. ඔහු ඒ වචන මට කී විට මම වෙවුලමින් සිටගත්තෙමි.</span></span> 
     </div> 
     <div class="p"> <span class="verse v11" data-usfm="DAN.10.11"><span class="content"> </span></span><span class="verse v12" data-usfm="DAN.10.12"><span class="label">12</span><span class="content">“ඔහු මට කතා කොට, මෙසේ කී ය: ‘දානියෙල්, බිය නොවන්න. නුඹ කරුණු තේරුම්ගැනීමට සැදී පැහැදී සිටින්නෙහි ය. නුඹේ දෙවියන් වහන්සේට නුඹ යටහත් වූ පළමු වන දා පටන් නුඹේ වචන අසනු ලැබී ය. මා පැමිණියේ නුඹේ වචන නිසා ය. </span></span><span class="verse v13" data-usfm="DAN.10.13"><span class="label">13</span><span class="content">පර්සියා රාජ්‍යයේ අධිපතියා විසිඑක් දවසක් මට විරුද්ධ ව සිටියේ ය. එසේ වුව ද, ප්‍රධාන අධිපතීන්ගෙන් එක් කෙනෙකු වන මිකායෙල් තෙමේ, මා එහි තනි ව’ සිටින බව දැක, මට උපකාර කරන්නට ආයේ ය. </span></span><span class="verse v14" data-usfm="DAN.10.14"><span class="label">14</span><span class="content">දැන් මා මෙහි පැමිණ සිටින්නේ, මතු දවස නුඹේ සෙනඟට සිදු වන්නට යන දේ තේරුම් කර දෙන පිණිස ය. මේ දර්ශනය අනාගතය පිළිබඳ ව ය.’ “</span></span> 
     </div> 
     <div class="s1"> <span class="heading"><b>දර්ශනය තේරුම් කර දීම</b></span> 
     </div> 
     <div class="p"> <span class="verse v14" data-usfm="DAN.10.14"><span class="content"> </span></span><span class="verse v15" data-usfm="DAN.10.15"><span class="label">15</span><span class="content">ඔහු මෙලෙස මට කතා කරද්දී මම නිහඬ ව හිස නමාගෙන සිටියෙමි. </span></span><span class="verse v16" data-usfm="DAN.10.16"><span class="label">16</span><span class="content">එවිට මිනිස් පෙනීමක් ඇති කෙනෙක් මාගේ තොල් ස්පර්ශ කෙළේ ය. මම ද මාගේ කට ඇර මා ඉදිරියේ සිටි තැනැත්තාට කතා කරමින්, “මාගේ ස්වාමීනි, මේ දර්ශනය දැකීමෙන් මම වේදනාවට පත් ව සිටිමි. ශක්තියක් ද මා තුළ නැත. </span></span><span class="verse v17" data-usfm="DAN.10.17"><span class="label">17</span><span class="content">කිසි ශක්තියක් මා තුළ නැති නිසාත්, හුස්ම ටික වත් නැති නිසාත්, මාගේ ස්වාමීන් වන ඔබ සමඟ කතා කරන්නට ඔබේ මෙහෙකරු වන මට හැක්කේ කෙසේ දැ”යි ඇසීමි.</span></span> 
     </div> 
     <div class="p"> <span class="verse v17" data-usfm="DAN.10.17"><span class="content"> </span></span><span class="verse v18" data-usfm="DAN.10.18"><span class="label">18</span><span class="content">එවිට මිනිස් පෙනීමක් ඇති කෙනෙක් මා ස්පර්ශ කර මා ශක්තිමත් කෙළේ ය. </span></span><span class="verse v19" data-usfm="DAN.10.19"><span class="label">19</span><span class="content">ඔහු මට කතා කර, “විශේෂයෙන් තෝරාගනු ලැබූ මනුෂ්‍යය, බිය නොවන්න; නුඹට සාමදානය වේවා; ශක්තිමත් වන්න, ධෛර්යවත් වන්නැ”යි කී ය. ඔහු කතා කළ විට, මම ශක්තිමත් වී, “ස්වාමීනි කතා කළ මැනව; ඔබ මා ශක්තිමත් කෙළෙහි ය”යි කීමි.</span></span> 
     </div> 
     <div class="p"> <span class="verse v19" data-usfm="DAN.10.19"><span class="content"> </span></span><span class="verse v20" data-usfm="DAN.10.20"><span class="label">20</span><span class="content">එවිට ඔහු මෙසේ කී ය: “මම නුඹ වෙත කුමන කරුණක් නිසා ආවෙම් දැ යි නුඹ දන්නෙහි ද? පළමු කොට මම පර්සියාවේ අධිපතියා සමඟ සටන් කරන්නට ආපසු යන්නෙමි. ඉන්පසු ග්‍රීසියේ අධිපතියා එන්නේ ය. </span></span><span class="verse v21" data-usfm="DAN.10.21"><span class="label">21</span><span class="content">කෙසේ වුව ද, සත්‍යතා පොතේ ලියා ඇති දේ නුඹට දන්වන්නෙමි. ඉහත කී අයට විරුද්ධ ව සටන් කිරීමට නුඹලාගේ අධිපතියා වන මිකායෙල් මිස මට උපකාර කරන වෙන කිසිවෙක් නැත.</span></span> 
     </div> 
    </div> 
   </div> 
  </div>
 </body>
</html>