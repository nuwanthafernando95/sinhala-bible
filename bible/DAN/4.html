<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch4" data-usfm="DAN.4">  
     <div class="s1"> <span class="heading"><b>නෙබුකද්නෙශර් රජුගේ දෙ වන ස්වප්නය</b></span> 
     </div> 
     <div class="p"> <span class="content"> </span><span class="verse v1" data-usfm="DAN.4.1"><span class="label">1</span><span class="content">නෙබුකද්නෙශර් රජ මුළු ලොවේ වාසය කරන සකල ජනයන් හටත්, ජාතීන් හටත්, ඒ ඒ භාෂාවන් කතා කරන සියල්ලන් හටත් මෙසේ නිවේදනය කෙළේ ය: “ඔබට සාමදානය වේ වා! </span></span><span class="verse v2" data-usfm="DAN.4.2"><span class="label">2</span><span class="content">මහෝත්තම දෙවියන් වහන්සේ මා උදෙසා කළ හාස්කම් ද අරුමපුදුම දේ ද ඔබට දැන්වීම මැනව යි මට පෙනිණි. </span></span><span class="verse v3" data-usfm="DAN.4.3"><span class="label">3</span><span class="content">උන් වහන්සේ දැක් වූ හාස්කම් කොපමණ මහත් ද? උන් වහන්සේ කළ අරුමපුදුම දේ කොපමණ බලවත් ද? උන් වහන්සේගේ රාජ්‍යය සදාකාල රාජ්‍යයක් ය. උන් වහන්සේගේ පාලනය පරම්පරාවෙන් පරම්පරාවට පවත්නේ ය.</span></span> 
     </div> 
     <div class="p"> <span class="verse v3" data-usfm="DAN.4.3"><span class="content"> </span></span><span class="verse v4" data-usfm="DAN.4.4"><span class="label">4</span><span class="content">“නෙබුකද්නෙශර් වන මම මාගේ මාලිගාවේ සැපසම්පත් භුක්ති විඳිමින් සුව සේ සිටියෙමි. </span></span><span class="verse v5" data-usfm="DAN.4.5"><span class="label">5</span><span class="content">එසේ සිටිය දී මා තැති ගැන්වූ ස්වප්නයක් දුටුවෙමි. මා යහනේ සිටිය දී මට ඇති වූ සිතිවිලි හා හිසට නැඟුණු දර්ශන මා බිය ගැන්වී ය. </span></span><span class="verse v6" data-usfm="DAN.4.6"><span class="label">6</span><span class="content">ස්වප්නයේ තේරුම මට දන්වන පිණිස බබිලෝනියේ සියලු ශාස්ත්‍රවන්තයන් මා ඉදිරියට පමුණුවන හැටියට මම අණ කෙළෙමි. </span></span><span class="verse v7" data-usfm="DAN.4.7"><span class="label">7</span><span class="content">එවිට මන්ත්‍රකාරයෝ ද අනවිනකාරයෝ ද දෛවඥයෝ ද පේන කියන්නෝ ද මා වෙත ආවෝ ය. මම ඔවුන් ඉදිරියේ මා දුටු ස්වප්නය කීවෙමි. එහෙත්, ඔවුන්ට එහි තේරුම මට කියා දෙන්නට නොහැකි විය. </span></span><span class="verse v8" data-usfm="DAN.4.8"><span class="label">8</span><span class="content">අන්තිමේ දී මාගේ දෙවියන්ගේ නාමය අනුව ‘බෙල්ටෙෂෙසර්’ කියා නම් කරන ලද දේවාත්මානුභාවය ඇති දානියෙල් මා ඉදිරියට ආවේ ය. දුටු ස්වප්නය මම ඔහුට කීවෙමි: </span></span><span class="verse v9" data-usfm="DAN.4.9"><span class="label">9</span><span class="content">මන්ත්‍රකාරයන්ගේ ප්‍රධානියා වන බෙල්ටෙෂෙසර්, ඔබට දේවාත්මානුභාවය ඇති බවත් කිසි අබිරහසක් විසඳීම ඔබට දුෂ්කර කාර්යයක් නොවන බවත් මම දනිමි. මා දුටු ස්වප්නය මෙය වේ. එහි තේරුම මට පහදා දෙන්න.</span></span> 
     </div> 
     <div class="p"> <span class="verse v9" data-usfm="DAN.4.9"><span class="content"> </span></span><span class="verse v10" data-usfm="DAN.4.10"><span class="label">10</span><span class="content">“මා යහනේ සිටිය දී මාගේ හිසට නැඟුණු දර්ශනය මෙය වේ. ඉතා උස ගහක් පොළොව මැද තිබෙනු මම දිටිමි. </span></span><span class="verse v11" data-usfm="DAN.4.11"><span class="label">11</span><span class="content">ඒ ගස වැවී ශක්තිමත් වී, කරටිය අහසේ උසට යන තෙක් වැඩුණේ ය. පොළොවේ සතර දිග් භාගයට ඒ ගස පෙනුණේ ය. </span></span><span class="verse v12" data-usfm="DAN.4.12"><span class="label">12</span><span class="content">එහි අතු සහ කොළ ශෝභන ය. පල බහුල ය. සියල්ලන්ට සෑහෙන පමණ කෑම එහි තිබුණේ ය. වන මෘගයෝ ගස යට සෙවණ ලැබුවෝ ය. අහසේ කුරුල්ලෝ අතුවල ලැගුම් ගත්තෝ ය. සියලු සත්ත්වයන්ට එයින් කෑම ලැබුණේ ය.</span></span> 
     </div> 
     <div class="p"> <span class="verse v12" data-usfm="DAN.4.12"><span class="content"> </span></span><span class="verse v13" data-usfm="DAN.4.13"><span class="label">13</span><span class="content">“මා එසේ දර්ශනය දකිමින් යහනේ සිටිය දී තවදුරටත් මෙසේ දිටිමි. ස්වර්ගයෙන් ශුද්ධ මුරකාරයෙක් බැස ආයේ ය. </span></span><span class="verse v14" data-usfm="DAN.4.14"><span class="label">14</span><span class="content">ඔහු මහ හඬින් මොරගසා මෙසේ කී ය: ‘ගස සිඳ දමන්න, අතු කපා දමන්න, කොළ සූරා දමන්න, පල විසුරුවා දමන්න, වන මෘගයන් ගසේ සෙවණ යටින් ද කුරුල්ලන් අතුවලින් ද පලවා හරින්න. </span></span><span class="verse v15" data-usfm="DAN.4.15"><span class="label">15</span><span class="content">එහෙත්, ගසේ මුලේ කඳ කෑල්ල ඉතුරු කර, එයට යකඩ හා ලෝකඩ වළල්ලක් දමා පොළොවේ ලා තණ අතරේ එය තිබෙන්නට අරින්න. මේ මිනිහා අහසේ පිනිවලින් තෙමේ වා; මෘගයන් සමඟ තණ කොළ කෑවා වේ. </span></span><span class="verse v16" data-usfm="DAN.4.16"><span class="label">16</span><span class="content">ඔහුගේ සිත මිනිස් සිතක් නොවන ලෙස වෙනස් වී මෘග සිතක් ඔහුට ලැබී, ඒ අයුරින් අවුරුදු සතක් ගතවුණා වේ. </span></span><span class="verse v17" data-usfm="DAN.4.17"><span class="label">17</span><span class="content">මේ තීරණය මුරකාරයන්ගේ නියමයක් වන්නකි; මේ තීන්දුව ශුද්ධ තැනැත්තන්ගෙන් වන ප්‍රකාශනයකි. මෙසේ වන්නේ මනුෂ්‍යයන්ගේ රාජ්‍යය මහෝත්තමයාණන් පාලනය කරන බවත්, තමන් කැමැති කෙනෙකුට උන් වහන්සේ එය දෙන බවත්, මිනිසුන්ගෙන් ඉතා පහත් කෙනෙකුට වුව ද එහි පාලනය භාර දෙන බවත් ජීවත් ව සිටින අය දැනගන්න පිණිස ය.</span></span> 
     </div> 
     <div class="p"> <span class="verse v17" data-usfm="DAN.4.17"><span class="content"> </span></span><span class="verse v18" data-usfm="DAN.4.18"><span class="label">18</span><span class="content">“මේ ස්වප්නය, නෙබුකද්නෙශර් රජු වන මම දිටිමි. එම්බා බෙල්ටෙෂෙසර්, එහි තේරුම මට දන්වන්න. මන්ද, මාගේ රාජ්‍යයේ සිටින සියලු ශාස්ත්‍රවන්තයන්ගෙන් එක් කෙනෙකුට වත් එය නොකළ හැකි විය. එහෙත්, දේවාත්මානුභාවය ඔබට ඇති බැවින් ඔබට නම් එය කළ හැකි ය.”</span></span> 
     </div> 
     <div class="s1"> <span class="heading"><b>දානියෙල් ස්වප්නය තේරුම් කර දීම</b></span> 
     </div> 
     <div class="p"> <span class="verse v18" data-usfm="DAN.4.18"><span class="content"> </span></span><span class="verse v19" data-usfm="DAN.4.19"><span class="label">19</span><span class="content">එකල බෙල්ටෙෂෙසර් නම් ලත් දානියෙල් දර්ශනය ගැන ඇති වූ සිතුවිලිවලින් කැළඹී, මොහොතකට තුෂ්ණීම්භූත ව සිටියේ ය. රජතුමා ඔහු අමතා, “බෙල්ටෙෂෙසර් ස්වප්නය ගැන වත්, එහි තේරුම ගැන වත් නොකැළඹෙන්නැ”යි කී ය. බෙල්ටෙෂෙසර් මෙසේ පිළිතුරු දුන්නේ ය: “මාගේ රජතුමනි, ස්වප්නය ඔබට ද්වේෂ කරන්නන්ටත්, එහි තේරුම ඔබේ සතුරන්ටත් අදාළ වේ වා! </span></span><span class="verse v20" data-usfm="DAN.4.20"><span class="label">20</span><span class="content">රජතුමනි, ඔබ දුටු, වැවී ශක්තිමත් වී කරටිය අහස උසට යනතෙක් වැඩුණු, පොළොවේ සතර දිග් භාගයක පෙනුණු, </span></span><span class="verse v21" data-usfm="DAN.4.21"><span class="label">21</span><span class="content">ශෝභන කොළ ද බොහෝ පල ද සියල්ලන්ට කෑම ද තිබුණු, වන මෘගයන්ට සෙවණක් වූ, අහසේ පක්ෂීන් ලැගුම් ගත්, අතු තිබුණු ගස නම් ඔබ ම ය.</span></span> 
     </div> 
     <div class="p"> <span class="verse v21" data-usfm="DAN.4.21"><span class="content"> </span></span><span class="verse v22" data-usfm="DAN.4.22"><span class="label">22</span><span class="content">“ඔබ වර්ධනය වී බලවත් ව සිටින්නෙහි ය. ඔබේ උතුම්කම වැවී, අහස දක්වා නැඟී ඇත. ඔබේ පාලනය පොළොවේ සීමාන්තයන් දක්වා පැතිර ගොස් ඇත. </span></span><span class="verse v23" data-usfm="DAN.4.23"><span class="label">23</span><span class="content">තවද, ශුද්ධ මුරකාරයෙකු ස්වර්ගයෙන් බැස එනු ඔබ දුටුවෙහි ය. ඔහු මෙසේ කී ය: ‘ගහ සිඳදමා විනාශකරන්න, එහෙත්, එහි මුල් හා කඳ යකඩ හා ලෝකඩ වළල්ලක් දමා පොළොවේ ළා තණ අතරේ තිබෙන්නට අරින්න. ඒ මිනිසා අහසේ පිනිවලින් තෙමේ වා. අවුරුදු සතක් ගතවන තුරු ඔහු මෘගයන් සමඟ තණ කොළ කෑවා වේ.’</span></span> 
     </div> 
     <div class="p"> <span class="verse v23" data-usfm="DAN.4.23"><span class="content"> </span></span><span class="verse v24" data-usfm="DAN.4.24"><span class="label">24</span><span class="content">“රජතුමනි, එහි තේරුම මෙය වේ. එය මාගේ ස්වාමීන් වන රජතුමාට පැමිණ තිබෙන මහෝත්තමයාණන්ගේ නියමය ය. </span></span><span class="verse v25" data-usfm="DAN.4.25"><span class="label">25</span><span class="content">ඔබ මනුෂ්‍ය වාසයෙන් පන්නාදමනු ලබන්නෙහි ය. ඔබේ වාසය වනයේ මෘගයන් සමඟ වන්නේ ය. ගවයන්ට මෙන් ඔබට තණ කොළ කවනු ලබන්නෙහි ය. ඔබ අහසේ පින්නෙන් තෙමනු ලබන්නෙහි ය. මෙසේ මනුෂ්‍යයන්ගේ රාජ්‍යය මහෝත්තමයාණන් වහන්සේ පාලනය කරන බවත්, තමන් කැමැති කෙනෙකුට උන් වහන්සේ එය දෙන බවත් ඔබ දැනගන්න තුරු, අවුරුදු සතක් ඔබ ගත කරන්නෙහි ය. </span></span><span class="verse v26" data-usfm="DAN.4.26"><span class="label">26</span><span class="content">කෙසේ වෙතත්, අර මුරකාරයා ගසේ මුලේ කඳ කොටස ඉතිරි කරන්නට අණ කෙළේ ය. එහි තේරුම මෙය යි. මහෝත්තමයාණන් මනුෂ්‍ය රාජ්‍යයන් පාලනය කරන බව ඔබ දැනගත් පසු ඔබේ රාජ්‍යය ඔබට ස්ථිර වන්නේ ය. </span></span><span class="verse v27" data-usfm="DAN.4.27"><span class="label">27</span><span class="content">එබැවින් රජතුමනි, මාගේ දැනමුතුකම පිළිගැනීමට සතුටු වුව මැනව. දැහැමිකම් කිරීමෙන් ඔබේ පාප ද දිළිඳුන්ට කරුණා කිරීමෙන් ඔබේ අපරාධ ද පහකළ මැනව. එසේ කිරීමෙන් සමහර විට දීර්ඝ කාලයක් ඔබට සාමදානයෙන් සිටින්නට පුළුවන් වනු ඇත.”</span></span> 
     </div> 
     <div class="s1"> <span class="heading"><b>ස්වප්නය සැබෑ වීම</b></span> 
     </div> 
     <div class="p"> <span class="verse v27" data-usfm="DAN.4.27"><span class="content"> </span></span><span class="verse v28" data-usfm="DAN.4.28"><span class="label">28</span><span class="content">මේ සියල්ල නෙබුකද්නෙශර් රජුට සිදු විය. </span></span><span class="verse v29" data-usfm="DAN.4.29"><span class="label">29</span><span class="content">දොළොස් මසක් ගත වූ පසු ඔහු බබිලෝනියේ රාජ මාලිගාව උඩ සක්මන් කරමින් සිටියේ ය. </span></span><span class="verse v30" data-usfm="DAN.4.30"><span class="label">30</span><span class="content">සක්මන් කරමින් සිටිය දී ඔහු මෙසේ කීවේ ය: “එම්බා ශ්‍රේෂ්ඨ බබිලෝනිය, මාගේ රජවාසල වශයෙන් ද මාගේ රාජශ්‍රීයේ ගෞරවය උදෙසා ද මාගේ බලපරාක්‍රමයෙන් මා විසින් ගොඩනඟන ලද නගරය තී නොවේ ද?”</span></span> 
     </div> 
     <div class="p"> <span class="verse v30" data-usfm="DAN.4.30"><span class="content"> </span></span><span class="verse v31" data-usfm="DAN.4.31"><span class="label">31</span><span class="content">ඔහු මේ වචන පවසද්දී ම ස්වර්ගයෙන් එන හඬක් ඇසුණේ ය. ඒ මෙසේ ය: “එම්බා නෙබුකද්නෙශර් රජ, නුඹේ රාජ්‍යය නුඹෙන් පහ විය; </span></span><span class="verse v32" data-usfm="DAN.4.32"><span class="label">32</span><span class="content">නුඹ මනුෂ්‍ය වාසයෙන් පන්නාදමනු ලබන්නෙහි ය. නුඹේ වාසය මෘගයන් සමඟ වන්නේ ය; නුඹට ගවයන්ට මෙන් තණ කොළ කවනු ලබන්නෙහි ය. මනුෂ්‍යයන්ගේ රාජ්‍යය මහෝත්තමයාණන් වහන්සේ පාලනය කරන බවත්, තමන් කැමැති කෙනෙකුට උන් වහන්සේ එය දෙන බවත් නුඹ දැනගන්න තුරු අවුරුදු සතක් නුඹ එසේ ගත කරන්නෙහි ය.”</span></span> 
     </div> 
     <div class="p"> <span class="verse v32" data-usfm="DAN.4.32"><span class="content"> </span></span><span class="verse v33" data-usfm="DAN.4.33"><span class="label">33</span><span class="content">ඒ කියන ලද දේ එකෙණෙහි ම සම්පූර්ණයෙන් ම ඉෂ්ට විය. ඔහු මනුෂ්‍ය වාසයෙන් පන්නාදමනු ලැබ, ගොනුන්ට මෙන් ඔහුට තණ කොළ කවන ලදී. ඔහුගේ හිසකේ රාජාලියන්ගේ පිහාටු මෙන් ද ඔහුගේ නියපොතු පක්ෂීන්ගේ නියපොතු මෙන් ද වැඩෙන තුරු ඔහුගේ ශරීරය අහසේ පින්නෙන් තෙමුණේ ය.</span></span> 
     </div> 
     <div class="s1"> <span class="heading"><b>රජුගේ සිත වෙනස් වීම</b></span> 
     </div> 
     <div class="p"> <span class="verse v33" data-usfm="DAN.4.33"><span class="content"> </span></span><span class="verse v34" data-usfm="DAN.4.34"><span class="label">34</span><span class="content">අවුරුදු සත ගත වූ පසු, නෙබුකද්නෙශර් රජු වන මම මාගේ ඇස් ස්වර්ගය දෙස එසවීමි. මාගේ සිහිය මට නැවත ලැබුණේ ය. මම සදහට ම ජීවත් වන මහෝත්තමයාණන්ට ප්‍රශංසා කෙළෙමි; ගෞරව කෙළෙමි. මන්ද,</span></span> 
     </div> 
     <div class="q2"> <span class="verse v34" data-usfm="DAN.4.34"><span class="content">එතුමාණන්ගේ පාලනය සදාතනික ය;</span></span> 
     </div> 
     <div class="q2"> <span class="verse v34" data-usfm="DAN.4.34"><span class="content">එතුමාණන්ගේ රාජ්‍යය පරපුරෙන් පරපුරට පවත්නේ ය.</span></span> 
     </div> 
     <div class="p"> <span class="verse v34" data-usfm="DAN.4.34"><span class="content"> </span></span><span class="verse v35" data-usfm="DAN.4.35"><span class="label">35</span><span class="content">ලොවේ සියලු වැසියන් කිසි වටිනාකමක් නැති අය සේ එතුමාණෝ සලකන සේක. උන් වහන්සේ ස්වර්ගික සේනාවන් හා පොළොවේ වැසියන් අතර තමන් රිසි දේ කරන සේක. උන් වහන්සේගේ ක්‍රියාවන් නවත්වන්නට වත්, ‘ඔබ කුමක් කරන සේක් ද’ කියා උන් වහන්සේට අභියෝග කරන්නට වත් පුළුවන් කිසිවෙක් නැත. </span></span><span class="verse v36" data-usfm="DAN.4.36"><span class="label">36</span><span class="content">ඒ වේලාවේ දී ම මාගේ සිහිය මට නැවත ලැබුණු විට මාගේ රාජ්‍යයේ ගෞරවය උදෙසා මාගේ රාජශ්‍රීයත්, ඓශ්චර්යයත් මා වෙත නැවත පැමිණියේ ය. මාගේ මන්ත්‍රීවරු ද මාගේ උත්තමයෝ ද මා සාදරයෙන් පිළිගත්හ. මාගේ රාජ්‍යයේ මම යළි පිහිටුවනු ලැබීමි. මාගේ උතුම්කම පෙරට වඩා වැඩි විය.</span></span> 
     </div> 
     <div class="p"> <span class="verse v36" data-usfm="DAN.4.36"><span class="content"> </span></span><span class="verse v37" data-usfm="DAN.4.37"><span class="label">37</span><span class="content">දැන් නෙබුකද්නෙශර් රජු වන මම ස්වර්ගයේ රජ්ජුරුවන් වහන්සේට ප්‍රශංසා කරමි, තුති පුදමි, ගරු කරමි, මන්ද, උන් වහන්සේගේ පොරො‍න්දු ඉෂ්ට වන්නේ ය. උන් වහන්සේගේ ක්‍රියා මාර්ග සාධාරණ ය. උඩඟුකමින් හැසිරෙන්නන් පහත් කරන්නට උන් වහන්සේට පුළුවන.</span></span> 
     </div> 
    </div> 
   </div> 
  </div>
 </body>
</html>