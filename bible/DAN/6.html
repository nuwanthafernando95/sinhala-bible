<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch6" data-usfm="DAN.6">  
     <div class="s1"> <span class="heading"><b>දානියෙල් මැරීමට උපාය</b></span> 
     </div> 
     <div class="p"> <span class="content"> </span><span class="verse v1" data-usfm="DAN.6.1"><span class="label">1</span><span class="content">දාරියුස් රජතුමා තමාගේ මුළු රාජ්‍යය භාර ව සිටින පිණිස දිශාධිපතීන් එකසිය විසිදෙනෙකු පත් කිරීමට සතුටු විය. </span></span><span class="verse v2" data-usfm="DAN.6.2"><span class="label">2</span><span class="content">ඔහු ඔවුන්ට ඉහළින් ප්‍රධාන ඇමතිවරුන් තිදෙනෙකු ද පත් කෙළේ ය. මේ තිදෙනාට වගකීම පැවරී තිබුණේ ය. දාරියුස් මෙසේ කෙළේ ඔහුට කිසි හානියක් නොවන පිණිස ය. ඒ අමාත්‍යවරුන්ගෙන් එක් කෙනෙක් දානියෙල් විය. </span></span><span class="verse v3" data-usfm="DAN.6.3"><span class="label">3</span><span class="content">දානියෙල්ට ඇති පුදුම කුශලතා නිසා, ඔහු ඇමතිවරුන්ටත්, දිශාධිපතීන්ටත් වඩා උත්කෘෂ්ට බව පෙනී ගියේ ය. එබැවින් රජතුමා මුළු රාජ්‍යය පාලනය කිරීම පිණිස දානියෙල් පත් කරන්නට අදහස් කෙළේ ය. </span></span><span class="verse v4" data-usfm="DAN.6.4"><span class="label">4</span><span class="content">මෙයට අසතුටු වූ ඇමතිවරු හා දිශාධිපතිවරු දානියෙල්ගේ පාලනයේ යම් වරදක් සොයන්නට මාන බැලුවෝ ය. එහෙත්, එවැනි කිසි ම වරදක් ඔවුන්ට සොයාගත නොහැකි විය. මන්ද, ඔහු විශ්වාසවන්ත ව කටයුතු කෙළේ ය. ඔහුගේ කිසි වරදක් වත්, දෝෂයක් වත් නො වී ය. </span></span><span class="verse v5" data-usfm="DAN.6.5"><span class="label">5</span><span class="content">එවිට ඔව්හු, “දානියෙල්ට විරුද්ධ ව පැමිණිලි කරන පිණිස ඔහුගේ ආගම සම්බන්ධයෙන් යම් කරුණක් සොයා ගත්තොත් මිස, අන් කිසි කරුණක් අපට කිසි කලෙක සොයාගත නොහැකි ය”යි කී හ.</span></span> 
     </div> 
     <div class="p"> <span class="verse v5" data-usfm="DAN.6.5"><span class="content"> </span></span><span class="verse v6" data-usfm="DAN.6.6"><span class="label">6</span><span class="content">එබැවින් ඇමතිවරු ද දිශාධිපතිවරු ද මෙසේ කී හ: “රජතුමනි, චිරාත් කාලයක් වැජඹෙත් වා! </span></span><span class="verse v7" data-usfm="DAN.6.7"><span class="label">7</span><span class="content">ඔබේ රාජ්‍යයේ සියලු අමාත්‍යයෝ ද අධිපතිවරු ද මන්ත්‍රීවරු ද ආණ්ඩුකාරයෝ ද වන අපි ඉදිරිපත් කරන රාජඥාව පනවා එය ක්‍රියාත්මක කරන ලෙස ඔබෙන් ඉල්ලීමට ඒකමතික ව තීරණය කරගනිමු. එනම්, ‘තිස් දවසක් ඇතුළත දී යම් කෙනෙකු රජතුමාගෙන් මිස, අන් දෙවි කෙනෙකුගෙන් වත්, මනුෂ්‍යයෙකුගෙන් වත් කිසියම් අයැදුමක් කළොත්, ඔහු සිංහ ගුහාවේ හෙළනු ලැබේ ය’ කියා ය. </span></span><span class="verse v8" data-usfm="DAN.6.8"><span class="label">8</span><span class="content">ඉතින් රජතුමනි, මේදවරුන්ගේ ද පර්සිවරුන්ගේ ද වෙනස් නොකළ හැකි ව්‍යවස්ථාවේ ප්‍රකාරයට මේ ආඥා පත්‍රය ද වෙනස් නොකළ හැකි වන ලෙස එය ස්ථිර කර අත්සන් කළ මැනව.” </span></span><span class="verse v9" data-usfm="DAN.6.9"><span class="label">9</span><span class="content">දාරියුස් රජ ඒ ආඥා පත්‍රය අත්සන් කෙළේ ය.</span></span> 
     </div> 
     <div class="s1"> <span class="heading"><b>දානියෙල් සිංහ ගුහාවට හෙළනු ලැබීම</b></span> 
     </div> 
     <div class="p"> <span class="verse v9" data-usfm="DAN.6.9"><span class="content"> </span></span><span class="verse v10" data-usfm="DAN.6.10"><span class="label">10</span><span class="content">රාජාඥාව පනවා ඇති බව දානියෙල්ට ආරංචි වූ විට, ඔහු ගෙදර ගොස්, උඩුමහල් මැදුරේ කවුළු ජෙරුසලම දෙසට ඇරී තිබිය දී, පුරුදු පරිදි දිනකට තුන් වරක් දණින් වැටී, තමාගේ දෙවියන් වහන්සේ ඉදිරියෙහි යාච්ඤා කොට ස්තූති පුද කෙළේ ය.</span></span> 
     </div> 
     <div class="p"> <span class="verse v10" data-usfm="DAN.6.10"><span class="content"> </span></span><span class="verse v11" data-usfm="DAN.6.11"><span class="label">11</span><span class="content">දානියෙල් වරදකට අසු කිරීමට බලා සිටි විරුද්ධකාරයෝ පැමිණ, දානියෙල් තමාගේ දෙවියන් වහන්සේ ඉදිරියේ යාච්ඤා හා කන්නලව් කරනු දුටුවෝ ය. </span></span><span class="verse v12" data-usfm="DAN.6.12"><span class="label">12</span><span class="content">එවිට ඔව්හු රජ්ජුරුවන් ඉදිරියට පැමිණ රාජාඥාව මතක් කර, “රජතුමනි, තිස් දවසක් ඇතුළත දී යම් කෙනෙකු ඔබතුමාගෙන් මිස, අන් දෙවි කෙනෙකුගෙන් වත්, මනුෂ්‍යයෙකුගෙන් වත් කිසියම් අයැදුමක් කළොත්, ඔහු සිංහ ගුහාවට හෙළිය යුතු ය කියා ඔබතුමා ආඥා පත්‍රයක් අත්සන් කළා නොවේ දැ”යි ඇසූ හ. “එය එසේ ම යි; වෙනස් නොකළ හැකි මේදවරුන්ගේ ද පර්සිවරුන්ගේ ද ව්‍යවස්ථාව අනුව එය ස්ථිර ය”යි රජතුමා පිළිතුරු දුන්නේ ය.</span></span> 
     </div> 
     <div class="p"> <span class="verse v12" data-usfm="DAN.6.12"><span class="content"> </span></span><span class="verse v13" data-usfm="DAN.6.13"><span class="label">13</span><span class="content">එවිට ඔව්හු රජ්ජුරුවන් ඉදිරියෙහි පිළිතුරු දෙමින්, “රජතුමා ජුදා රටින් අල්ලගනු ලැබූ අයගෙන් එක් කෙනෙකු වන දානියෙල්, ඔබ හා ඔබතුමා අත්සන් කළ ආඥාව නොසලකා, දවසකට තුන් වරක් තමාගේ දෙවියන්ට අයැදුම් කරයි” යයි කී හ.</span></span> 
     </div> 
     <div class="p"> <span class="verse v13" data-usfm="DAN.6.13"><span class="content"> </span></span><span class="verse v14" data-usfm="DAN.6.14"><span class="label">14</span><span class="content">රජතුමා මේ වචන ඇසූ විට, ඉමහත් සංවේගයට පත් වී, දානියෙල් ගළවාගන්නට ඉටාගෙන, ඉර බසින තුරු ඒ ගැන මොළය වෙහෙසා කල්පනා කෙළේ ය. </span></span><span class="verse v15" data-usfm="DAN.6.15"><span class="label">15</span><span class="content">එකල ඒ පිරිස රජු වෙත පැමිණ, “රජතුමනි, මේදවරුන්ගේ ද පර්සිවරුන්ගේ ද නීතිය අනුව රජු විසින් පනවන ලද නියෝගයක් වෙනස් කළ නොහැකි බව ඔබතුමාට මතක් කරනු කැමැත්තෙමු”යි කී හ.</span></span> 
     </div> 
     <div class="p"> <span class="verse v15" data-usfm="DAN.6.15"><span class="content"> </span></span><span class="verse v16" data-usfm="DAN.6.16"><span class="label">16</span><span class="content">එවිට රජතුමා දානියෙල් ගෙනවුත් සිංහ ගුහාවේ දැමීමට නියමයක් කෙළේ ය. එහෙත්, ඔහු දානියෙල්ට කතා කොට, “ඔබ නිරන්තරයෙන් ම නමස්කාර කරන, ඔබේ දෙවියන් වහන්සේ ඔබ ගළවන සේක් වා!”යි කී ය. </span></span><span class="verse v17" data-usfm="DAN.6.17"><span class="label">17</span><span class="content">තවද, දානියෙල් සම්බන්ධයෙන් කරන ලද නියමය වෙනස් නොකළ හැකි වන ලෙස, ගලකින් සිංහ ගුහාවේ කට වසා, එය රාජ මුද්‍රාවෙන් ද උත්තමයන්ගේ මුද්‍රාවලින් ද මුද්‍රා කරනු ලැබී ය.</span></span> 
     </div> 
     <div class="s1"> <span class="heading"><b>දානියෙල් ගළවනු ලැබීම</b></span> 
     </div> 
     <div class="p"> <span class="verse v17" data-usfm="DAN.6.17"><span class="content"> </span></span><span class="verse v18" data-usfm="DAN.6.18"><span class="label">18</span><span class="content">රජතුමා මාලිගාවට ගොස් නිරාහාරයෙන් රාත්‍රිය ගත කෙළේ ය; පුරුදු විනෝද ආස්වාද ද ප්‍රතික්ෂේප කෙළේ ය. ඔහුට කිසි නින්දක් නො වී ය. </span></span><span class="verse v19" data-usfm="DAN.6.19"><span class="label">19</span><span class="content">උදේ පාන්දරින් එළිය වැටීගෙන එද්දී ම ඔහු නැඟිට සිංහ ගුහාව ළඟට යුහු යුහු ව ගියේ ය. </span></span><span class="verse v20" data-usfm="DAN.6.20"><span class="label">20</span><span class="content">දානියෙල් සිටි සිංහ ගුහාවට ඔහු ළං වෙත් ම, ඔහු සංවේගජනක හඬකින් මොරගසා, “ජීවමාන දෙවියන් වහන්සේගේ මෙහෙකරු වන දානියෙල්, ඔබ නොකඩවා ම නමස්කාර කරන ඔබේ දෙවියන් වහන්සේට සිංහයන්ගෙන් ඔබ ගළවාගන්නට පුළුවන් වී දැ”යි ඇසුවේ ය.</span></span> 
     </div> 
     <div class="p"> <span class="verse v20" data-usfm="DAN.6.20"><span class="content"> </span></span><span class="verse v21" data-usfm="DAN.6.21"><span class="label">21</span><span class="content">එවිට දානියෙල් මෙසේ පිළිතුරු දුන්නේ ය: “රජතුමනි, චිරාත් කාලයක් වැජඹෙත් වා! </span></span><span class="verse v22" data-usfm="DAN.6.22"><span class="label">22</span><span class="content">මාගේ දෙවියන් වහන්සේ තමන්ගේ දූතයන් එවා සිංහයන්ගේ කටවල් පියෙ වූ සේක. එබැවින් උන්ගෙන් මට කිසි අනතුරක් නො වී ය. මාගේ දෙවියන් වහන්සේ එසේ කෙළේ, උන් වහන්සේ ඉදිරියේ මා නිදොස් කෙනෙකු වන බැවිනි. ඇරත් රජතුමනි, ඔබ ඉදිරියේ ද මා කිසි වරදක් කර නැත.”</span></span> 
     </div> 
     <div class="p"> <span class="verse v22" data-usfm="DAN.6.22"><span class="content"> </span></span><span class="verse v23" data-usfm="DAN.6.23"><span class="label">23</span><span class="content">එවිට රජතුමා ඉතා සන්තෝෂ වී, දානියෙල් ගුහාවෙන් ගොඩට ගන්නට අණ කෙළේ ය. එසේ දානියෙල් ගුහාවෙන් ගොඩගන්නා ලදී. ඔහුට සුළු තුවාළයක් වත් සිදු වී තිබුණේ නැත. එසේ වන්නට හේතුව ඔහු තමාගේ දෙවියන් වහන්සේ කෙරෙහි විශ්වාස කිරීමයි. </span></span><span class="verse v24" data-usfm="DAN.6.24"><span class="label">24</span><span class="content">ඉන්පසු රජතුමා දානියෙල්ට විරුද්ධ ව පැමිණිලි කළ අය, ඔවුන්ගේ භාර්යාවන් හා දරුවන් සමඟ සිංහ ගුහාවට දමන්නට අණ කෙළේ ය. ඔවුන් ගුහාවේ පතුළට පැමිණෙන්නටත් පෙර සිංහයෝ ඔවුන් පිට කඩා පැන ඇටකටු පිටින් ඔවුන් කැබලිකොට දැමූ හ.</span></span> 
     </div> 
     <div class="s1"> <span class="heading"><b>දාරියුස් රජ රාජාඥාවක් නිකුත් කිරීම</b></span> 
     </div> 
     <div class="p"> <span class="verse v24" data-usfm="DAN.6.24"><span class="content"> </span></span><span class="verse v25" data-usfm="DAN.6.25"><span class="label">25</span><span class="content">දාරියුස් රජ ලොව පුරා සිටි සකල ජනයාටත්, ජාතීන්ටත්, හැම භාෂාවක් කතා කරන අයටත් මෙසේ ලියා යැව්වේ ය: “ඔබ හැමට සාමදානය වේ වා! </span></span><span class="verse v26" data-usfm="DAN.6.26"><span class="label">26</span><span class="content">මාගේ අධිරාජ්‍යයේ සකල විජිතයන්හි සිටින සියලු දෙනා දානියෙල්ගේ දෙවියන් වහන්සේට ගරුබිය දක්වා නමස්කාර කළ යුතු යයි මම අණ කරමි. මන්ද,</span></span> 
     </div> 
     <div class="q2"> <span class="verse v26" data-usfm="DAN.6.26"><span class="content">එතුමාණෝ ජීවමාන සදාතනික දෙවිඳාණෝ ය.</span></span> 
     </div> 
     <div class="q2"> <span class="verse v26" data-usfm="DAN.6.26"><span class="content">එතුමාණන්ගේ රාජ්‍යය පහ නොවන්නේ ය;</span></span> 
     </div> 
     <div class="q2"> <span class="verse v26" data-usfm="DAN.6.26"><span class="content">එතුමාණන්ගේ පාලනය ද අවසන් නොවන්නේ ය.</span></span> 
     </div> 
     <div class="q"> <span class="verse v26" data-usfm="DAN.6.26"><span class="content"> </span></span><span class="verse v27" data-usfm="DAN.6.27"><span class="label">27</span><span class="content">ගළවන්නේත්, නිදහස් කරන්නේත්, අහසේ ද පොළොවේ ද හාස්කම් ද අරුමපුදුම දේ ද කරන්නේත් එතුමාණෝ ය.</span></span> 
     </div> 
     <div class="q2"> <span class="verse v27" data-usfm="DAN.6.27"><span class="content">සිංහයන්ගේ බලයෙන් දානියෙල් මුදාගත්තේත් එතුමාණෝ ය”</span></span> 
     </div> 
     <div class="p"> <span class="verse v27" data-usfm="DAN.6.27"><span class="content"> </span></span><span class="verse v28" data-usfm="DAN.6.28"><span class="label">28</span><span class="content">මේ නිසා දාරියුස්ගේ රාජ්‍ය කාලයේ දී ද පර්සියානු ජාතික සයිරස්ගේ රාජ්‍ය කාලයේ දී ද දානියෙල් තෙමේ සෞභාග්‍යයෙන් වැජඹුණේ ය.</span></span> 
     </div> 
    </div> 
   </div> 
  </div>
 </body>
</html>