<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDAN"> 
    <div class="chapter ch8" data-usfm="DAN.8">  
     <div class="s1"> <span class="heading"><b>බැටළුවා හා එළුවා පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="DAN.8.1"><span class="label">1</span><span class="content">බෙල්ෂෙසර් රජුගේ පාලනයේ තුන් වන අවුරුද්දේ දී දානියෙල් වන මට ඉහත කී දර්ශනයට සමාන තවත් දර්ශනයක් පෙනුණේ ය. </span></span><span class="verse v2" data-usfm="DAN.8.2"><span class="label">2</span><span class="content">ඒ දර්ශනය මා දකින විට, මා ඒලාම් පළාතෙහි පිහිටි සූසා නම් අග නුවර ඇති ඌලයි නම් ගඟ ළඟ සිටින බව දුටුවෙමි. </span></span><span class="verse v3" data-usfm="DAN.8.3"><span class="label">3</span><span class="content">මා ඇස් ඔසවා බැලූ විට අං දෙකක් ඇති බැටළුවෙකු ගං ඉවුරෙහි සිටිනු දිටිමි. උගේ අං දිග ය. එහෙත්, එකක් අනිකට වඩා දිග ය. වඩා දිග එක හටගත්තේ පසු ව ය. </span></span><span class="verse v4" data-usfm="DAN.8.4"><span class="label">4</span><span class="content">ඒ බැටළුවා බස්නාහිර, උතුර හා දකුණ යන දිශාවන්ට අනිනු මම දිටිමි. ඌට විරුද්ධ ව සිටින්නට කිසි මෘගයෙකුට නොහැකි විය. උගේ බලයෙන් බේරෙන්න පුළුවන් කිසිවෙක් නොසිටියේ ය. ඌ හිතුමතේ ක්‍රියා කර බලසම්පන්න විය.</span></span> 
     </div> 
     <div class="p"> <span class="verse v4" data-usfm="DAN.8.4"><span class="content"> </span></span><span class="verse v5" data-usfm="DAN.8.5"><span class="label">5</span><span class="content">මේ ගැන මා කල්පනා කරමින් සිටිය දී, එළුවෙක් බිම අඩි නො තබා, මුළු පොළොව හරහා බස්නාහිරින් ආවේ ය. උගේ ඇස් අතරේ විශාල අඟක් තිබුණේ ය. </span></span><span class="verse v6" data-usfm="DAN.8.6"><span class="label">6</span><span class="content">ගං ඉවුරේ සිටිනු මා දුටු, අං දෙකක් ඇති බැටළුවා දෙසට ඌ යමින්, අධික කෝපයෙන් බැටළුවා දෙසට දිව්වේ ය. </span></span><span class="verse v7" data-usfm="DAN.8.7"><span class="label">7</span><span class="content">ඌ බැටළුවා ළඟට එනු මම දිටිමි. මහත් ක්‍රෝධයෙන් ඌ බැටළුවාට ඇන උගේ අං දෙක බිඳදැමී ය. ඌට විරුද්ධ ව සිටින්නට බැටළුවාට කිසි බලයක් නොතිබුණේ ය. ඌ බැටළුවා බිම දමා පෑගුවේ ය. උගේ බලයෙන් බැටළුවා බේරාගන්නට කිසිවෙක් නොවූ හ.</span></span> 
     </div> 
     <div class="p"> <span class="verse v7" data-usfm="DAN.8.7"><span class="content"> </span></span><span class="verse v8" data-usfm="DAN.8.8"><span class="label">8</span><span class="content">එළුවා මහා ආඩම්බරයෙන් සිය දස්කම් පෑවේ ය. එහෙත්, ඌ බලයෙන් අගතැන් පත් ව සිටිය දී උගේ මහ අඟ බිඳී ගියේ ය. ඒ වෙනුවට මහ අං සතරක් අහසේ සතර දෙසට නෙරා හටගත්තේ ය. </span></span><span class="verse v9" data-usfm="DAN.8.9"><span class="label">9</span><span class="content">එයින් එකකින් කුඩා අඟක් නික්මී දකුණටත්, නැගෙනහිරටත්, පලස්තීනය දෙසටත් ඉමහත් බලය පෑවේ ය. </span></span><span class="verse v10" data-usfm="DAN.8.10"><span class="label">10</span><span class="content">එය අහස් සේනාව කෙරෙහි ද බලය පා, ඒ සේනාවන් සමහරක් ද තාරකාවලින් සමහරක් ද පොළොවට හෙළා පාගාදැමුවේ ය. </span></span><span class="verse v11" data-usfm="DAN.8.11"><span class="label">11</span><span class="content">එය සේනාධිපතීන්ටත් විරුද්ධ ව බලය පා, උන් වහන්සේට පුදන දිනපතා පූජා යටපත්කර ඔහුගේ ශුද්ධස්ථානය බිඳදැම්මේ ය. </span></span><span class="verse v12" data-usfm="DAN.8.12"><span class="label">12</span><span class="content">අහස් සේනාව වනසාදැමී ය; දවස්පතා පූජාව කෙලෙසනු ලැබී ය; ඒ අඟ සත්‍යය බිම හෙළුවේ ය. එය කළ හැම දෙයක් සඵලවත් විය.</span></span> 
     </div> 
     <div class="p"> <span class="verse v12" data-usfm="DAN.8.12"><span class="content"> </span></span><span class="verse v13" data-usfm="DAN.8.13"><span class="label">13</span><span class="content">එවිට ශුද්ධස්ථානයෙන් සැදැහැවතෙක් කතා කොට, ‘මේ දර්ශනයෙන් පෙනුණු අන්දමට, පූජාවන් කොපමණ කල් යටපත් කරනු ඇද් ද? විනාශකාරී අපරාධ කොතෙක් කල් පවතී ද? ශුද්ධස්ථානය හා අහස් සේනාව පාගාදැමීම කොතෙක් කල් පවතී දැ’යි ඇසී ය.</span></span> 
     </div> 
     <div class="p"> <span class="verse v13" data-usfm="DAN.8.13"><span class="content"> </span></span><span class="verse v14" data-usfm="DAN.8.14"><span class="label">14</span><span class="content">ඔහු පිළිතුරු දෙමින්, ‘රෑ දාවල් දෙදහස් තුන්සියයක් පසු වන තුරු ය, ඉන්පසු ශුද්ධස්ථානය පවිත්‍ර කරනු ලබන්නේ ය’යි කීවේ ය.</span></span> 
     </div> 
     <div class="s1"> <span class="heading"><b>ස්වප්නයේ තේරුම</b></span> 
     </div> 
     <div class="p"> <span class="verse v14" data-usfm="DAN.8.14"><span class="content"> </span></span><span class="verse v15" data-usfm="DAN.8.15"><span class="label">15</span><span class="content">දානියෙල් වන මම මේ දර්ශනය දුටු විට එහි තේරුම සෙවීමි. එවිට මනුෂ්‍ය පෙනුමක් ඇති කෙනෙක් මා ඉදිරියේ සිටියේ ය. </span></span><span class="verse v16" data-usfm="DAN.8.16"><span class="label">16</span><span class="content">“ගාබ්‍රියෙල්, මොහුට දර්ශනය තේරුම් කර දෙන්නැ”යි මොරගසන මනුෂ්‍ය හඬක් ඌලයි ගං ඉවුරු අතරින් මට ඇසුණේ ය. </span></span><span class="verse v17" data-usfm="DAN.8.17"><span class="label">17</span><span class="content">එවිට ගාබ්‍රියෙල් නම් ඔහු මා සිටි තැනට ආවේ ය. ඔහු ආ විට මම බියපත් වී මුණින් වැටුණෙමි. එහෙත් ඔහු, “මනුෂ්‍ය පුත්‍රය, දර්ශනය අදාළ වන්නේ අන්තිම කාලයට බව තේරුම්ගන්නැ”යි මට කීවේ ය.</span></span> 
     </div> 
     <div class="p"> <span class="verse v17" data-usfm="DAN.8.17"><span class="content"> </span></span><span class="verse v18" data-usfm="DAN.8.18"><span class="label">18</span><span class="content">ඔහු මා සමඟ කතා කරද්දී මම සිහිසන් නැති ව මුණින් වැටී සිටියෙමි. එහෙත්, ඔහු මාගේ ඇඟට තට්ටු කර මා කෙළින් සිටුවා මෙසේ කීවේ ය: </span></span><span class="verse v19" data-usfm="DAN.8.19"><span class="label">19</span><span class="content">“දේව උදහස අවසානයේ දී සිදුවන්නට යන දේ නුඹට දන්වමි. මන්ද, දර්ශනය අදාළ වන්නේ අන්තිම කාලයට ය.</span></span> 
     </div> 
     <div class="p"> <span class="verse v19" data-usfm="DAN.8.19"><span class="content"> </span></span><span class="verse v20" data-usfm="DAN.8.20"><span class="label">20</span><span class="content">“නුඹ දුටු අං දෙක ඇති බැටළුවා නම්, මේදියාවේ ද පර්සියාවේ ද රජවරු ය. </span></span><span class="verse v21" data-usfm="DAN.8.21"><span class="label">21</span><span class="content">එළුවා නම් ග්‍රීසියේ රජ ය. උගේ ඇස් අතරේ තිබුණ ලොකු අඟ පළමු වන රජු ය. </span></span><span class="verse v22" data-usfm="DAN.8.22"><span class="label">22</span><span class="content">ඒ අඟ බිඳී ගිය විට ඒ වෙනුවට තවත් අං සතරක් හටගත්තාක් මෙන් ග්‍රීසිය බිඳී ගොස් රාජ්‍යයන් සතරක් හටගන්නේ ය. එහෙත්, මේ එකක් වත් පළමු රාජ්‍යය තරම් බලවත් නොවන්නේ ය. </span></span><span class="verse v23" data-usfm="DAN.8.23"><span class="label">23</span><span class="content">ඒ රාජ්‍යවල පාලනය අවසානයේ දී අපරාධකාරයන්ගේ පාප ඉහළට ම නැඟුණු කල, රෞද්‍ර පෙනුමක් ඇති, කපටි නුවණක් ඇති රජ කෙනෙක් පැම්ණෙන්නේ ය. </span></span><span class="verse v24" data-usfm="DAN.8.24"><span class="label">24</span><span class="content">ඔහු බලසම්පන්න වන්නේ ය. ඔහු භයානක ලෙස නැති නාස්ති කරන්නේ ය. ඔහු කරන හැම දෙයකින් ම ඔහු ජය ගන්නේ ය. ඔහු බලවතුන් ද සැදැහැවතුන් ද වර්ණනා කරන්නේ ය. </span></span><span class="verse v25" data-usfm="DAN.8.25"><span class="label">25</span><span class="content">ඔහු කපටි නුවණින් තමාගේ උපායයන් සාර්ථක කරගන්නේ ය. ඔහු තම උපායයන් හිතා මතා බොහෝ දෙනෙකු ඔවුන් නොදැනුවත් ව සිටිය දී විනාශ කරන්නේ ය. ඔහු අධිපතීන්ගේ අධිපතියාට විරුද්ධ ව ද නැඟිටිනු ඇත. එහෙත්, ඔහු කිසි පිහිටක් නැති ව බිඳ හෙළනු ලබයි. </span></span><span class="verse v26" data-usfm="DAN.8.26"><span class="label">26</span><span class="content">උදේ හා හවස දුටු දර්ශනයේ තේරුම සැබෑ ය. එහෙත්, ඒ දර්ශනය රහසක් ව තබාගන්න. මන්ද, එය සිදුවන්නට පෙර බොහෝ දවස් ගත විය යුතු ය.”</span></span> 
     </div> 
     <div class="p"> <span class="verse v26" data-usfm="DAN.8.26"><span class="content"> </span></span><span class="verse v27" data-usfm="DAN.8.27"><span class="label">27</span><span class="content">එවිට දානියෙල් නම් මම ක්ලාන්ත වී, දවස් ගණනක් අසනීප ව සිටියෙමි. ඉන්පසු මම නැඟිට රාජ සේවය කෙළෙමි. මම දර්ශනය ගැන පුදුමයෙන් පුදුමයට පත් ව සිටියෙමි. කිසිවෙකුට එය තේරුම් ගත නොහැකි විය.</span></span> 
     </div> 
    </div> 
   </div> 
  </div>
 </body>
</html>