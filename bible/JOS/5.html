<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch5" data-usfm="JOS.5">  
     <div class="p"> <span class="content"> </span><span class="verse v1" data-usfm="JOS.5.1"><span class="label">1</span><span class="content">ඉශ්රායෙල් ජනයා එතෙර වන තුරු සමිඳාණන් වහන්සේ ඔවුන් පැමිණෙන්නට කලින් ජොර්දාන් ගඟේ දිය හිඳී යන්නට සැලැසූ බව, ජොර්දාන් ගඟින් එතෙර බස්නාහිර සිටි අමෝරිවරුන්ගේ සියලු රජවරුන් ද මධ්‍යධරණි මුහුදුබඩ විසූ කානානිවරුන්ගේ සියලු රජවරුන් ද ඇසූ කල, ඔව්හු ඉශ්රායෙල් ජනයා නිසා තැති ගෙන අධෛර්යයට පත් වූහ.</span></span> 
     </div> 
     <div class="s1"> <span class="heading"><b>චර්මඡේදනය සහ පාස්කුව පැවැත්වීම</b></span> 
     </div> 
     <div class="p"> <span class="verse v1" data-usfm="JOS.5.1"><span class="content"> </span></span><span class="verse v2" data-usfm="JOS.5.2"><span class="label">2</span><span class="content">එකල සමිඳාණන් වහන්සේ ජෝෂුවාට කතා කොට, “ගිනි ගලින් පිහියා සාදා, ඉශ්රායෙල් ජනයා තවත් වරක් චර්මඡේදනය කරන්නැ”යි වදාළ සේක. </span></span><span class="verse v3" data-usfm="JOS.5.3"><span class="label">3</span><span class="content">එවිට ජෝෂුවා ගිනි ගලින් පිහියා සාදා, චර්මඡේදන-කන්ද නම් ස්ථානයේ දී ඉශ්රායෙල්වරුන් චර්මඡේදනය කෙළේ ය. </span></span><span class="verse v4" data-usfm="JOS.5.4"><span class="label">4</span><span class="content">ජෝෂුවා චර්මඡේදනය කෙළේ මේ කරුණ නිසා ය: මිසර දේශයෙන් පිටත් ව පැමිණි සියලු භට සෙනඟ වූ පිරිමි, මිසරයෙන් නික්ම ආ පසු, මඟ දී පාළුකරයේ මියගියහ. </span></span><span class="verse v5" data-usfm="JOS.5.5"><span class="label">5</span><span class="content">නික්ම ආ සියලු සෙනඟ චර්මඡේදනය ලබා සිටිය නමුත්, මිසරයෙන් එන කල, මඟ දී පාළුකරයෙහි උපන් සෙනඟ චර්මඡේදනය නොලැබූ හ. </span></span><span class="verse v6" data-usfm="JOS.5.6"><span class="label">6</span><span class="content">ඉශ්රායෙල් ජනයා සතළිස් අවුරුද්දක් මුළුල්ලේ පාළුකරයෙහි ගමන් කළෝ ය. ඒ කාලය තුළ දී මිසරයෙන් පිටත් ව ආ සියලු භට සෙනඟ සමිඳාණන් වහන්සේගේ හඬට කීකරු නොවූ බැවින් මියගියහ. මෙසේ වූයේ, අපට දෙන හැටියට සමිඳාණන් වහන්සේ ඔවුන්ගේ පියවරුන්ට දිවුරුම් දුන්, කිරෙන් හා මීපැණියෙන් ඉතිරෙන දේශය දකින්නට ඔවුන්ට ඉඩ නාරින ලෙස උන් වහන්සේ දිවුළ නිසා ය. </span></span><span class="verse v7" data-usfm="JOS.5.7"><span class="label">7</span><span class="content">උන් වහන්සේ ඒ පියවරුන් වෙනුවට ඔවුන්ගෙන් පැවත ආ දරු පරපුරක් ඇති කළ සේක. පාළුකරය මැදින් ගමන් කරද්දී චර්මඡේදනය නොකරනු ලැබූ බැවින් ඔව්හු අචර්මඡේදිතයෝ වූ හ. ජෝෂුවා මොවුන් චර්මඡේදනය කෙළේ ය.</span></span> 
     </div> 
     <div class="p"> <span class="verse v7" data-usfm="JOS.5.7"><span class="content"> </span></span><span class="verse v8" data-usfm="JOS.5.8"><span class="label">8</span><span class="content">මුළු සෙනඟ චර්මඡේදනය කර නිම වූ කල, ඔව්හු සුව වන තුරු කඳවුරේ නැවතී සිටියෝ ය. </span></span><span class="verse v9" data-usfm="JOS.5.9"><span class="label">9</span><span class="content">එවිට සමිඳාණන් වහන්සේ ජෝෂුවාට කතා කොට, “මම අද නුඹලා කෙරෙන් මිසරයේ වහල්කමෙන් ලත් අපකීර්තිය ඉවත් කෙළෙමි”යි වදාළ සේක. ඒ නිසා ඒ ස්ථානයට ගිල්ගාල් යයි කියනු ලැබී ය.</span></span> 
     </div> 
     <div class="p"> <span class="verse v9" data-usfm="JOS.5.9"><span class="content"> </span></span><span class="verse v10" data-usfm="JOS.5.10"><span class="label">10</span><span class="content"> </span><span class="content">ඉශ්රායෙල් ජනයා ගිල්ගාල්හි කඳවුරු බැඳ, මාසයේ දස සතර වන දින සවස ජෙරිකෝවේ මිටියාවතේ දී පාස්කු මංගල්‍යය පැවැත්වූ හ. </span></span><span class="verse v11" data-usfm="JOS.5.11"><span class="label">11</span><span class="content">පාස්කුවට පසු දින ඔව්හු දේශයේ ධාන්‍යවලින් සෑදූ නුමුහුන් රොටි හා විළඳ අනුභව කළෝ ය. </span></span><span class="verse v12" data-usfm="JOS.5.12"><span class="label">12</span><span class="content">ඔවුන් දේශයේ ධාන්‍යයෙන් අනුභව කළ දාට පසු දින, මන්නා ආහාරය වැටීම නැවතිණි. ඉශ්රායෙල් ජනයාට ඊට පසු මන්නා නොලැබුණ හෙයින් ඔව්හු ඒ අවුරුද්දේ පටන් කානාන් දේශයේ භවභෝග අනුභව කළෝ ය.</span></span> 
     </div> 
     <div class="s1"> <span class="heading"><b>ජෝෂුවා සහ ස්වර්ගික අධිපතියා</b></span> 
     </div> 
     <div class="p"> <span class="verse v12" data-usfm="JOS.5.12"><span class="content"> </span></span><span class="verse v13" data-usfm="JOS.5.13"><span class="label">13</span><span class="content">ජෝෂුවා ජෙරිකෝ නුවර ළඟ සිටිය දී, තම හිස ඔසවා බැලූ විට, තමා ඉදිරිපිට කොපුවෙන් ඇදගත් කඩුවක් ඇති මිනිසෙකු සිටිනු දුටුවේ ය. ජෝෂුවා ඔහු සමීපයට ගොස්, “ඔබ අපේ පැත්තට ද නැතහොත් අපේ විරුද්ධ කාරයන්ගේ පැත්තට දැ”යි විචාළේ ය.</span></span> 
     </div> 
     <div class="p"> <span class="verse v13" data-usfm="JOS.5.13"><span class="content"> </span></span><span class="verse v14" data-usfm="JOS.5.14"><span class="label">14</span><span class="content">ඔහු පිළිතුරු දෙමින්, ‘එසේ නොවේ; සමිඳාණන් වහන්සේගේ සේනාවේ අධිපතියා ව මම දැන් ආවෙමි”යි කීවේ ය. එවිට ජෝෂුවා මුණින්තළා වී ඔහුට නමස්කාර කරමින්, “ස්වාමීන් වහන්ස ඔබේ මෙහෙකරුවාට කුමක් වදාරන සේක් දැ”යි ඇසී ය.</span></span> 
     </div> 
     <div class="p"> <span class="verse v14" data-usfm="JOS.5.14"><span class="content"> </span></span><span class="verse v15" data-usfm="JOS.5.15"><span class="label">15</span><span class="content">සමිඳාණන් වහන්සේගේ සේනාවේ අධිපතියා ජෝෂුවාට කතා කොට, “නුඹ සිටින තැන ශුද්ධ භූමියක් නිසා නුඹේ පාවහන් ගලවන්නැ”යි කීවේ ය. ජෝෂුවා ද එසේ කෙළේ ය.</span></span> 
     </div> 
    </div> 
   </div> 
  </div>
 </body>
</html>