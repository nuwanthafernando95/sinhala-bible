<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch18" data-usfm="JOS.18">  
     <div class="s1"> <span class="heading"><b>ඉතිරි කොටස බෙදීම</b></span> 
     </div> 
     <div class="p"> <span class="content"> </span><span class="verse v1" data-usfm="JOS.18.1"><span class="label">1</span><span class="content">ඉශ්රායෙල් ජනයාගේ මුළු සභාව ෂිලෝහි රැස් ව සම්මුඛ මණ්ඩපය එහි ඉදි කළෝ ය. මුළු දේශය දැන් ඔවුන්ට යටත් ව තිබුණේ ය. </span></span><span class="verse v2" data-usfm="JOS.18.2"><span class="label">2</span><span class="content">තමන්ගේ උරුමය නොලැබූ ගෝත්‍ර සතක් ඉශ්රායෙල් ජනයන් අතරේ ඉතිරි ව සිටියෝ ය. </span></span><span class="verse v3" data-usfm="JOS.18.3"><span class="label">3</span><span class="content">ජෝෂුවා ඔවුන්ට කතා කොට, “ඔබ හැමගේ පියවරුන්ගේ දෙවි සමිඳාණන් වහන්සේ ඔබට දී තිබෙන දේශය හිමි කරගැනීමට යන්නට ඔබ කොපමණ කල් ප්‍රමාද වන්නහු ද? </span></span><span class="verse v4" data-usfm="JOS.18.4"><span class="label">4</span><span class="content">ඔබ උදෙසා එක එක ගෝත්‍රයෙන් මනුෂ්‍යයන් තුන්දෙනෙකු බැගින් පත් කරන්න. මම ඔවුන් යවන්නෙමි; ඔව්හු පිටත් ව දේශයෙහි ඔබමොබ ගමන් කොට තමන්ගේ උරුමවලට සුදුසු ලෙස ඒවා සටහන් කරගෙන මා වෙත එන්නෝ ය. </span></span><span class="verse v5" data-usfm="JOS.18.5"><span class="label">5</span><span class="content">ඔව්හු ඒක සත් කොටසකට බෙදන්නෝ ය. ජුදා දකුණු දිග තමාගේ සීමාව තුළ සිටී වා; ජෝසෙප්ගේ පරපුර උතුරු දිග තිබෙන තමන්ගේ සීමාව තුළ සිටී වා. </span></span><span class="verse v6" data-usfm="JOS.18.6"><span class="label">6</span><span class="content">ඔබ හැම දේශය සත් කොටසකට බෙදා, එහි භූමි සටහනක් මා ළඟට ගෙනෙන්න. මම අපේ දෙවි සමිඳාණන් වහන්සේ ඉදිරියෙහි ඔබ හැම වෙනුවට මෙහි දී පස ඇට දමන්නෙමි. </span></span><span class="verse v7" data-usfm="JOS.18.7"><span class="label">7</span><span class="content">මන්ද, ලෙවීවරුන්ට ඔබ අතරෙහි කොටසක් නැත; ඔවුන්ගේ උරුමය වනාහි සමිඳාණන් වහන්සේගේ පූජක තනතුර ය. ගාද්ටත්, රූබන්ටත්, මනස්සේගේ අර්ධ ගෝත්‍රයටත් සමිඳාණන් වහන්සේගේ මෙහෙකාර මෝසෙස් ඔවුන්ට දුන් ඔවුන්ගේ උරුමය නැගෙනහිරට ජොර්දානෙන් එගොඩ ලැබී තිබේ ය”යි කීවේ ය.</span></span> 
     </div> 
     <div class="p"> <span class="verse v7" data-usfm="JOS.18.7"><span class="content"> </span></span><span class="verse v8" data-usfm="JOS.18.8"><span class="label">8</span><span class="content">ඒ මනුෂ්‍යයෝ පිටත් ව ගියෝ ය. ජෝෂුවා දේශයේ භූමි සටහනක් ගැනීමට පිටත් ව යන අයට අණ කරමින්, “ඔබ ගොස් ඒ දේශයෙහි ඇවිද එහි භූමි සටහන් කරගෙන මා ළඟට හැරී එන්න; මම මෙහි ෂිලෝහි දී සමිඳාණන් වහන්සේ ඉදිරියෙහි ඔබ උදෙසා පස ඇට දමන්නෙමි”යි කීවේ ය. </span></span><span class="verse v9" data-usfm="JOS.18.9"><span class="label">9</span><span class="content">ඒ මනුෂ්‍යයෝ දේශයෙහි ඇවිද, එය කොටස් හතකට බෙදා, නගරයෙන් නගරයට පොතක සටහන් කරගෙන ෂිලෝහි කඳවුරේ සිටි ජෝෂුවා ළඟට ආවෝ ය. </span></span><span class="verse v10" data-usfm="JOS.18.10"><span class="label">10</span><span class="content">ජෝෂුවා ඔවුන් උදෙසා ෂිලෝහි දී සමිඳාණන් වහන්සේ ඉදිරියෙහි පස ඇට දමා එහි දී ඉශ්රායෙල් ජනයාගේ කොට්ඨාශවල හැටියට දේශය බෙදා දුන්නේ ය.</span></span> 
     </div> 
     <div class="s1"> <span class="heading"><b>බෙන්ජමින් ගෝත්‍රයට දුන් ප්‍රදේශය</b></span> 
     </div> 
     <div class="p"> <span class="verse v10" data-usfm="JOS.18.10"><span class="content"> </span></span><span class="verse v11" data-usfm="JOS.18.11"><span class="label">11</span><span class="content">බෙන්ජමින් පරපුරේ කොටස ඔවුන්ගේ පවුල් ගණන අනුව වැටුණේ ය. ඔවුන්ගේ කොටසේ පළාත ජුදාගේ පරපුරටත්, ජෝසෙප්ගේ පරපුරටත් අතරේ නියම වුණේ ය. </span></span><span class="verse v12" data-usfm="JOS.18.12"><span class="label">12</span><span class="content">උතුරු පැත්තෙහි ඔවුන්ගේ සීමාව ජොර්දානෙන් පටන්ගෙන ජෙරිකෝවට උතුරු පැත්තෙන් නැඟී, කඳු රට මැදින් බස්නාහිරට ගොස්, බෙතාවන්හි පාළුකරය ළඟ දී කෙළවර වුණේ ය. </span></span><span class="verse v13" data-usfm="JOS.18.13"><span class="label">13</span><span class="content">එතැනින් සීමාව බෙතෙල් නම් වූ ලූස්ට ගොස්, දකුණු පැත්තෙන් ලූස් පසු කර, පහළ බෙත්-හෝරොන්ට දකුණෙන් තිබෙන කන්දෙන් අටාරොත්-අද්දාර් දක්වා වැටී තිබුණේ ය. </span></span><span class="verse v14" data-usfm="JOS.18.14"><span class="label">14</span><span class="content">එතැනින් සීමාව බෙත්-හෝරොන් ඉදිරිපිට ඊට දකුණෙන් තිබෙන කන්දෙන් දකුණට බස්නාහිර පැත්තට හැරී ගොස්, ජුදාගේ පරපුරට අයිති නගරයක් වූ කිරියත්-ජෙයාරීම් වන කිරියත්-බාල්හි කෙළවර වුණේ ය. බස්නාහිර පැත්ත මේ ය. </span></span><span class="verse v15" data-usfm="JOS.18.15"><span class="label">15</span><span class="content">දකුණු පැත්ත කිරියත්-ජෙයාරීම්හි කෙළවර සිට පටන්ගෙන ඒ සීමාව බස්නාහිර දෙස නෙප්තෝවාහි දිය උල්පත දක්වා විය. </span></span><span class="verse v16" data-usfm="JOS.18.16"><span class="label">16</span><span class="content">එතැනින් සීමාව හින්නොම්ගේ පරපුරට අයිති මිටියාවත ඉදිරිපිට රෙපායිම්වරුන්ගේ මිටියාවතෙහි උතුරට තිබෙන කන්දේ කෙළවරට බැස, එතැනින් ජෙබුසිවරුන්ට දකුණු පැත්තෙන් තිබෙන හින්නොම්ගේ මිටියාවතට බැස, එතැනින් ඒන්-රෝගෙල් දක්වා විය. </span></span><span class="verse v17" data-usfm="JOS.18.17"><span class="label">17</span><span class="content">එය උතුරෙන් ගොස් ඒන්-ෂෙමෙෂ්ටත්, එතැනින් අදුම්මිම්හි නැඟුම ඉදිරිපිට තිබෙන ගෙලීලොත්ටත් පැමිණ, එතැනින් රූබන්ගේ පුත් බොහන්ගේ ගල දක්වා විය. </span></span><span class="verse v18" data-usfm="JOS.18.18"><span class="label">18</span><span class="content">එතැනින් අරබා සමභූමිය ඉදිරිපිට උතුරු පැත්තෙන් ගොස් අරබා සමභූමියට බැස, </span></span><span class="verse v19" data-usfm="JOS.18.19"><span class="label">19</span><span class="content">එතැනින් සීමාව උතුරු පැත්තෙන් බෙත්-හොග්ලාට ගොස්, ජොර්දානේ දකුණු කෙළවරේ තිබෙන මළ මුහුදේ උතුරු වරායෙහි කෙළවර වුණේ ය. දකුණු සීමාව මේ ය. </span></span><span class="verse v20" data-usfm="JOS.18.20"><span class="label">20</span><span class="content">එහි නැගෙනහිර පැත්තෙන් සීමාව නම් ජොර්දාන ය. බෙන්ජමින් පරපුරේ පවුල් ගණන අනුව ඔවුන් වටකර සීමා හැටියට, ඔවුන්ගේ උරුමය මේ ය.</span></span> 
     </div> 
     <div class="p"> <span class="verse v20" data-usfm="JOS.18.20"><span class="content"> </span></span><span class="verse v21" data-usfm="JOS.18.21"><span class="label">21</span><span class="content">බෙන්ජමින් පරපුරේ ඔවුන්ගේ පවුල් ගණන අනුව ලැබුණ නගර නම්: ජෙරිකෝව ද බෙත්-හොග්ලා ද ඒමෙක්-කෙශිශ් ද </span></span><span class="verse v22" data-usfm="JOS.18.22"><span class="label">22</span><span class="content">බෙත්-අරබා ද ශෙමාරයිම් ද බෙතෙල් ද </span></span><span class="verse v23" data-usfm="JOS.18.23"><span class="label">23</span><span class="content">අව්විම් ද පාරා ද ඔප්‍රා ද </span></span><span class="verse v24" data-usfm="JOS.18.24"><span class="label">24</span><span class="content">කෙපර්-අම්මෝනී ද ඔප්නී ද ගෙබා ද යන නගර දොළොස සහ ඒවායේ ගම් ය. </span></span><span class="verse v25" data-usfm="JOS.18.25"><span class="label">25</span><span class="content">ගිබියොන් ද රාමා ද බෙයේරොත් ද </span></span><span class="verse v26" data-usfm="JOS.18.26"><span class="label">26</span><span class="content">මිශ්පේ ද කෙපීරා ද මෝශා ද </span></span><span class="verse v27" data-usfm="JOS.18.27"><span class="label">27</span><span class="content">රෙකෙම් ද ඉර්පෙයෙල් ද තරලා ද </span></span><span class="verse v28" data-usfm="JOS.18.28"><span class="label">28</span><span class="content">ශේලා ද එලෙප් ද ජෙරුසලම වන ජෙබුසීය ද ගිබෙයා ද කිරියත් ද යන නගර දසසතර සහ ඒවා යාබද ගම් ය. බෙන්ජමින් පරපුරේ පවුල් ගණන අනුව ඔවුන්ගේ උරුමය මේ ය.</span></span> 
     </div> 
    </div> 
   </div> 
  </div>
 </body>
</html>