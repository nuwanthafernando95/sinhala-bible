<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch16" data-usfm="JOS.16">  
     <div class="s1"> <span class="heading"><b>එප්‍රායිම් ගෝත්‍රයට දුන් ප්‍රදේශය</b></span> 
     </div> 
     <div class="p"> <span class="content"> </span><span class="verse v1" data-usfm="JOS.16.1"><span class="label">1</span><span class="content">ජෝසෙප්ගේ පරපුරට පැවරුණු කොටසේ සීමාව නැගෙනහිර පාළුකරය ළඟ තිබෙන ජෙරිකෝවේ ගඟ ළඟ ජෙරිකෝව ඉදිරිපිට තිබෙන ජොර්දානේ පටන් ජෙරිකෝවෙන් කඳු රට මැදින් බෙතෙල්ට නැඟී ගොස් </span></span><span class="verse v2" data-usfm="JOS.16.2"><span class="label">2</span><span class="content">බෙතෙල් සිට ලූස්ට ගොස්, අර්කිවරුන්ගේ සීමාවේ අතාරෝත්ට පැමිණ </span></span><span class="verse v3" data-usfm="JOS.16.3"><span class="label">3</span><span class="content">එතැනින් බස්නාහිරට ජප්ලේතිවරුන්ගේ සීමාවටත් පහළ බෙත්-හෝරොන් සීමාවටත්, ගෙශෙර්ටත් බැස ගොස්, මධ්‍යධරණි මුහුද ළඟ කෙළවර වුණේ ය.</span></span> 
     </div> 
     <div class="p"> <span class="verse v3" data-usfm="JOS.16.3"><span class="content"> </span></span><span class="verse v4" data-usfm="JOS.16.4"><span class="label">4</span><span class="content">මනස්සේ සහ එප්‍රායිම් යන ජෝසෙප්ගේ පුත්‍රයෝ මෙසේ තමන්ගේ උරුමය ලැබූ හ.</span></span> 
     </div> 
     <div class="p"> <span class="verse v4" data-usfm="JOS.16.4"><span class="content"> </span></span><span class="verse v5" data-usfm="JOS.16.5"><span class="label">5</span><span class="content">එප්‍රායිම් පෙළපතේ සීමාව ඔවුන්ගේ පවුල් ගණන අනුව මෙසේ විය. නැගෙනහිරට ඔවුන්ගේ උරුමයේ සීමාව අතාරොත්-අද්දාර් පටන් ඉහළ බෙත්-හෝරොන් දක්වා ය; </span></span><span class="verse v6" data-usfm="JOS.16.6"><span class="label">6</span><span class="content">උතුරු සීමාව මික්මෙතාත් සිට මධ්‍යධරණි මුහුදට විය. එතැනින් සීමාව නැගෙනහිරට හැරී තානත්-ෂීලෝ ළඟට ගොස්, ජනෝවාට නැගෙනහිරින් එය පසු කර වැටී තිබිණි. </span></span><span class="verse v7" data-usfm="JOS.16.7"><span class="label">7</span><span class="content">ජනෝවාවෙන් අතාරෝත්ටත්, නාරාටත් බැස ජෙරිකෝවට පැමිණ ජොර්දාන දක්වා වැටී තිබිණි.</span></span> 
     </div> 
     <div class="p"> <span class="verse v7" data-usfm="JOS.16.7"><span class="content"> </span></span><span class="verse v8" data-usfm="JOS.16.8"><span class="label">8</span><span class="content">තප්පුවා සිට සීමාව බස්නාහිර දෙස කානා ඔයට ගොස් මධ්‍යධරණි මුහුද ළඟ කෙළවර වුණේ ය. එප්‍රායිම් ගෝත්‍රයට ඔවුන්ගේ පවුල් ගණන අනුව තිබුණු උරුමය වනාහි </span></span><span class="verse v9" data-usfm="JOS.16.9"><span class="label">9</span><span class="content">එය සහ මනස්සේගේ ගෝත්‍රයේ උරුමය තුළ එප්‍රායිම් ගෝත්‍රයට වෙන් කරන්නට යෙදුණු ඒවායේ සියලු නගර හා ගම් ද වේ. </span></span><span class="verse v10" data-usfm="JOS.16.10"><span class="label">10</span><span class="content">ඔව්හු ගෙශෙර්හි වාසය කළ කානානිවරුන් පන්නා නොදැමුවෝ ය. එහෙත්, කානානිවරු අද දක්වා එප්‍රායිම්වරුන් අතරේ වාසය කරමින් වහලුන් ලෙස වහල් වැඩට යටත් ව සිටිති.</span></span> 
     </div> 
    </div> 
   </div> 
  </div>
 </body>
</html>