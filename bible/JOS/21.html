<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch21" data-usfm="JOS.21">  
     <div class="s1"> <span class="heading"><b>ලෙවීවරුන්ගේ නගර</b></span> 
     </div> 
     <div class="p"> <span class="content"> </span><span class="verse v1" data-usfm="JOS.21.1"><span class="label">1</span><span class="content">එවිට ලෙවීවරුන්ගේ පවුල්වල ප්‍රධානීහු එලෙයාසර් නම් පූජකයා ද නූන්ගේ පුත් ජෝෂුවා ද ඉශ්රායෙල් ගෝත්‍රයන්ගේ පවුල්වල ප්‍රධානීන් ද වෙත පැමිණ, </span></span><span class="verse v2" data-usfm="JOS.21.2"><span class="label">2</span><span class="content">කානාන් දේශයෙහි ෂිලෝහි දී ඔවුන්ට කතා කොට, “වාසය කිරීමට නගර ද අපේ සිවුපාවුන්ට ඒ නගර අවට තණ බිම් ද දෙන්නට කියා සමිඳාණන් වහන්සේ මෝසෙස් ලවා ආඥා කෙරෙවූ සේකැ”යි කීවෝ ය. </span></span><span class="verse v3" data-usfm="JOS.21.3"><span class="label">3</span><span class="content">ඉශ්රායෙල් ජනයා සමිඳාණන් වහන්සේගේ ආඥා ලෙස තමන්ගේ උරුමයෙන් මෙකී නගර ද ඒවා අවට තණ බිම් ද ලෙවීවරුන්ට දුන්නෝ ය.</span></span> 
     </div> 
     <div class="p"> <span class="verse v3" data-usfm="JOS.21.3"><span class="content"> </span></span><span class="verse v4" data-usfm="JOS.21.4"><span class="label">4</span><span class="content">පස ඇට දැමීමෙන් කොහාත්වරුන්ගේ ගෝත්‍රවලට නගර නියම කරන ලදී. පූජක ආරොන්ගෙන් පැවත ආ ලෙවීවරුන්ට ජුදා ගෝත්‍රයෙන් ද සිමියොන් ගෝත්‍රයෙන් ද බෙන්ජමින් ගෝත්‍රයෙන් ද නගර දහතුනක් පස ඇට දැමීමෙන් ලැබුණේ ය. </span></span><span class="verse v5" data-usfm="JOS.21.5"><span class="label">5</span><span class="content">කොහාත්වරුන්ගේ සෙසු ගෝත්‍රවලට එප්‍රායිම් ගෝත්‍රයෙන් ද දාන් ගෝත්‍රයෙන් ද මනස්සේගේ අර්ධ ගෝත්‍රයෙන් ද නගර දහයක් පස ඇට දැමීමෙන් ලැබුණේ ය.</span></span> 
     </div> 
     <div class="p"> <span class="verse v5" data-usfm="JOS.21.5"><span class="content"> </span></span><span class="verse v6" data-usfm="JOS.21.6"><span class="label">6</span><span class="content">ගේර්ෂොන්වරුන්ගේ ගෝත්‍රවලට ඉස්සාකර් ගෝත්‍රයෙන් ද ආෂෙර් ගෝත්‍රයෙන් ද නප්තලී ගෝත්‍රයෙන් ද බාෂාන්හි මනස්සේගේ අර්ධ ගෝත්‍රයෙන් ද නගර දහතුනක් පස ඇට දැමීමෙන් ලැබුණේ ය.</span></span> 
     </div> 
     <div class="p"> <span class="verse v6" data-usfm="JOS.21.6"><span class="content"> </span></span><span class="verse v7" data-usfm="JOS.21.7"><span class="label">7</span><span class="content">මෙරාරීවරුන්ගේ ගෝත්‍රවලට රූබන් ගෝත්‍රයෙන් ද ගාද් ගෝත්‍රයෙන් ද සාබුලොන් ගෝත්‍රයෙන් ද නගර දොළොසක් ලැබුණේ ය.</span></span> 
     </div> 
     <div class="p"> <span class="verse v7" data-usfm="JOS.21.7"><span class="content"> </span></span><span class="verse v8" data-usfm="JOS.21.8"><span class="label">8</span><span class="content">ඒ නගර සහ ඒවා අවට තණ බිම් ඉශ්රායෙල් ජනයා, සමිඳාණන් වහන්සේ මෝසෙස් මඟින් අණ කළ ලෙස, පස ඇට දැමීමෙන් ලෙවීවරුන්ට දුන්නෝ ය.</span></span> 
     </div> 
     <div class="p"> <span class="verse v8" data-usfm="JOS.21.8"><span class="content"> </span></span><span class="verse v9" data-usfm="JOS.21.9"><span class="label">9</span><span class="content">ජුදා ගෝත්‍රයෙන් ද සිමියොන් ගෝත්‍රයෙන් ද මෙහි නම් සඳහන් කරන නගර දෙනු ලැබුවේ </span></span><span class="verse v10" data-usfm="JOS.21.10"><span class="label">10</span><span class="content">ලෙවී ගෝත්‍රයේ වූ කොහාත්වරුන්ගේ පවුල්වලට අයිති ආරොන්ගේ පුත්‍රයන්ට ය. මන්ද, පළමු වන පස ඇට ලැබුණේ ඔවුන්ට ය. </span></span><span class="verse v11" data-usfm="JOS.21.11"><span class="label">11</span><span class="content">ජුදා කඳු රටේ තිබෙන හෙබ්‍රොන් නම් කිරියත්-අර්බා ද ඒ අවට තිබෙන තණ බිම් ද ඔවුන්ට දෙන ලදී. අර්බා වනාහි ආනාක්ගේ පියා ය. </span></span><span class="verse v12" data-usfm="JOS.21.12"><span class="label">12</span><span class="content">එහෙත්, නගරයේ කෙත් ද එහි ගම් ද ජෙපුන්නේගේ පුත් කාලෙබ්ට දී තිබුණේ ය.</span></span> 
     </div> 
     <div class="p"> <span class="verse v12" data-usfm="JOS.21.12"><span class="content"> </span></span><span class="verse v13" data-usfm="JOS.21.13"><span class="label">13</span><span class="content">ඉශ්රායෙල්වරු පූජක ආරොන්ගේ පුත්‍රයන්ට, මිනී මරන අයට අභය භූමි නගරයක් වූ හෙබ්‍රොන් හා ඒ අවට තණ බිම් ද ලිබ්නා සහ ඒ අවට තණ බිම් ද </span></span><span class="verse v14" data-usfm="JOS.21.14"><span class="label">14</span><span class="content">ජත්තීර් සහ ඒ අවට තණ බිම් ද එෂ්තෙමෝවා සහ ඒ අවට තණ බිම් ද </span></span><span class="verse v15" data-usfm="JOS.21.15"><span class="label">15</span><span class="content">හෝලොන් සහ ඒ අවට තණ බිම් ද දෙබීර් සහ ඒ අවට තණ බිම් ද </span></span><span class="verse v16" data-usfm="JOS.21.16"><span class="label">16</span><span class="content">අයින් සහ ඒ අවට තණ බිම් ද ජුතා සහ ඒ අවට තණ බිම් ද බෙත්-ෂෙමෙෂ් සහ ඒ අවට තණ බිම් ද යන ඒ නගර නවය ඒ ගෝත්‍ර දෙකෙන් දුන්නෝ ය. </span></span><span class="verse v17" data-usfm="JOS.21.17"><span class="label">17</span><span class="content">බෙන්ජමින් ගෝත්‍රයෙන් ගිබියොන් සහ ඒ අවට තණ බිම් ද ගෙබා සහ ඒ අවට තණ බිම් ද </span></span><span class="verse v18" data-usfm="JOS.21.18"><span class="label">18</span><span class="content">අනාතොත් සහ ඒ අවට තණ බිම් ද අල්මොන් සහ ඒ අවට තණ බිම් ද යන නගර සතරත් දුන්නෝ ය. </span></span><span class="verse v19" data-usfm="JOS.21.19"><span class="label">19</span><span class="content">පූජක ආරොන්ගේ පුත්‍රයන්ගේ සියලු නගර සහ ඒ අවට තණ බිම් ඇතුළු ව නගර දහතුනක් ය.</span></span> 
     </div> 
     <div class="p"> <span class="verse v19" data-usfm="JOS.21.19"><span class="content"> </span></span><span class="verse v20" data-usfm="JOS.21.20"><span class="label">20</span><span class="content">ලෙවීවරුන් වන කොහාත්ගේ සෙසු ගෝත්‍රයන්ගේ පවුල්වලට ඔවුන්ගේ කොටසේ නගර එප්‍රායිම් ගෝත්‍රයෙන් ලැබුණේ ය. </span></span><span class="verse v21" data-usfm="JOS.21.21"><span class="label">21</span><span class="content">මිනී මරන අය උදෙසා නියම කළ අභය භූමි නගරයක් වූ ෂෙකෙම් සහ ඒ අවට තණ බිම් ද ගෙශෙර් සහ ඒ අවට තණ බිම් ද </span></span><span class="verse v22" data-usfm="JOS.21.22"><span class="label">22</span><span class="content">කිබ්ශයිම් සහ ඒ අවට තණ බිම් ද බෙත්-හෝරොන් සහ ඒ අවට තණ බිම් ද යන නගර සතර ඔවුන්ට දුන්නෝ ය. </span></span><span class="verse v23" data-usfm="JOS.21.23"><span class="label">23</span><span class="content">දාන් ගෝත්‍රයෙන් එල්තෙකේ සහ ඒ අවට තණ බිම් ද ගිබ්බෙතොන් සහ ඒ අවට තණ බිම් ද </span></span><span class="verse v24" data-usfm="JOS.21.24"><span class="label">24</span><span class="content">අයාලෝන් සහ ඒ අවට තණ බිම් ද ගැත්-රිම්මොන් සහ ඒ අවට තණ බිම් ද යන නගර සතරත් දුන්නෝ ය. </span></span><span class="verse v25" data-usfm="JOS.21.25"><span class="label">25</span><span class="content">මනස්සේගේ අර්ධ ගෝත්‍රයෙන් තයනාක් සහ ඒ අවට තණ බිම් ද ගැත්-රිම්මොන් සහ ඒ අවට තණ බිම් ද වන නගර දෙක දුන්නෝ ය. </span></span><span class="verse v26" data-usfm="JOS.21.26"><span class="label">26</span><span class="content">කොහාත්ගේ අනික් ගෝත්‍රයන්ගේ පවුල්වලට ලැබුණ සියලු නගර වනාහි ඒ අවට තණ බිම් ද ඇතුළු ව නගර දහසයක් ය.</span></span> 
     </div> 
     <div class="p"> <span class="verse v26" data-usfm="JOS.21.26"><span class="content"> </span></span><span class="verse v27" data-usfm="JOS.21.27"><span class="label">27</span><span class="content">ලෙවීවරුන්ගේ ගෝත්‍රයට අයිති ගේර්ෂොන්ගේ ගෝත්‍රයට මනස්සේගේ අර්ධ ගෝත්‍රයෙන් දුන්නේ, මිනී මරන අය උදෙසා නියම කළ අභය භූමි නගරයක් වූ බාෂාන්හි තිබෙන ගෝලාන් සහ ඒ අවට තණ බිම් ද බෙ-ජෙෂ්තෙරා සහ ඒ අවට තණ බිම් ද යන නගර දෙක ය. </span></span><span class="verse v28" data-usfm="JOS.21.28"><span class="label">28</span><span class="content">ඉස්සාකර්ගේ ගෝත්‍රයෙන් කිෂියොන් සහ ඒ අවට තණ බිම් ද දාබෙරත් සහ ඒ අවට තණ බිම් ද </span></span><span class="verse v29" data-usfm="JOS.21.29"><span class="label">29</span><span class="content">ජර්මුත් සහ ඒ අවට තණ බිම් ද ඒන්-ගන්නීම් සහ ඒ අවට තණ බිම් ද යන නගර සතරත් දුන්නෝ ය. </span></span><span class="verse v30" data-usfm="JOS.21.30"><span class="label">30</span><span class="content">ආෂෙර්ගේ ගෝත්‍රයෙන් මිෂාල් සහ ඒ අවට තණ බිම් ද අබ්දොන් සහ ඒ අවට තණ බිම් ද </span></span><span class="verse v31" data-usfm="JOS.21.31"><span class="label">31</span><span class="content">හෙල්කත් සහ ඒ අවට තණ බිම් ද රෙහොබ් සහ ඒ අවට තණ බිම් ද යන නගර සතරත් දුන්නෝ ය. </span></span><span class="verse v32" data-usfm="JOS.21.32"><span class="label">32</span><span class="content">නප්තලීගේ ගෝත්‍රයෙන් මිනී මරන අය උදෙසා නියම කළ අභය භූමි නුවරක් වූ ගලීලයෙහි තිබෙන කෙදෙෂ් සහ ඒ අවට තණ බිම් ද හම්මොත්-දෝර් සහ ඒ අවට තණ බිම් ද කර්තාන් සහ ඒ අවට තණ බිම් ද යන නගර තුනත් දුන්නෝ ය. </span></span><span class="verse v33" data-usfm="JOS.21.33"><span class="label">33</span><span class="content">ගේර්ෂොන්වරුන්ට ඔවුන්ගේ පවුල් ගණන අනුව ලැබුණ සියලු නගර සහ ඒ අවට තණ බිම් ද ඇතුළු ව නගර දහතුනක් ය.</span></span> 
     </div> 
     <div class="p"> <span class="verse v33" data-usfm="JOS.21.33"><span class="content"> </span></span><span class="verse v34" data-usfm="JOS.21.34"><span class="label">34</span><span class="content">අනික් ලෙවීවරුන් වන මෙරාරීගේ ගෝත්‍රයන්ගේ පවුල්වලට සාබුලොන් ගෝත්‍රයෙන් ජොක්නෙයාම් සහ ඒ අවට තණ බිම් ද </span></span><span class="verse v35" data-usfm="JOS.21.35"><span class="label">35</span><span class="content">දීම්නා සහ ඒ අවට තණ බිම් ද නහලාල් සහ ඒ අවට තණ බිම් ද යන නගර සතර දුන්නෝ ය. </span></span><span class="verse v36" data-usfm="JOS.21.36"><span class="label">36</span><span class="content">රූබන් ගෝත්‍රයෙන් බෙශෙර් සහ ඒ අවට තණ බිම් ද ජාහශ් සහ ඒ අවට තණ බිම් ද </span></span><span class="verse v37" data-usfm="JOS.21.37"><span class="label">37</span><span class="content">කෙදෙමොත් සහ ඒ අවට තණ බිම් ද මේපාත් සහ ඒ අවට තණ බිම් ද යන නගර සතරත් දුන්නෝ ය. </span></span><span class="verse v38" data-usfm="JOS.21.38"><span class="label">38</span><span class="content">ගාද්ගේ ගෝත්‍රයෙන් මිනී මරන අය උදෙසා නියම කළ අභය භූමි නගරයක් වූ ගිලියද්හි තිබෙන රාමොත් සහ ඒ අවට තණ බිම් ද මහනයිම් සහ ඒ අවට තණ බිම් ද </span></span><span class="verse v39" data-usfm="JOS.21.39"><span class="label">39</span><span class="content">හෙෂ්බොන් සහ ඒ අවට තණ බිම් ද ජාශර් සහ ඒ අවට තණ බිම් ද යන නගර සතරත් දුන්නෝ ය. </span></span><span class="verse v40" data-usfm="JOS.21.40"><span class="label">40</span><span class="content">මේ සියල්ල ලෙවීවරුන්ගේ අනික් පවුල් වන මෙරාරීගේ ගෝත්‍රයට ඔවුන්ගේ පවුල් ගණන අනුව ලැබුණ නගර ය. ඔවුන්ගේ කොටස නගර දොළොසක් ය.</span></span> 
     </div> 
     <div class="p"> <span class="verse v40" data-usfm="JOS.21.40"><span class="content"> </span></span><span class="verse v41" data-usfm="JOS.21.41"><span class="label">41</span><span class="content">ඉශ්රායෙල් වංශයේ උරුමය තුළ තිබුණ ලෙවීවරුන්ගේ සියලු නගර වනාහි ඒවායේ තණ බිම් ඇතුළු ව නගර සතළිස්අටක් ය. </span></span><span class="verse v42" data-usfm="JOS.21.42"><span class="label">42</span><span class="content">මේ නගරවලින් එක එක නුවර වට කර තණ බිම් තිබුණේ ය. ඒ සියලු නගර එකාකාර ව තිබුණේ ය.</span></span> 
     </div> 
     <div class="p"> <span class="verse v42" data-usfm="JOS.21.42"><span class="content"> </span></span><span class="verse v43" data-usfm="JOS.21.43"><span class="label">43</span><span class="content">මෙසේ ඉශ්රායෙල්වරුන්ගේ පියවරුන්ට දෙන ලෙස සමිඳාණන් වහන්සේ දිවුළ මුළු දේශය උන් වහන්සේ ඔවුන්ට දුන් සේක. ඔව්හු එය හිමි කරගෙන එහි විසුවෝ ය. </span></span><span class="verse v44" data-usfm="JOS.21.44"><span class="label">44</span><span class="content">සමිඳාණන් වහන්සේ ඔවුන්ගේ පියවරුන්ට දිවුළ සියල්ල ලෙස හාත්පසින් උන් වහන්සේ ඔවුන්ට රට පුරා සාමය දුන් සේක. ඔවුන්ගේ සියලු සතුරන්ගෙන් කිසිවෙකුට ඔවුන්ට විරුද්ධ ව සිටින්නට නොහැකි විය. සමිඳාණන් වහන්සේ ඔවුන්ගේ සියලු සතුරන් ඔවුන් අතට පාවා දුන් සේක. </span></span><span class="verse v45" data-usfm="JOS.21.45"><span class="label">45</span><span class="content">සමිඳාණන් වහන්සේ ඉශ්රායෙල් වංශයට දුන් යහපත් පොරොන්දු එකක් වත් කඩ නො වී ය; සියල්ල ම ඉෂ්ට වුණේ ය.</span></span> 
     </div> 
    </div> 
   </div> 
  </div>
 </body>
</html>