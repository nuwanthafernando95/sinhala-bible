<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch9" data-usfm="JOS.9">  
     <div class="s1"> <span class="heading"><b>ගිබියොන්වරුන් සමඟ ගිවිසුම</b></span> 
     </div> 
     <div class="p"> <span class="content"> </span><span class="verse v1" data-usfm="JOS.9.1"><span class="label">1</span><span class="content">ජොර්දානෙන් මෙගොඩ කඳු රටෙහි ද පහත රටෙහි ද මධ්‍යධරණි මුහුද අසබඩ මුළුල්ලෙහි ලෙබනොන් දක්වා ද විසූ හිත්තීවරුන්ගේ ද අමෝරිවරුන්ගේ ද කානානිවරුන්ගේ ද පෙරිස්සිවරුන්ගේ ද හිවීවරුන්ගේ ද ජෙබුසිවරුන්ගේ ද සියලු රජවරුන් ඒ ගැන ඇසූ කල, </span></span><span class="verse v2" data-usfm="JOS.9.2"><span class="label">2</span><span class="content">ඔව්හු එක් සිත් ව ජෝෂුවා හා ඉශ්රායෙල්වරුන්ට විරුද්ධ ව යුද්ධ කරන පිණිස එක්රැස් වූවෝ ය.</span></span> 
     </div> 
     <div class="p"> <span class="verse v2" data-usfm="JOS.9.2"><span class="content"> </span></span><span class="verse v3" data-usfm="JOS.9.3"><span class="label">3</span><span class="content">එහෙත්, ගිබියොන් වැසියන් ජෝෂුවා ජෙරිකෝවටත්, ආයි නගරයටත් කළ දේ ඇසූ විට, </span></span><span class="verse v4" data-usfm="JOS.9.4"><span class="label">4</span><span class="content">ඔව්හු ජෝෂුවා රැවටීමට උපායක් යොදාගත්තෝ ය. ඔව්හු සූදානම් කරගත් ආහාර ද පරණ ගෝණි ද පැළී පිළියම් කළ පරණ හම් මුද්‍රික පාන භාජන ද තමන්ගේ කොටළුවන් පිට පටවා ගත්තෝ ය. </span></span><span class="verse v5" data-usfm="JOS.9.5"><span class="label">5</span><span class="content">අණ්ඩ දැමූ, ගෙවී ගිය පාවහන් පය ලාගෙන, පරණ වස්ත්‍ර ඇඳගත්තෝ ය; ඔවුන් කෑමට ගත් රොටි සියල්ල ද වේළී, පුස් බැඳී තිබුණේ ය. </span></span><span class="verse v6" data-usfm="JOS.9.6"><span class="label">6</span><span class="content">මෙසේ ඔව්හු ගිල්ගාල්හි කඳවුරේ සිටි ජෝෂුවා වෙත ගොස්, ඔහුටත්, ඉශ්රායෙල් සෙනඟටත් කතා කොට, “අපි දුර රටකින් ආවෙමු; එබැවින් අප සමඟ ගිවිසුමක් කළ මැනවැ”යි කීවෝ ය.</span></span> 
     </div> 
     <div class="p"> <span class="verse v6" data-usfm="JOS.9.6"><span class="content"> </span></span><span class="verse v7" data-usfm="JOS.9.7"><span class="label">7</span><span class="content"> </span><span class="content">එහෙත්, ඉශ්රායෙල් සෙනඟ ඔවුන්ට පිළිතුරු දෙමින්, “ඔබ අප අසල වාසය කරනු වන්නට පුළුවන. එසේ නම් අප ඔබ සමඟ ගිවිසුමක් කරගන්නේ කෙසේ දැ”යි හිවීවරුන්ගෙන් ඇසූ හ.</span></span> 
     </div> 
     <div class="p"> <span class="verse v7" data-usfm="JOS.9.7"><span class="content"> </span></span><span class="verse v8" data-usfm="JOS.9.8"><span class="label">8</span><span class="content">ඔව්හු ජෝෂුවාට කතා කරමින්, “අපි ඔබ වහන්සේගේ දාසයෝ වමු”යි ඔහුට කී හ. ජෝෂුවා ද, “ඔබ කවරහු ද? කොතැනින් ආවහු දැ”යි ඔවුන්ගෙන් ඇසුවේ ය.</span></span> 
     </div> 
     <div class="p"> <span class="verse v8" data-usfm="JOS.9.8"><span class="content"> </span></span><span class="verse v9" data-usfm="JOS.9.9"><span class="label">9</span><span class="content">ඔව්හු පිළිතුරු දෙමින් මෙසේ කී හ: “ඔබේ දාසයන් වන අපි ඔබේ දෙවි සමිඳාණන් වහන්සේ ගැන අසා බොහෝ දුර රටකින් ආවෙමු. උන් වහන්සේගේ කීර්තිය ද උන් වහන්සේ මිසරයේ කළ සියල්ල ද </span></span><span class="verse v10" data-usfm="JOS.9.10"><span class="label">10</span><span class="content">ජොර්දාන් ගඟින් එගොඩ විසූ අමෝරිවරුන්ගේ රජවරුන් දෙදෙනා වන හෙෂ්බොන්හි රජ වූ සීහොන්ටත්, අෂ්ටාරොත්හි විසූ බාෂාන්හි රජ වූ ඕග්ටත් කළ සියල්ල ද අපි ඇසීමු. </span></span><span class="verse v11" data-usfm="JOS.9.11"><span class="label">11</span><span class="content">එබැවින් අපේ ප්‍රජා මූලිකයෝ ද අපේ රට වැසි සියල්ලෝ ද අපට කතා කොට, ‘ඔබේ ගමනට ආහාර රැගෙන, ඔවුන් හමු වන්නට ගොස් ඔවුන්ට කතා කොට, අපි ඔබ හැමගේ දාසයෝ වමු. අප සමඟ ගිවිසුමක් කළ මැනව යි ඔවුන්ට කියන්නැ’යි අපට කී හ. </span></span><span class="verse v12" data-usfm="JOS.9.12"><span class="label">12</span><span class="content">ඔබ හැම වෙත එන්නට අප පිටත් වූ දවසේ දී අපේ ආහාර පිණිස ගත් මේ රොටි අපේ ගෙවලින් අප ගත්තේ උණු උණු ව තිබෙද්දී ය; එහෙත්, දැන් ඒවා වියළී, පුස් බැඳී තිබේ. </span></span><span class="verse v13" data-usfm="JOS.9.13"><span class="label">13</span><span class="content">මේ මුද්‍රික පාන හම් භාජන අප පුරවාගත් විට ඒවා අලුත් ව තිබිණි; දැන් ඒවා පැළී තිබේ. මේ අපේ වස්ත්‍ර ද පාවහන් ද ගමන ඉතා දීර්ඝ නිසා පරණ වී තිබේ.”</span></span> 
     </div> 
     <div class="p"> <span class="verse v13" data-usfm="JOS.9.13"><span class="content"> </span></span><span class="verse v14" data-usfm="JOS.9.14"><span class="label">14</span><span class="content">ඉශ්රායෙල් සෙනඟගේ ප්‍රධානීහු සමිඳාණන් වහන්සේගේ අවවාද නොවිචාරා ඔවුන්ගේ ආහාර කෑවෝ ය. </span></span><span class="verse v15" data-usfm="JOS.9.15"><span class="label">15</span><span class="content">ජෝෂුවා ඔවුන් සමඟ සාමය ඇති කරගෙන, ඔවුන්ට ජීවත් වන්නට ඉඩ දෙන හැටියට ඔවුන් සමඟ ගිවිසුමක් කෙළේ ය. ඉශ්රායෙල් ජනයන්ගේ ප්‍රජා මූලිකයෝ ද ඔවුන්ට දිවුරුම් දුන්නෝ ය.</span></span> 
     </div> 
     <div class="p"> <span class="verse v15" data-usfm="JOS.9.15"><span class="content"> </span></span><span class="verse v16" data-usfm="JOS.9.16"><span class="label">16</span><span class="content">ඉශ්රායෙල්වරුන් ඔවුන් සමඟ ගිවිසුමක් කර තුන් දවසකට පසු ඔවුන් තමන්ගේ අසල්වාසීන් බවත්, තමන් අතරෙහි වාසය කරන බවත් ඔවුන්ට ආරංචි වුණේ ය. </span></span><span class="verse v17" data-usfm="JOS.9.17"><span class="label">17</span><span class="content">ඉශ්රායෙල් සෙනඟ ගමන් කොට තුන් දවසකට පසු ඔවුන්ගේ නගරවලට පැමිණියෝ ය. ඒ නගර නම්: ගිබියොන්, කෙපීරා, බෙයේරොත්, කිරියත්-ජෙයාරීම් යන මේවා ය. </span></span><span class="verse v18" data-usfm="JOS.9.18"><span class="label">18</span><span class="content">ප්‍රජා මූලිකයෝ ඉශ්රායෙල්වරුන්ගේ දෙවි සමිඳාණන් වහන්සේගේ නමින් ඔවුන්ට දිවුරුම් දී තිබුණ නිසා ඔවුන්ට පහර නොදුන්නෝ ය. සියලු සෙනඟ ප්‍රජා මූලිකයන්ට විරුද්ධ ව දොස් පැවරුවෝ ය.</span></span> 
     </div> 
     <div class="p"> <span class="verse v18" data-usfm="JOS.9.18"><span class="content"> </span></span><span class="verse v19" data-usfm="JOS.9.19"><span class="label">19</span><span class="content">එහෙත්, සියලු ප්‍රජා මූලිකයෝ කතා කොට, “අපි ඉශ්රායෙල්වරුන්ගේ දෙවි සමිඳාණන් වහන්සේගේ නාමයෙන් ඔවුන්ට දිවුරුම් දුනිමු; එබැවින් ඔවුන්ට අත ගසන්නට අපට නොහැකි ය. </span></span><span class="verse v20" data-usfm="JOS.9.20"><span class="label">20</span><span class="content">අප ඔවුන්ට මෙසේ කළ යුතු ය: ඔවුන්ට ජීවත් වීමට අපි ඉඩ හරිමු. එසේ නොකළොත්, අප ඔවුන්ට දුන් දිවුරුම නිසා උදහස අප පිටට පැමිණෙනු ඇත. </span></span><span class="verse v21" data-usfm="JOS.9.21"><span class="label">21</span><span class="content">ඔවුන් ජීවත් වුණා වේ. ඔවුන්ගේ අධිපතීන් කී පරිදි ඔව්හු අපට දර කපන්නෝ ද දිය අදින්නෝ ද වන්නෝ ය”යි කීවෝ ය.</span></span> 
     </div> 
     <div class="p"> <span class="verse v21" data-usfm="JOS.9.21"><span class="content"> </span></span><span class="verse v22" data-usfm="JOS.9.22"><span class="label">22</span><span class="content">ජෝෂුවා ගිබියොන්වරුන් කැඳවා, “ඔබ අප අතරේ වාසය කරද්දී, ‘අපි ඔබට බොහෝ දුරින් සිටිමු’ කියා ඔබ අප රැවටුවේ මන් ද? </span></span><span class="verse v23" data-usfm="JOS.9.23"><span class="label">23</span><span class="content">මෙසේ කළ නිසා ඔබ සාප ලද්දහු ය. ඔබ අතරෙන් සමහරෙකු මාගේ දෙවියන් වහන්සේගේ ගෘහයට දර කපන්නන් ද දිය අදින්නන් ද වශයෙන් සෑම කල්හි ම ඔබ සපයනු ඇතැ”යි කීවේ ය.</span></span> 
     </div> 
     <div class="p"> <span class="verse v23" data-usfm="JOS.9.23"><span class="content"> </span></span><span class="verse v24" data-usfm="JOS.9.24"><span class="label">24</span><span class="content">ඔව්හු ජෝෂුවාට පිළිතුරු දෙමින්, “මුළු දේශය ඔබ හැමට දෙන්නටත්, ඔබ හැම ඉදිරියෙන් දේශයේ සියලු වැසියන් විනාශ කරදමන්නටත්, ඔබ දෙවි සමිඳාණන් වහන්සේ තමන්ගේ මෙහෙකරු මෝසෙස්ට අණ කළ බව අපට දැනගන්නට ලැබුණ බැවින්, ඔබ විසින් මරනු ලබනු ඇත යන බියෙන් අපි මෙසේ කෙළෙමු. </span></span><span class="verse v25" data-usfm="JOS.9.25"><span class="label">25</span><span class="content">අහෝ! අපි දැන් ඔබ අතේ ය: ඔබට හරි යයි ද සාධාරණ යයි ද දැනෙන හැටියට අපට කළ මැනවැ”යි කී හ. </span></span><span class="verse v26" data-usfm="JOS.9.26"><span class="label">26</span><span class="content">ජෝෂුවා ඔවුන්ට එලෙස කර, ඉශ්රායෙල් සෙනඟ විසින් ඔවුන් මරා නොදමන ලෙස ඔවුන්ගේ අතින් ඔවුන් ගළවාගත්තේ ය. </span></span><span class="verse v27" data-usfm="JOS.9.27"><span class="label">27</span><span class="content">ජෝෂුවා ඒ දවසේ, ඔවුන් තම සෙනඟටත්, සමිඳාණන් වහන්සේගේ පූජාසනයටත් දර කපන්නන් ද දිය අදින්නන් ද කෙළේ ය. සමිඳාණන් වහන්සේ සිය පූජාසනය සඳහා තෝරාගන්න ස්ථානයේ දී ඔව්හු අද දක්වා ම එසේ කරති.</span></span> 
     </div> 
    </div> 
   </div> 
  </div>
 </body>
</html>