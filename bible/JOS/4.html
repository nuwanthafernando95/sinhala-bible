<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch4" data-usfm="JOS.4">  
     <div class="s1"> <span class="heading"><b>සිහිවටන ගල් දොළොස</b></span> 
     </div> 
     <div class="p"> <span class="content"> </span><span class="verse v1" data-usfm="JOS.4.1"><span class="label">1</span><span class="content">මුළු ඉශ්රායෙල් ජාතිය ජොර්දාන් ගඟින් එතෙර වී නිම වූ කල සමිඳාණන් වහන්සේ ජෝෂුවාට කතා කොට, </span></span><span class="verse v2" data-usfm="JOS.4.2"><span class="label">2</span><span class="content">“නුඹ එක එක ගෝත්‍රයෙන් එක් කෙනෙකු බැගින් සෙනඟ අතරෙන් දොළොස්දෙනෙකු තෝරාගෙන, ඔවුන් අමතා, </span></span><span class="verse v3" data-usfm="JOS.4.3"><span class="label">3</span><span class="content">‘ඔබ හැම ජොර්දාන් ගඟේ මැද පූජකවරුන් පා තබා සිටි තැනින් ගල් දොළොසක් රැගෙන, එතෙර ගෙන ගොස්, ඒවා ඔබ හැම අද රෑ නවාතැන් ගන්නා ස්ථානයෙහි තබන්න’ කියා අණ කරන්නැ”යි වදාළ සේක.</span></span> 
     </div> 
     <div class="p"> <span class="verse v3" data-usfm="JOS.4.3"><span class="content"> </span></span><span class="verse v4" data-usfm="JOS.4.4"><span class="label">4</span><span class="content">එවිට ජෝෂුවා ඉශ්රායෙල්වරුන් අතරෙන් එක එක ගෝත්‍රයෙන් එක් කෙනෙකු බැගින් තෝරාගත් දොළොස්දෙනා කැඳවා, </span></span><span class="verse v5" data-usfm="JOS.4.5"><span class="label">5</span><span class="content">ඔවුන් අමතා, “දෙවි සමිඳාණන් වහන්සේගේ ගිවිසුම් කරඬුවට පෙරටුවෙන් ඔබ ජොර්දාන් ගඟට ගොස් ඉශ්රායෙල් ජනයාගේ ගෝත්‍ර අනුව එකිනෙකා ගලක් බැගින් රැගෙන කරේ ගෙන යන්න. </span></span><span class="verse v6" data-usfm="JOS.4.6"><span class="label">6</span><span class="content">මෙසේ කරන්නේ, ඒවා ඔබ අතරේ සිහිවටනයක් වන පිණිස ය. ‘මේ ගල් තිබෙන්නේ කුමට දැ’යි මතු කාලයේ දී ඔබේ දරුවන් අසන විට, </span></span><span class="verse v7" data-usfm="JOS.4.7"><span class="label">7</span><span class="content">ඔබ ඔවුන්ට කතා කොට, ‘සමිඳාණන් වහන්සේගේ ගිවිසුම් කරඬුව ඉදිරියෙහි ජොර්දාන් ගඟෙහි දිය බෙදී ගියේ ය; ඒ කරඬුව ගඟ හරහා වැඩමවාගෙන යන විට, ගඟේ දිය බෙදී ගිය නිසා, මේ ගල් ඉශ්රායෙල් ජනතාවට සදාකාල සිහිවටනයක් වන්නේ ය’යි කිව යුතු ය”යි දැන්වී ය.</span></span> 
     </div> 
     <div class="p"> <span class="verse v7" data-usfm="JOS.4.7"><span class="content"> </span></span><span class="verse v8" data-usfm="JOS.4.8"><span class="label">8</span><span class="content">ඉශ්රායෙල් ජනතාව ජෝෂුවාගේ අණ පරිදි කළහ. සමිඳාණන් වහන්සේ ජෝෂුවාට වදාළ ලෙස ඉශ්රායෙල් ජනයාගේ ගෝත්‍රවල ගණන හැටියට, ජොර්දාන් ගඟ මැදින් ගල් දොළොසක් රැගෙන, තමන් සමඟ මෙතෙරට ගෙනැවිත් ඔවුන් නැවතුන ස්ථානයේ තැන්පත් කළහ. </span></span><span class="verse v9" data-usfm="JOS.4.9"><span class="label">9</span><span class="content">ජොර්දාන් ගඟ මැද ගිවිසුම් කරඬුව ගෙන ගිය පූජකවරුන් පය ගැසූ ස්ථානයෙහි ද ජෝෂුවා ගල් දොළොසක් තැබී ය. ඒවා අද දක්වා එහි තිබේ. </span></span><span class="verse v10" data-usfm="JOS.4.10"><span class="label">10</span><span class="content">මෝසෙස් ජෝෂුවාට අණ කළ පරිදි සෙනඟට දැන්වීම සඳහා සමිඳාණන් වහන්සේ ජෝෂුවාට නියම කළ සියලු දේ කියා නිම වන තෙක්, ගිවිසුම් කරඬුව ගෙන ගිය පූජකවරු ජොර්දාන් ගඟ මැද නැවතී සිටියෝ ය. සෙනඟ ඉක්මන් කර එතෙරට ගියෝ ය.</span></span> 
     </div> 
     <div class="s1"> <span class="heading"><b>ගිල්ගාලයට පැමිණීම</b></span> 
     </div> 
     <div class="p"> <span class="verse v10" data-usfm="JOS.4.10"><span class="content"> </span></span><span class="verse v11" data-usfm="JOS.4.11"><span class="label">11</span><span class="content">මුළු සෙනඟ ඉක්මන් ව එතෙර වී නිම වූ කල, සමිඳාණන් වහන්සේගේ ගිවිසුම් කරඬුව සහ පූජකවරු සෙනඟට පෙරටුවෙන් ගියෝ ය. </span></span><span class="verse v12" data-usfm="JOS.4.12"><span class="label">12</span><span class="content">රූබන්ගේ පෙළපත ද ගාද්ගේ පෙළපත ද මනස්සේගේ අර්ධ ගෝත්‍රය ද සන්නාහ සන්නද්ධ ව, මෝසෙස් ඔවුන්ට කී ප්‍රකාර, ඉශ්රායෙල්වරුන්ට පෙරටුව එතෙර වූ හ. </span></span><span class="verse v13" data-usfm="JOS.4.13"><span class="label">13</span><span class="content">යුද්ධයට සැරසුණු සතළිස්දහසක් පමණ අය සමිඳාණන් වහන්සේ ඉදිරියෙහි මෙතෙර පිහිටි ජෙරිකෝවේ මිටියාවත්වලට යුද්ධය සඳහා පැමිණියෝ ය. </span></span><span class="verse v14" data-usfm="JOS.4.14"><span class="label">14</span><span class="content">ඒ දවසේ දී සකල ඉශ්රායෙල් ජනතාවගේ ඇස් හමුයෙහි සමිඳාණන් වහන්සේ ජෝෂුවා උසස් කළ සේක. ඔව්හු මෝසෙස්ට ගෞරව කළාක් මෙන් ජෝෂුවාට ද ඔහුගේ මුළු ජීවිත කාලයෙහි ගෞරව දැක්වූවෝ ය.</span></span> 
     </div> 
     <div class="p"> <span class="verse v14" data-usfm="JOS.4.14"><span class="content"> </span></span><span class="verse v15" data-usfm="JOS.4.15"><span class="label">15</span><span class="content">එවිට සමිඳාණන් වහන්සේ ජෝෂුවාට කතා කොට, </span></span><span class="verse v16" data-usfm="JOS.4.16"><span class="label">16</span><span class="content">“ගිවිසුම් කරඬුව ගෙන ගිය පූජකවරුන්ට ජොර්දාන් ගඟින් නැඟී පිටතට එන ලෙස කියන්නැ”යි වදාළ සේක. </span></span><span class="verse v17" data-usfm="JOS.4.17"><span class="label">17</span><span class="content">එබැවින් ඔහු පූජකවරුන්ට අණ කරමින්, “ජොර්දාන් ගඟින් නැඟී පිටතට එන්නැ”යි කීවේ ය. </span></span><span class="verse v18" data-usfm="JOS.4.18"><span class="label">18</span><span class="content">සමිඳාණන් වහන්සේගේ ගිවිසුම් කරඬුව ගෙන ගිය පූජකවරුන් ජොර්දාන් ගඟින් ගොඩට අවුත්, තමන්ගේ පාද ගොඩබිම තැබූ කෙණෙහි ම ගඟේ දිය ආපසු ගලා ඇවිත් පෙර ලෙස ගං ඉවුරු තළා ගලා ගියේ ය.</span></span> 
     </div> 
     <div class="p"> <span class="verse v18" data-usfm="JOS.4.18"><span class="content"> </span></span><span class="verse v19" data-usfm="JOS.4.19"><span class="label">19</span><span class="content">මෙලෙස සෙනඟ පළමු වන මාසයේ දස වන දින ජොර්දාන් ගඟින් ගොඩට අවුත්, ජෙරිකෝවට නැගෙනහිර දිශාවෙහි ගිල්ගාල් නම් ස්ථානයෙහි කඳවුරු බැඳගත්තෝ ය. </span></span><span class="verse v20" data-usfm="JOS.4.20"><span class="label">20</span><span class="content">ඔවුන් ජොර්දාන් ගඟින් ගත් ඒ ගල් දොළොස ජෝෂුවා ගිල්ගාල්හි එක උඩ එක තබා </span></span><span class="verse v21" data-usfm="JOS.4.21"><span class="label">21</span><span class="content">ඉශ්රායෙල් ජනයා අමතමින්, “ ‘මේ ගල් පිළිවෙළට තබා තිබෙන්නේ කුමට දැ’යි මතු කාලයෙහි දී ඔබේ දරු පරපුර ඔවුන්ගේ පියවරුන්ගෙන් අසන විට </span></span><span class="verse v22" data-usfm="JOS.4.22"><span class="label">22</span><span class="content">ඔබ ඔවුන්ට පිළිතුරු දෙමින් මෙසේ කියන්න, ‘ඉශ්රායෙල්වරු වියළි බිම දිගේ මේ ජොර්දාන් ගඟෙන් එතෙර වී ආවෝ ය. </span></span><span class="verse v23" data-usfm="JOS.4.23"><span class="label">23</span><span class="content">ඔබේ දෙවි සමිඳාණන් වහන්සේ අප රතු මුහුදෙන් එතෙර වන තුරු එහි දිය, අප බලාගෙන සිටිය දී ම, හින්දවා දැමුවාක් මෙන්, උන් වහන්සේ ජොර්දාන් ගඟේ දිය ද අප බලාගෙන සිටිය දී හින්දවා දැමූ සේක. </span></span><span class="verse v24" data-usfm="JOS.4.24"><span class="label">24</span><span class="content">උන් වහන්සේ එසේ කෙළේ, මිහි පිට සියල්ලන් සමිඳාණන් වහන්සේගේ හස්තය බලවත් බව දැනගනු පිණිසත්, ඔවුන් දෙවි සමිඳාණන් වහන්සේට සදහට ම ගරුබිය දක්වනු පිණිසත් ය’ කියා දැන්විය යුතු ය”යි කීවේ ය.</span></span> 
     </div> 
    </div> 
   </div> 
  </div>
 </body>
</html>