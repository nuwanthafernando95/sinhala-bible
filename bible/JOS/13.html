<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch13" data-usfm="JOS.13">  
     <div class="s1"> <span class="heading"><b>යටත් කරගැනීමට ඇති තවත් ප්‍රදේශ</b></span> 
     </div> 
     <div class="p"> <span class="content"> </span><span class="verse v1" data-usfm="JOS.13.1"><span class="label">1</span><span class="content">ජෝෂුවා මහලු ව, වයෝවෘද්ධ ව සිටියේ ය. සමිඳාණන් වහන්සේ ඔහුට කතා කොට මෙසේ වදාළ සේක: “නුඹ මහලු ව, වයෝවෘද්ධ ව සිටින්නෙහි ය; හිමි කරගැනීමට දේශයෙන් විශාල කොටසක් තව ම ඉතිරි ව තිබේ. </span></span><span class="verse v2" data-usfm="JOS.13.2"><span class="label">2</span><span class="content">ඉතිරි ව තිබෙන ප්‍රදේශ නම් මේවා ය. පිලිස්තිවරුන්ගේ සියලු ප්‍රදේශ හා ගෙෂුර්වරුන්ගේ සියලු ප්‍රදේශ වේ. එනම්, මිසරයට නැගෙනහිරෙන් තිබෙන ෂිහොර් සිට උතුරේ එක්‍රොන් දක්වා කානානිවරුන්ගේ පළාත් වශයෙන් ගැණෙන ප්‍රදේශ ය.</span></span> 
     </div> 
     <div class="p"> <span class="verse v2" data-usfm="JOS.13.2"><span class="content"> </span></span><span class="verse v3" data-usfm="JOS.13.3"><span class="label">3</span><span class="content">“ඒ ප්‍රදේශයේ ගාසාවේ ද අෂ්දොද්හි ද අෂ්කෙලොන්හි ද ගාත්හි ද එක්‍රොන්හි ද පිලිස්තිවරුන්ගේ අධිපතීහු පස්දෙනා විසූ හ. තවද, අවිම් පළාත ද එයට අයිති ය. </span></span><span class="verse v4" data-usfm="JOS.13.4"><span class="label">4</span><span class="content">දකුණු දිශාවේ ද සීදොන්වරුන්ට අයිති වූ මෙයාරාහි පටන් අපෙක් දක්වා අමෝරිවරුන්ගේ සීමාව තෙක් කානානිවරුන්ගේ මුළු දේශයත්, </span></span><span class="verse v5" data-usfm="JOS.13.5"><span class="label">5</span><span class="content">ගෙබල්වරුන්ගේ දේශයත්, නැගෙනහිරට හෙර්මොන් කන්ද පහළින් තිබෙන බාල්-ගාද් පටන් හමාත්ට ඇතුළු වන තැන දක්වා මුළු ලෙබනොන් ප්‍රදේශයත් ය. </span></span><span class="verse v6" data-usfm="JOS.13.6"><span class="label">6</span><span class="content">ලෙබනොන් පටන් මිස්රෙපොත්-මායිම් දක්වා කඳු රටේ සියලු වැසියන් වන සියලු සීදොන්වරුන් මම ඉශ්රායෙල් ජනයා ඉදිරියෙන් පන්නාදමන්නෙමි. මා නුඹට අණ කළ හැටියට පස ඇට දමා ඒ ප්‍රදේශය ඉශ්රායෙල්වරුන්ට උරුමයක් වශයෙන් බෙදා දෙන්න. </span></span><span class="verse v7" data-usfm="JOS.13.7"><span class="label">7</span><span class="content">එබැවින් දැන් මේ දේශය ද ගෝත්‍ර නවයටත්, මනස්සේගේ අර්ධ ගෝත්‍රයටත් බෙදා දෙන්න.”</span></span> 
     </div> 
     <div class="s1"> <span class="heading"><b>ජොර්දානෙන් නැගෙනහිර ගෝත්‍රවල උරුමය</b></span> 
     </div> 
     <div class="p"> <span class="verse v7" data-usfm="JOS.13.7"><span class="content"> </span></span><span class="verse v8" data-usfm="JOS.13.8"><span class="label">8</span><span class="content"> </span><span class="content">මනස්සේගේ සෙසු අර්ධ ගෝත්‍රයටත්, රූබන්වරුන්ටත්, ගාද්වරුන්ටත් සමිඳාණන් වහන්සේගේ මෙහෙකරු මෝසෙස් ජොර්දානෙන් නැගෙනහිර ප්‍රදේශය උරුම කොට දුන්නේ ය. </span></span><span class="verse v9" data-usfm="JOS.13.9"><span class="label">9</span><span class="content">ඒ ප්‍රදේශය අර්ණොන් ඔය අද්දර තිබෙන අරෝයෙර් පටන් ද මිටියාවත මැද තිබෙන නුවර පටන් ද දීබොන් දක්වා තිබෙන මෙදිබාහි මුළු සමභූමිය දක්වා පැතිර තිබිණි. </span></span><span class="verse v10" data-usfm="JOS.13.10"><span class="label">10</span><span class="content">ඒ ප්‍රදේශයට හෙෂ්බොන්හි රජකම් කළ අමෝරිවරුන්ගේ රජ වූ සීහොන්ට, අම්මොන්වරුන්ගේ සීමාව දක්වා අයිති ව තිබුණු සියලු නගර ද </span></span><span class="verse v11" data-usfm="JOS.13.11"><span class="label">11</span><span class="content">ගිලියද් ද ගෙෂුර්වරුන්ගේත්, මයකාත්වරුන්ගේත් පළාත ද මුළු හෙර්මොන් කඳුකරය ද </span></span><span class="verse v12" data-usfm="JOS.13.12"><span class="label">12</span><span class="content">තවද, අෂ්ටාරොත්හිත්, එද්‍රෙයෙහිත් රජකම් කළ බාෂාන්හි ඕග් රජුගේ රාජ්‍යය ද සලෙකා දක්වා ඇතුළත් ය. ඕග් රෙපායිම් යෝධයන්ගෙන් ඉතිරි ව සිටි කෙනෙකි. මෝසෙස් ඔවුන්ට පහර දී ඔවුන් පන්නාදැමුවේ ය. </span></span><span class="verse v13" data-usfm="JOS.13.13"><span class="label">13</span><span class="content">එසේ වී නමුත්, ඉශ්රායෙල් සෙනඟ ගෙෂුර්වරුන් ද මයකාත්වරුන් ද පන්නා නොදැමුවෝ ය. ගෙෂුර්වරු ද මයකාත්වරු ද අද දක්වා ඉශ්රායෙල්වරුන් අතරෙහි වාසය කරති.</span></span> 
     </div> 
     <div class="p"> <span class="verse v13" data-usfm="JOS.13.13"><span class="content"> </span></span><span class="verse v14" data-usfm="JOS.13.14"><span class="label">14</span><span class="content"> </span><span class="content">මෝසෙස් ලෙවී ගෝත්‍රයට පමණක් කිසි උරුමයක් නුදුන්නේ ය. ඔහු ඔවුන්ට කී පරිදි, ඉශ්රායෙල්වරුන්ගේ දෙවි සමිඳාණන් වහන්සේට ගින්නෙන් ඔප්පු කරන පූජා ඔවුන්ගේ උරුමය විය.</span></span> 
     </div> 
     <div class="s1"> <span class="heading"><b>රූබන් ගෝත්‍රයට දුන් ප්‍රදේශ</b></span> 
     </div> 
     <div class="p"> <span class="verse v14" data-usfm="JOS.13.14"><span class="content"> </span></span><span class="verse v15" data-usfm="JOS.13.15"><span class="label">15</span><span class="content">මෝසෙස් රූබන්වරුන්ගේ ගෝත්‍රයට ඔවුන්ගේ පවුල්වල හැටියට උරුමයක් දී තිබුණේ ය. </span></span><span class="verse v16" data-usfm="JOS.13.16"><span class="label">16</span><span class="content">ඔවුන්ගේ පළාත නම්, අර්ණොන් ඔය අද්දර තිබෙන අරෝයෙර් පටන් ද මිටියාවත මැද තිබෙන නුවර පටන් ද මෙදිබා ළඟ තිබෙන මුළු තැනිතලා ද </span></span><span class="verse v17" data-usfm="JOS.13.17"><span class="label">17</span><span class="content">හෙෂ්බොන් හා ඊට අයිති තැනිතලාවේ තිබෙන සියලු නගර වන දීබොන් ද බමොත්-බාල් ද බෙත්-බාල්මෙයොන් ද </span></span><span class="verse v18" data-usfm="JOS.13.18"><span class="label">18</span><span class="content">ජාහශ් ද කෙදේමොත් ද මෙපාත් ද </span></span><span class="verse v19" data-usfm="JOS.13.19"><span class="label">19</span><span class="content">කිරියාතයිම් ද සිබ්මා ද මිටියාවතේ කන්දෙහි තිබෙන ශෙරෙත්-ෂහර් ද </span></span><span class="verse v20" data-usfm="JOS.13.20"><span class="label">20</span><span class="content">බෙත්-පෙයොර් ද පිස්ගාහි කඳු බෑවුම් ද බෙත්-ජෙසිමොත් ද </span></span><span class="verse v21" data-usfm="JOS.13.21"><span class="label">21</span><span class="content">තැනිතලාවේ සියලු නගර ද හෙෂ්බොන්හි රජකම් කළ අමෝරිවරුන්ගේ රජ වූ සීහොන්ගේ මුළු රාජ්‍යය ද යන මේවා ය. සීහොන් රජුට සහ දේශයේ වාසය කළ ඔහුගේ අමාත්‍යයන් ව සිටි මිදියන්හි අධිපතීන් වන එවීටත්, රෙකෙම්ටත්, ශුර්ටත්, හුර්ටත්, රෙබාටත් මෝසෙස් පහර දුන්නේ ය. </span></span><span class="verse v22" data-usfm="JOS.13.22"><span class="label">22</span><span class="content">ඉශ්රායෙල් සෙනඟ විසින් කඩුවෙන් මරන ලද්දවුන් අතරේ බෙයෝර්ගේ පුත් බාලාම් නම් පේන කියන්නා ද විය. </span></span><span class="verse v23" data-usfm="JOS.13.23"><span class="label">23</span><span class="content">රූබන් ගෝත්‍රයේ දේශ සීමාවේ මායිම ජොර්දාන් ගඟ විය. මේවා වනාහි රූබන් ගෝත්‍රයේ පවුල්වලට උරුම කර දුන් නගර හා ගම් ය.</span></span> 
     </div> 
     <div class="s1"> <span class="heading"><b>ගාද්වරුන්ගේ ගෝත්‍රයට දුන් ප්‍රදේශ</b></span> 
     </div> 
     <div class="p"> <span class="verse v23" data-usfm="JOS.13.23"><span class="content"> </span></span><span class="verse v24" data-usfm="JOS.13.24"><span class="label">24</span><span class="content">මෝසෙස් ගාද්වරුන්ගේ ගෝත්‍රයට ඔවුන්ගේ පවුල්වල හැටියට උරුමයක් දී තිබුණේ ය. </span></span><span class="verse v25" data-usfm="JOS.13.25"><span class="label">25</span><span class="content">ඔවුන්ගේ පළාත ජාශෙර් ද ගිලියද්හි සියලු නගර ද රබ්බා ඉදිරිපිට තිබෙන අරෝයෙර් දක්වා අම්මොන්වරුන්ගේ රටෙන් දෙකෙන් කොටස ද </span></span><span class="verse v26" data-usfm="JOS.13.26"><span class="label">26</span><span class="content">හෙෂ්බොන් පටන් රාමත්-මිශ්පේ සහ බෙතොනිම් දක්වාත් මහනයිම් පටන් දෙබීර් සීමාව දක්වාත් තිබෙන පළාත් ද </span></span><span class="verse v27" data-usfm="JOS.13.27"><span class="label">27</span><span class="content">හෙෂ්බොන්හි රජ වූ සීහොන්ගේ රාජ්‍යයෙන් ඉතිරි කොට්ඨාශය වන මිටියාවතේ තිබෙන බෙත්-හාරාම් ද බෙත්-නිම්රා ද සුක්කොත් ද ශාපොන් ද නැගෙනහිරට ජොර්දානෙන් එගොඩ කින්නෙරෙත් මුහුදේ කෙළවර දක්වාත් ජොර්දාන් සහ සීමාව ද යන මේ ය. </span></span><span class="verse v28" data-usfm="JOS.13.28"><span class="label">28</span><span class="content">මේවා වනාහි ගාද් ගෝත්‍රයේ පවුල්වලට උරුම කර දෙන ලද නගර හා ගම් ය.</span></span> 
     </div> 
     <div class="s1"> <span class="heading"><b>මනස්සේ අර්ධ ගෝත්‍රයට දුන් ප්‍රදේශ</b></span> 
     </div> 
     <div class="p"> <span class="verse v28" data-usfm="JOS.13.28"><span class="content"> </span></span><span class="verse v29" data-usfm="JOS.13.29"><span class="label">29</span><span class="content">මෝසෙස් මනස්සේ අර්ධ ගෝත්‍රයටත් ඔවුන්ගේ පවුල්වල හැටියට උරුමයක් දුන්නේ ය. </span></span><span class="verse v30" data-usfm="JOS.13.30"><span class="label">30</span><span class="content">ඔවුන්ගේ පළාත නම්, මහනයිම් පටන් මුළු බාෂාන් වන බාෂාන්හි රජ වූ ඕග් රජුගේ මුළු රාජ්‍යයත් බාෂාන්හි තිබෙන ජායිර්ගේ සියලු නගර එනම්, නගර හැටකුත් ය. </span></span><span class="verse v31" data-usfm="JOS.13.31"><span class="label">31</span><span class="content">ගිලියද් දේශයෙන් අර්ධයක් ද බාෂාන්හි තිබෙන ඕග් රජුගේ රාජ්‍යයේ නගර වන අෂ්ටාරොත් ද එද්‍රෙයි ද මනස්සේගේ පුත් මාකීර්ගේ පුත්‍රයන්ට එනම්, මාකීර්ගේ පුත්‍රයන්ගෙන් දෙකෙන් කොටසකට තමන්ගේ පවුල්වල හැටියට උරුම ලැබුණේ ය.</span></span> 
     </div> 
     <div class="p"> <span class="verse v31" data-usfm="JOS.13.31"><span class="content"> </span></span><span class="verse v32" data-usfm="JOS.13.32"><span class="label">32</span><span class="content">මෝසෙස් විසින් ජොර්දානෙන් එගොඩ, ජෙරිකෝවට නැගෙනහිරෙන් තිබූ මෝවබ් තැනිතලාවල දී උරුම වශයෙන් බෙදා දෙන ලද කොටස් ඉහත කී ඒවා ය. </span></span><span class="verse v33" data-usfm="JOS.13.33"><span class="label">33</span><span class="content">මෝසෙස් ලෙවී ගෝත්‍රයට පමණක් කිසි උරුමයක් නුදුන්නේ ය. ඔහු ඔවුන්ට කී පරිදි, ඉශ්රායෙල්වරුන්ගේ දෙවි සමිඳාණන් වහන්සේ ඔවුන්ගේ උරුමය වූ සේක.</span></span> 
     </div> 
    </div> 
   </div> 
  </div>
 </body>
</html>