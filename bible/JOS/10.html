<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOS"> 
    <div class="chapter ch10" data-usfm="JOS.10">  
     <div class="s1"> <span class="heading"><b>ගිබියොන්හි දී ලත් ජය</b></span> 
     </div> 
     <div class="p"> <span class="content"> </span><span class="verse v1" data-usfm="JOS.10.1"><span class="label">1</span><span class="content">ජෝෂුවා ජෙරිකෝවටත්, එහි රජුටත් කළාක් මෙන් ආයිටත් එහි රජුටත් කර, ආයි නගරය අල්ලාගෙන එය සහමුලින් ම විනාශ කළ බවත්, ගිබියොන් වැසියන් ඉශ්රායෙල්වරුන් සමඟ සාමදාන වී ඔවුන් අතරේ සිටින බවත්, ජෙරුසලමේ රජ වූ අදෝනි-ශෙදෙක්ට ආරංචි විය. </span></span><span class="verse v2" data-usfm="JOS.10.2"><span class="label">2</span><span class="content">ගිබියොන් රාජකීය නගරයක් මෙන් විශාල නගරයක් ව තිබුණ නිසා ද එය ආයි නගරයටත් වඩා විශාල නිසා ද එහි වැසියන් සියලු දෙනා බලසම්පන්න නිසා ද ජෙරුසලම් වැසියෝ බියපත් වූවෝ ය. </span></span><span class="verse v3" data-usfm="JOS.10.3"><span class="label">3</span><span class="content">එබැවින් ජෙරුසලමේ රජ වූ අදෝනි-ශෙදෙක්, හෙබ්‍රොන්හි රජ වූ හෝහාම්ට ද ජර්මුත්හි රජ වූ පීරාම්ට ද ලාකීෂ්හි රජ වූ ජපියාට ද එග්ලොන්හි රජ වූ දෙබීර්ට ද පණිවුඩ යවමින්, </span></span><span class="verse v4" data-usfm="JOS.10.4"><span class="label">4</span><span class="content">“ගිබියොන්වරුන් ජෝෂුවා ද ඉශ්රායෙල් සෙනඟ ද සමඟ සාමදාන වී ඇති නිසා ගිබියොන්ට පහර දෙන පිණිස මට හවුල් වී උපකාර කරන්නැ”යි කී ය. </span></span><span class="verse v5" data-usfm="JOS.10.5"><span class="label">5</span><span class="content">එබැවින් අමෝරිවරුන්ගේ රජවරුන් පස්දෙන, එනම්, ජෙරුසලමේ රජ ද හෙබ්‍රොන් රජ ද ජර්මුත්හි රජ ද ලාකීෂ්හි රජ ද එග්ලොන්හි රජ ද එකතු වී, ඔව්හු ද ඔවුන්ගේ සියලු සේනාවෝ ද ගොස්, ගිබියොන් ඉදිරියෙහි කඳවුරු බැඳ, ඊට විරුද්ධ ව යුද්ධ කළෝ ය.</span></span> 
     </div> 
     <div class="p"> <span class="verse v5" data-usfm="JOS.10.5"><span class="content"> </span></span><span class="verse v6" data-usfm="JOS.10.6"><span class="label">6</span><span class="content">එවිට ගිබියොන්හි සෙනඟ කතා කොට, “ඔබේ දාසයන් අත් නොහළ මැනව; අප වෙත ඉක්මනින් අවුත්, අප ගළවා අපට උපකාර කළ මැනව. මන්ද, කඳුකරයේ වසන අමෝරිවරුන්ගේ සියලු රජවරු අපට විරුද්ධ ව එකතු වී සිටිති”යි ගිල්ගාල්හි කඳවුරේ සිටි ජෝෂුවාට දන්වා යැවූ හ:</span></span> 
     </div> 
     <div class="p"> <span class="verse v6" data-usfm="JOS.10.6"><span class="content"> </span></span><span class="verse v7" data-usfm="JOS.10.7"><span class="label">7</span><span class="content">එවිට ජෝෂුවා මුළු යුද්ධ හමුදාව ද බලසම්පන්න වීරයන් ද සමඟ ගිල්ගාල් කෙරෙන් නැඟී ගියේ ය. </span></span><span class="verse v8" data-usfm="JOS.10.8"><span class="label">8</span><span class="content">සමිඳාණන් වහන්සේ ජෝෂුවාට කතා කොට, “ඔවුන්ට බිය නොවන්න; මන්ද, මා ඔවුන් නුඹ අතට පාවා දී ඇත; ඔවුන්ගෙන් කිසිවෙකුට වත් නුඹට විරුද්ධ ව නැඟිට නොසිටිය හැකි ය”යි වදාළ සේක. </span></span><span class="verse v9" data-usfm="JOS.10.9"><span class="label">9</span><span class="content">ජෝෂුවා ගිල්ගාල් සිට රාත්‍රිය මුළුල්ලේ ගමන් කොට හදිස්සියෙන් ඔවුන් කරා පැමිණියේ ය. </span></span><span class="verse v10" data-usfm="JOS.10.10"><span class="label">10</span><span class="content">සමිඳාණන් වහන්සේ ඉශ්රායෙල්වරුන් ඉදිරියෙහි ඔවුන් තැතිගැන්වූ සේක. ඉශ්රායෙල්වරු ගිබියොන් ළඟ දී ඔවුන් වනසා, බෙත්-හෝරොන්ට යන මාර්ගයෙහි ඔවුන් ලුහුබැඳ ගොස් අශේකා සහ මක්කේදා දක්වා ඔවුන්ට පහර දුන්නෝ ය. </span></span><span class="verse v11" data-usfm="JOS.10.11"><span class="label">11</span><span class="content">තවද, ඔවුන් ඉශ්රායෙල්වරුන් ඉදිරියෙන් පලා යද්දී, අශේකා දක්වා බෙත්-හෝරොන් පල්ලමේ දී සමිඳාණන් වහන්සේ අහසෙන් විශාල ගල් ඔවුන් පිට හෙළූ සේක; එයින් ඔව්හු මැරුණෝ ය. ගල් වර්ෂාවෙන් නැසුණු අය, ඉශ්රායෙල්වරුන් කඩුවෙන් මැරූ අයට වඩා බොහෝ වූ හ.</span></span> 
     </div> 
     <div class="p"> <span class="verse v11" data-usfm="JOS.10.11"><span class="content"> </span></span><span class="verse v12" data-usfm="JOS.10.12"><span class="label">12</span><span class="content">සමිඳාණන් වහන්සේ අමෝරිවරුන් ඉශ්රායෙල් සෙනඟට පාවා දුන් ඒ දවසේ දී ජෝෂුවා සමිඳාණන් වහන්සේට කතා කොට, මුළු ඉශ්රායෙල්වරුන්ගේ ඇස් හමුයෙහි මෙසේ කීවේ ය:</span></span> 
     </div> 
     <div class="q2"> <span class="verse v12" data-usfm="JOS.10.12"><span class="content">“එම්බා සූර්යය!</span></span> 
     </div> 
     <div class="q2"> <span class="verse v12" data-usfm="JOS.10.12"><span class="content">ගිබියොන්ට ඉහළින් නොසෙල් වී සිටින්න;</span></span> 
     </div> 
     <div class="q2"> <span class="verse v12" data-usfm="JOS.10.12"><span class="content">එම්බා චන්ද්‍රය!</span></span> 
     </div> 
     <div class="q2"> <span class="verse v12" data-usfm="JOS.10.12"><span class="content">අයාලෝන් මිටියාවත ඉහළින් එසේ ම සිටින්න.”</span></span> 
     </div> 
     <div class="p"> <span class="verse v12" data-usfm="JOS.10.12"><span class="content"> </span></span><span class="verse v13" data-usfm="JOS.10.13"><span class="label">13</span><span class="content"> </span><span class="content">එවිට සෙනඟ තමන්ගේ සතුරන්ගෙන් පළිගන්න තුරු සූර්යයා නැවතී සිටියේ ය; චන්ද්‍රයා ද නැවතුණේ ය. මෙපවත් ජාෂාර්ගේ පොතේ ලියා තිබෙනු නොවේ ද? සූර්යයා සම්පූර්ණ දවසක් පමණ බැස යාමට ඉක්මන් නොවී අහස මැද සිටියේ ය. </span></span><span class="verse v14" data-usfm="JOS.10.14"><span class="label">14</span><span class="content">සමිඳාණන් වහන්සේ මිනිසෙකුගේ හඬට සවන් දුන් එබඳු දවසක් මීට පෙර වත්, ඊට පසු වත් නො වී ය; මන්ද, සමිඳාණන් වහන්සේ ඉශ්රායෙල් සෙනඟ උදෙසා සටන් කළ සේක.</span></span> 
     </div> 
     <div class="p"> <span class="verse v14" data-usfm="JOS.10.14"><span class="content"> </span></span><span class="verse v15" data-usfm="JOS.10.15"><span class="label">15</span><span class="content">ඉන්පසු ජෝෂුවා ද සියලු ඉශ්රායෙල් සෙනඟ ද ගිල්ගාල්හි කඳවුරට පෙරළා ගියෝ ය.</span></span> 
     </div> 
     <div class="s1"> <span class="heading"><b>මක්කේදාහි ගුහාවේ සිටි රජවරුන් පස්දෙනා</b></span> 
     </div> 
     <div class="p"> <span class="verse v15" data-usfm="JOS.10.15"><span class="content"> </span></span><span class="verse v16" data-usfm="JOS.10.16"><span class="label">16</span><span class="content">රජවරු පස්දෙනා පලා ගොස් මක්කේදාහි ගුහාවේ සැඟවුණා හ. </span></span><span class="verse v17" data-usfm="JOS.10.17"><span class="label">17</span><span class="content">“රජවරු පස්දෙනා මක්කේදාහි ගුහාවේ සැඟවී සිටිනු සම්බ වූ හ”යි ජෝෂුවාට දන්වන ලද්දේ ය. </span></span><span class="verse v18" data-usfm="JOS.10.18"><span class="label">18</span><span class="content">එවිට ජෝෂුවා කතා කරමින්, “ඔබ ගුහාවේ කටට ලොකු ගල් පෙරළා තබා ඔවුන් මුර කරන්නට මිනිසුන් තබන්න. </span></span><span class="verse v19" data-usfm="JOS.10.19"><span class="label">19</span><span class="content">එහෙත්, ඔබ නැවතී නොසිටින්න; ඔබේ සතුරන් ලුහුබැඳ ගොස් පිටුපසින් සිටින්නන්ට පහර දෙන්න; ඔවුන්ගේ නගරවලට ඇතුළු වීමට ඔවුන්ට ඉඩ නොදෙන්න. මන්ද, ඔබේ දෙවි සමිඳාණන් වහන්සේ ඔවුන් ඔබ අතට පාවා දී තිබේ ය”යි කීවේ ය. </span></span><span class="verse v20" data-usfm="JOS.10.20"><span class="label">20</span><span class="content">ජෝෂුවා සහ ඉශ්රායෙල් සෙනඟ ඔවුන් සමූලඝාතනය කර නිම කළෝ ය. ඔවුන්ගෙන් ඉතිරි අය පවුරු ඇති නගරවලට ඇතුළු වූ හ. </span></span><span class="verse v21" data-usfm="JOS.10.21"><span class="label">21</span><span class="content">ඉන්පසු ජෝෂුවාගේ සෙනඟ මක්කේදාහි කඳවුරට ජෝෂුවා වෙත සුව සේ හැරී ආවෝ ය. ඉශ්රායෙල් සෙනඟගෙන් කිසිවෙකුට විරුද්ධ ව කවරෙක් වත් කිසිවක් නොකීවෝ ය.</span></span> 
     </div> 
     <div class="p"> <span class="verse v21" data-usfm="JOS.10.21"><span class="content"> </span></span><span class="verse v22" data-usfm="JOS.10.22"><span class="label">22</span><span class="content">එවිට ජෝෂුවා කතා කොට, “ගුහාවේ කට ඇර ඒ රජුන් පස්දෙනා ගුහාවෙන් මා ළඟට ගෙනෙන්නැ”යි කී ය. </span></span><span class="verse v23" data-usfm="JOS.10.23"><span class="label">23</span><span class="content">ඔව්හු එසේ කොට, ඒ රජවරුන් පස්දෙනා එනම්, ජෙරුසලමේ රජ ද හෙබ්‍රොන්හි රජ ද ජර්මුත්හි රජ ද ලාකීෂ්හි රජ ද එග්ලොන්හි රජ ද ගුහාවෙන් ඔහු වෙත ගෙනාවෝ ය. </span></span><span class="verse v24" data-usfm="JOS.10.24"><span class="label">24</span><span class="content">ඔවුන් ඒ රජුන් ජෝෂුවා වෙත ගෙනා කල, ජෝෂුවා සියලු ඉශ්රායෙල් මිනිසුන් කැඳවා, තමා සමඟ ගිය යුද්ධ භටයන්ගේ අධිපතීන්ට කතා කොට, “ළං වී ඔබේ පාද මේ රජුන්ගේ ගෙල මත තබන්නැ”යි කීවේ ය. ඔව්හු ළං ව තමන්ගේ පාද ඔවුන්ගේ ගෙල මත තැබුවෝ ය. </span></span><span class="verse v25" data-usfm="JOS.10.25"><span class="label">25</span><span class="content">ජෝෂුවා ඔවුන්ට කතා කොට, “බිය නොවී නොකැළඹී සිටින්න; ශක්තිමත් ව ධෛර්යවත් ව සිටින්න; මන්ද, ඔබට විරුද්ධ ව යුද්ධ කරන ඔබේ සියලු සතුරන්ට සමිඳාණන් වහන්සේ මෙසේ කරන සේකැ”යි කීවේ ය. </span></span><span class="verse v26" data-usfm="JOS.10.26"><span class="label">26</span><span class="content">ඉන්පසු ජෝෂුවා ඔවුන්ට පහර දී ඔවුන් මරා ගස් පහක එල්ලුවේ ය. ඔව්හු ඔවුන් සවස දක්වා ගස්වල එල්ලා තැබුවෝ ය. </span></span><span class="verse v27" data-usfm="JOS.10.27"><span class="label">27</span><span class="content">ඉර බසින විට ජෝෂුවාගේ අණ පිට ඔව්හු ඔවුන් ගස්වලින් බා ඔවුන් සැඟවී සිටි ගුහාවේ දමා, මහ ගල් ඒ ගුහා කටෙහි තැබුවෝ ය. ඒ ගල් අද දක්වා ම පවතී.</span></span> 
     </div> 
     <div class="s1"> <span class="heading"><b>මක්කේදා යනාදී තැන් අල්ලාගැනීම</b></span> 
     </div> 
     <div class="p"> <span class="verse v27" data-usfm="JOS.10.27"><span class="content"> </span></span><span class="verse v28" data-usfm="JOS.10.28"><span class="label">28</span><span class="content">ඒ දවසේ ජෝෂුවා මක්කේදා නගරය අල්ලාගෙන, එයටත්, එහි රජුටත් කඩුවෙන් පහර දී, එක ද කෙනෙකු වත් ඉතිරි නොකර, එහි සිටි සියලු දෙනා ද මුළුමනින් ම විනාශ කරදමා, ජෙරිකෝවේ රජුට කළාක් මෙන් මක්කේදාහි රජුටත් කෙළේ ය.</span></span> 
     </div> 
     <div class="p"> <span class="verse v28" data-usfm="JOS.10.28"><span class="content"> </span></span><span class="verse v29" data-usfm="JOS.10.29"><span class="label">29</span><span class="content">ඉක්බිති ජෝෂුවා මක්කේදා සිට සියලු ඉශ්රායෙල්වරුන් සමඟ ලිබ්නා නගරයට ගොස් ඒ නගරයට විරුද්ධ ව යුද්ධ කෙළේ ය. </span></span><span class="verse v30" data-usfm="JOS.10.30"><span class="label">30</span><span class="content">සමිඳාණන් වහන්සේ ඒ නගරයත්, එහි රජුත් ඉශ්රායෙල්වරුන්ගේ අතට පාවා දුන් සේක. ජෝෂුවා එහි සිටි එක් කෙනෙකු වත් ඉතිරි නොකොට ඒ නගරයටත්, ඒ නගරයේ විසූ සියලු දෙනාටත් කඩුවෙන් පහර දී ජෙරිකෝවේ රජුට කළාක් මෙන් ලිබ්නාහි රජුටත් කෙළේ ය.</span></span> 
     </div> 
     <div class="p"> <span class="verse v30" data-usfm="JOS.10.30"><span class="content"> </span></span><span class="verse v31" data-usfm="JOS.10.31"><span class="label">31</span><span class="content">ජෝෂුවා සියලු ඉශ්රායෙල්වරුන් සමඟ ලිබ්නාහි සිට ලාකීෂ් නගරයට ගොස්, එය ඉදිරිපිට කඳවුරු බැඳ ඊට විරුද්ධ ව යුද්ධ කෙළේ ය. </span></span><span class="verse v32" data-usfm="JOS.10.32"><span class="label">32</span><span class="content">සමිඳාණන් වහන්සේ ලාකීෂ් නගරය ද ඉශ්රායෙල්වරුන්ගේ අතට පාවා දුන් සේක. ජෝෂුවා දෙ වන දවසේ දී එය අල්ලාගෙන ලිබ්නාට කළාක් මෙන් එහි සිටි සියලු දෙනාටත් කඩුවෙන් පහර දුන්නේ ය. </span></span><span class="verse v33" data-usfm="JOS.10.33"><span class="label">33</span><span class="content">එවිට ගෙශෙර්හි රජ වූ හොරාම් ලාකීෂ් නගරයට උපකාර කරන පිණිස පැමිණියේ ය. ජෝෂුවා, එක් කෙනෙකු වත් ඉතිරි නොවන තුරු ඔහුටත්, ඔහුගේ සෙනඟටත් පහර දුන්නේ ය.</span></span> 
     </div> 
     <div class="p"> <span class="verse v33" data-usfm="JOS.10.33"><span class="content"> </span></span><span class="verse v34" data-usfm="JOS.10.34"><span class="label">34</span><span class="content">ජෝෂුවා ඉශ්රායෙල්වරුන් සමඟ ලාකීෂ්හි සිට එග්ලොන් නගරයට ගොස් එය වටලා කඳවුරු බැඳ එයට විරුද්ධ ව යුද්ධ කෙළේ ය. </span></span><span class="verse v35" data-usfm="JOS.10.35"><span class="label">35</span><span class="content">ඔව්හු ඒ දවසේ දී ම එය අල්ලාගෙන, එයට කඩුවෙන් පහර දී ලාකීෂ් නගරයට කළාක් මෙන් එහි සිටි සියලු දෙනා ඒ දවසේ දී මුළුමනින් විනාශ කරදැමුවෝ ය.</span></span> 
     </div> 
     <div class="p"> <span class="verse v35" data-usfm="JOS.10.35"><span class="content"> </span></span><span class="verse v36" data-usfm="JOS.10.36"><span class="label">36</span><span class="content">ජෝෂුවා සියලු ඉශ්රායෙල්වරුන් සමඟ එග්ලොන් සිට හෙබ්‍රොන් නගරයට ගොස් ඊට විරුද්ධ ව යුද්ධ කොට, </span></span><span class="verse v37" data-usfm="JOS.10.37"><span class="label">37</span><span class="content">එය අල්ලාගෙන එයටත්, එහි රජුටත්, ඊට අයිති සියලු නගරවලටත්, එහි විසූ සියලු දෙනාටත් කඩුවෙන් පහර දී, එග්ලොන් නගරයට කළාක් මෙන් එක් කෙනෙකු වත් ඉතිරි නොකර, එය ද එහි සිටි සියලු දෙනා ද මුළුමනින් ම විනාශ කරදැමුවේ ය.</span></span> 
     </div> 
     <div class="p"> <span class="verse v37" data-usfm="JOS.10.37"><span class="content"> </span></span><span class="verse v38" data-usfm="JOS.10.38"><span class="label">38</span><span class="content">ජෝෂුවා සියලු ඉශ්රායෙල්වරුන් සමඟ දෙබීර් නගරයට හැරී අවුත්, එයට විරුද්ධ ව යුද්ධ කොට, </span></span><span class="verse v39" data-usfm="JOS.10.39"><span class="label">39</span><span class="content">එය සහ එහි රජු ද එයට අයිති සියලු නගර ද අල්ලාගෙන, කඩුවෙන් පහර දී, එක් කෙනෙකු වත් ඉතිරි නොකර එහි සිටි සියලු දෙනාත් මුළුමනින් විනාශ කරදැමුවේ ය. ඔහු හෙබ්‍රොන්ට කළාක් මෙන් ද ලිබ්නාටත් එහි රජුටත් කළාක් මෙන් ද දෙබීර්ටත් එහි රජුටත් කෙළේ ය.</span></span> 
     </div> 
     <div class="p"> <span class="verse v39" data-usfm="JOS.10.39"><span class="content"> </span></span><span class="verse v40" data-usfm="JOS.10.40"><span class="label">40</span><span class="content">මෙසේ ජෝෂුවා මුළු දේශයට, එනම් කඳු රටට හා දකුණු දේශයට ද පහත රටට හා කඳු බෑවුම්වලට ද එහි සියලු රජුන්ට ද පහර දී, එක් කෙනෙකු වත් ඉතිරි නොකොට ඉශ්රායෙල්වරුන්ගේ දෙවි සමිඳාණන් වහන්සේ අණ කළ ලෙස පණ ඇති සියල්ලන් ම මුළුමනින් ම සිඳදැමුවේ ය. </span></span><span class="verse v41" data-usfm="JOS.10.41"><span class="label">41</span><span class="content">කාදෙෂ්-බර්නේය පටන් ගාසා දක්වා ද මුළු ගෝෂෙන් ඇතුළු ව ගිබියොන් දක්වා ද ජෝෂුවා සියල්ලන්ට පහර දුන්නේ ය. </span></span><span class="verse v42" data-usfm="JOS.10.42"><span class="label">42</span><span class="content">ඉශ්රායෙල්වරුන්ගේ දෙවි සමිඳාණන් වහන්සේ ඉශ්රායෙල්වරුන් උදෙසා සටන් කළ බැවින්, ජෝෂුවා ඒ සියලු රජවරුන් ද ඔවුන්ගේ දේශයන් ද එක විට ම අල්ලාගත්තේ ය. </span></span><span class="verse v43" data-usfm="JOS.10.43"><span class="label">43</span><span class="content">ඉක්බිති ජෝෂුවා ද ඔහු සමඟ සියලු ඉශ්රායෙල්වරු ද ගිල්ගාල්හි කඳවුරට පෙරළා ආවෝ ය.</span></span> 
     </div> 
    </div> 
   </div> 
  </div>
 </body>
</html>