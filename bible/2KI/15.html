<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch15" data-usfm="2KI.15">  
     <div class="s1"> <span class="heading"><b>උශ්ශියාගේ රාජ්‍ය කාලය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 26:1-23</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2KI.15.1"><span class="label">1</span><span class="content">ඉශ්රායෙල් රජු වන ජෙරොබෝවම්ගේ විසිහත් වන අවුරුද්දේ දී ජුදාහි රජු වන අමශියාගේ පුත් උශ්ශියා රජ විය. </span></span><span class="verse v2" data-usfm="2KI.15.2"><span class="label">2</span><span class="content">දහසය අවුරුදු වයසේ දී ඔහු රජ වී ජෙරුසලමේ පණස්දෑවුරුද්දක් රජකම් කෙළේ ය. ඔහුගේ මවුගේ නම ජෙකොලියා ය. ඈ ජෙරුසලමේ ස්ත්‍රියකි. </span></span><span class="verse v3" data-usfm="2KI.15.3"><span class="label">3</span><span class="content">තමාගේ පිය වූ අමශියා කළ සියල්ල ලෙස ඔහු සමිඳාණන් වහන්සේගේ ඇස් හමුයෙහි හරි දේ කෙළේ ය. </span></span><span class="verse v4" data-usfm="2KI.15.4"><span class="label">4</span><span class="content">එසේ වුවත්, දේවාල පහ නොකරන ලද්දේ ය. ඒ වන තෙක් සෙනඟ දේවාලවල පූජා කොට සුවඳ ද්‍රව්‍ය පිදූ හ.</span></span> 
     </div> 
     <div class="p"> <span class="verse v4" data-usfm="2KI.15.4"><span class="content"> </span></span><span class="verse v5" data-usfm="2KI.15.5"><span class="label">5</span><span class="content">සමිඳාණන් වහන්සේ රජුට පහර දුන් සේක. ඔහු මැරෙන දවස දක්වා කුෂ්ඨ රෝගියෙකු ව, වෙන ම ගෙයක වාසය කෙළේ ය. රජුගේ පුත් ජෝතාම් රජ ගෙදර ප්‍රධානියා ව සිට දේශයේ සෙනඟ පාලනය කෙළේ ය.</span></span> 
     </div> 
     <div class="p"> <span class="verse v5" data-usfm="2KI.15.5"><span class="content"> </span></span><span class="verse v6" data-usfm="2KI.15.6"><span class="label">6</span><span class="content">උශ්ශියාගේ අනික් ක්‍රියා ද ඔහු කළ සියල්ල ද ජුදාහි රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v7" data-usfm="2KI.15.7"><span class="label">7</span><span class="content">ඔහු මියගිය පසු දාවිත්ගේ නුවර ඔහුගේ පියවරුන් ළඟ ඔහු තැන්පත් කරනු ලැබී ය. ඔහුගේ පුත් ජෝතාම් ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>ශෙකරියාගේ රාජ්‍ය කාලය</b></span> 
     </div> 
     <div class="p"> <span class="verse v7" data-usfm="2KI.15.7"><span class="content"> </span></span><span class="verse v8" data-usfm="2KI.15.8"><span class="label">8</span><span class="content">ජුදාහි රජ වූ උශ්ශියාගේ තිස්අට වන අවුරුද්දේ දී ජෙරොබෝවම්ගේ පුත් ශෙකරියා සමාරියේ ඉශ්රායෙල්හි හය මාසයක් රජකම් කෙළේ ය. </span></span><span class="verse v9" data-usfm="2KI.15.9"><span class="label">9</span><span class="content">ඔහු තමාගේ පියවරුන් කළ පරිදි සමිඳාණන් වහන්සේගේ ඇස් හමුයෙහි නපුරු දේ කෙළේ ය. ඔහු ඉශ්රායෙල්වරුන් පාපයට පෙළඹුවාවූ නෙබාත්ගේ පුත් ජෙරොබෝවම්ගේ පාපවලින් ඉවත් නො වී ය. </span></span><span class="verse v10" data-usfm="2KI.15.10"><span class="label">10</span><span class="content">ජාබෙශ්ගේ පුත් ෂල්ලුම් ඔහුට විරුද්ධ ව කුමන්ත්‍රණය කොට සෙනඟ ඉදිරියේ ඔහුට පහර දී මරා, ඔහු වෙනුවට රජ විය.</span></span> 
     </div> 
     <div class="p"> <span class="verse v10" data-usfm="2KI.15.10"><span class="content"> </span></span><span class="verse v11" data-usfm="2KI.15.11"><span class="label">11</span><span class="content">ශෙකරියාගේ අනෙක් ක්‍රියා ඉශ්රායෙල් රජුන්ගේ පුරවෘත්ත ග්‍රන්ථයේ වාර්තා කර තිබේ. </span></span><span class="verse v12" data-usfm="2KI.15.12"><span class="label">12</span><span class="content">මෙය වනාහි ‘නුඹේ පුත්‍රයෝ සතර වන පරම්පරාව දක්වා ඉශ්රායෙල් සිංහාසනයෙහි හිඳින්නෝ ය”යි සමිඳාණන් වහන්සේ ජේහුට වදාළ වචනය වේ. එය එලෙස ම සිදු විය.</span></span> 
     </div> 
     <div class="s1"> <span class="heading"><b>ෂල්ලුම්ගේ රාජ්‍ය කාලය</b></span> 
     </div> 
     <div class="p"> <span class="verse v12" data-usfm="2KI.15.12"><span class="content"> </span></span><span class="verse v13" data-usfm="2KI.15.13"><span class="label">13</span><span class="content">ජාබෙෂ්ගේ පුත් ෂල්ලුම් ජුදාහි රජ වන උශ්ශියාගේ තිස්නව වන අවුරුද්දේ දී රජ වී මාසයක් සමාරියෙහි රජකම් කෙළේ ය.</span></span> 
     </div> 
     <div class="p"> <span class="verse v13" data-usfm="2KI.15.13"><span class="content"> </span></span><span class="verse v14" data-usfm="2KI.15.14"><span class="label">14</span><span class="content">එවිට ගාදීගේ පුත් මෙනහෙම් තිර්ශා සිට පිටත් වී සමාරියට අවුත් ජාබෙශ්ගේ පුත් ෂල්ලුම්ට සමාරියේ දී පහර දී ඔහු මරා, ඔහු වෙනුවට රජ විය. </span></span><span class="verse v15" data-usfm="2KI.15.15"><span class="label">15</span><span class="content">ෂල්ලුම්ගේ අනෙක් ක්‍රියා ද ඔහු කළ කුමන්ත්‍රණය ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබේ. </span></span><span class="verse v16" data-usfm="2KI.15.16"><span class="label">16</span><span class="content">එකල මෙනහෙම් තිප්සාටත්, එහි සිටි සියල්ලන්ටත්, තිර්ශා පටන් එහි පළාත්වලටත් පහර දුන්නේ ය. ඔවුන් ඔහුට නුවර දොරටු නොහැරිය බැවින් ඔහු ඔවුන්ට පහර දී එහි සිටි සියලු ගර්භණීන් දෙපළු කරදැමී ය.</span></span> 
     </div> 
     <div class="s1"> <span class="heading"><b>මෙනහෙම්ගේ රාජ්‍ය කාලය</b></span> 
     </div> 
     <div class="p"> <span class="verse v16" data-usfm="2KI.15.16"><span class="content"> </span></span><span class="verse v17" data-usfm="2KI.15.17"><span class="label">17</span><span class="content">ජුදාහි රජ වූ උශ්ශියාගේ තිස්නව වන අවුරුද්දේ දී ගාදීගේ පුත් මෙනහෙම් ඉශ්රායෙල්වරුන්ගේ රජ වී සමාරියේ දස අවුරුද්දක් රජකම් කෙළේ ය. </span></span><span class="verse v18" data-usfm="2KI.15.18"><span class="label">18</span><span class="content">ඔහු සමිඳාණන් වහන්සේගේ ඇස් හමුයෙහි නපුරු දේ කෙළේ ය. ඉශ්රායෙල්වරුන් පාපයට පෙළඹුවාවූ නෙබාත්ගේ පුත් ජෙරොබෝවම්ගේ පාපවලින් ඔහු තමාගේ සියලු දවස්වල ඉවත් නොවී සිටියේ ය. </span></span><span class="verse v19" data-usfm="2KI.15.19"><span class="label">19</span><span class="content">අසිරියාවේ රජ වූ පූල් දේශය ආක්‍රමණය කෙළේ ය. මෙනහෙම් ද රාජ බලය තමා අතේ තහවුරු කරගැනීමට, පූල් තමාට උදව් වන පිණිස රිදී කිලෝග්‍රෑම් තිස්හතරදහසක් ඔහුට දුන්නේ ය. </span></span><span class="verse v20" data-usfm="2KI.15.20"><span class="label">20</span><span class="content">මෙනහෙම් තෙමේ අසිරියාවේ රජුට දෙන පිණිස එක් එක්කෙනාගෙන් රිදී කාසි පණහක් බැගින් ඉශ්රායෙල්හි සියලු පොහොසත් බලවතුන්ගෙන් අය කෙළේ ය. එවිට අසිරියාවේ රජ දේශයේ නොනැවතී හැරී ගියේ ය.</span></span> 
     </div> 
     <div class="p"> <span class="verse v20" data-usfm="2KI.15.20"><span class="content"> </span></span><span class="verse v21" data-usfm="2KI.15.21"><span class="label">21</span><span class="content">මෙනහෙම් අනෙක් ක්‍රියා ද ඔහු කළ සියල්ල ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v22" data-usfm="2KI.15.22"><span class="label">22</span><span class="content">මෙනහෙම් ද මියගිය පසු ඔහුගේ පුත් පෙකහියා ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>පෙකහියාගේ රාජ්‍ය කාලය</b></span> 
     </div> 
     <div class="p"> <span class="verse v22" data-usfm="2KI.15.22"><span class="content"> </span></span><span class="verse v23" data-usfm="2KI.15.23"><span class="label">23</span><span class="content">ජුදාහි රජ වූ උශ්ශියාගේ පණස් වන අවුරුද්දේ දී මෙනහෙම්ගේ පුත් පෙකහියා සමාරියේ ඉශ්රායෙල්වරුන්ගේ රජ වී දෑවුරුද්දක් රජකම් කෙළේ ය. </span></span><span class="verse v24" data-usfm="2KI.15.24"><span class="label">24</span><span class="content">ඔහු සමිඳාණන් වහන්සේගේ ඇස් හමුයෙහි නපුරු දේ කෙළේ ය. ඉශ්රායෙල්වරුන් පාපයට පෙළඹුවාවූ නෙබාත්ගේ පුත් ජෙරොබෝවම්ගේ පාපවලින් ඔහු ඉවත් නො වී ය. </span></span><span class="verse v25" data-usfm="2KI.15.25"><span class="label">25</span><span class="content">ඔහුගේ අශ්ව රථාධිපතියා වන රෙමලියාගේ පුත් පෙකා, ඔහුට විරුද්ධ ව කුමන්ත්‍රණය කොට ගිලියද්වරුන්ගේ පුත්‍රයන්ගෙන් මිනිසුන් පණස්දෙනෙකුත් කැඳවාගෙන අවුත්, සමාරියෙහි රජවාසලේ බලකොටුවේ දී ඔහු මරා ඔහු වෙනුවට රජ විය.</span></span> 
     </div> 
     <div class="p"> <span class="verse v25" data-usfm="2KI.15.25"><span class="content"> </span></span><span class="verse v26" data-usfm="2KI.15.26"><span class="label">26</span><span class="content">පෙකහියාගේ අනික් ක්‍රියා ද ඔහු කළ සියල්ල ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබේ.</span></span> 
     </div> 
     <div class="s1"> <span class="heading"><b>පෙකාගේ රාජ්‍ය කාලය</b></span> 
     </div> 
     <div class="p"> <span class="verse v26" data-usfm="2KI.15.26"><span class="content"> </span></span><span class="verse v27" data-usfm="2KI.15.27"><span class="label">27</span><span class="content">ජුදාහි රජු වන උශ්ශියාගේ පණස් දෙ වන අවුරුද්දේ දී රෙමලියාගේ පුත් පෙකා සමාරියෙහි ඉශ්රායෙල්වරුන්ගේ රජ වී විසි අවුරුද්දක් රජකම් කෙළේ ය. </span></span><span class="verse v28" data-usfm="2KI.15.28"><span class="label">28</span><span class="content">ඔහු සමිඳාණන් වහන්සේගේ ඇස් හමුයෙහි නපුරු දේ කෙළේ ය. ඉශ්රායෙල්වරුන් පාපයට පෙළඹුවාවූ නෙබාත්ගේ පුත් ජෙරොබෝවම්ගේ පාපවලින් ඔහු ඉවත් නො වී ය.</span></span> 
     </div> 
     <div class="p"> <span class="verse v28" data-usfm="2KI.15.28"><span class="content"> </span></span><span class="verse v29" data-usfm="2KI.15.29"><span class="label">29</span><span class="content">ඉශ්රායෙල් රජු වන පෙකාගේ කාලයේ දී අසිරියාවේ රජු වන තිග්ලත්-පිලෙසෙර් අවුත් ඊයොන් ද ආබෙල්-බෙත්-මයකා ද ජනෝවා ද කෙදෙෂ් ද හාශෝර් ද ගිලියද් ද ගලීලය ද, එනම් මුළු නප්තලී දේශය ද අල්ලාගෙන දේශවාසීන් අසිරියාවට ගෙන ගියේ ය.</span></span> 
     </div> 
     <div class="p"> <span class="verse v29" data-usfm="2KI.15.29"><span class="content"> </span></span><span class="verse v30" data-usfm="2KI.15.30"><span class="label">30</span><span class="content">උශ්ශියාගේ පුත් ජෝතාම්ගේ විසි වන අවුරුද්දේ දී ඒලාගේ පුත් හෝෂෙයා රෙමලියාගේ පුත් පෙකාට විරුද්ධ ව කුමන්ත්‍රණය කොට, ඔහුට පහර දී මරා ඔහු වෙනුවට රජ විය. </span></span><span class="verse v31" data-usfm="2KI.15.31"><span class="label">31</span><span class="content">පෙකාගේ අනික් ක්‍රියා ද ඔහු කළ සියල්ල ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබේ.</span></span> 
     </div> 
     <div class="s1"> <span class="heading"><b>ජෝතාම්ගේ රාජ්‍ය කාලය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 27:1-9</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="2KI.15.31"><span class="content"> </span></span><span class="verse v32" data-usfm="2KI.15.32"><span class="label">32</span><span class="content">රෙමලියාගේ පුත් ඉශ්රායෙල්හි රජු වන පෙකාගේ දෙ වන අවුරුද්දේ දී ජුදාහි රජ වූ උශ්ශියාගේ පුත් ජෝතාම් රජ විය. </span></span><span class="verse v33" data-usfm="2KI.15.33"><span class="label">33</span><span class="content">විසිපස් අවුරුදු වයසේ දී ඔහු රජ වී ජෙරුසලමේ දහසය අවුරුද්දක් රජකම් කෙළේ ය. ඔහුගේ මවුගේ නම ජෙරුෂා ය. ඈ ශාදොක්ගේ දුවකි. </span></span><span class="verse v34" data-usfm="2KI.15.34"><span class="label">34</span><span class="content">ජෝතාම් සමිඳාණන් වහන්සේගේ ඇස් හමුයෙහි හරි දේ කරමින් තමාගේ පියා වූ උශ්ශියා කළ සියල්ල ලෙස කෙළේ ය. </span></span><span class="verse v35" data-usfm="2KI.15.35"><span class="label">35</span><span class="content">එහෙත්, ගිරිකුළු දේවාල පහ නොකරන ලද්දේ ය. ඒ වන තෙක් සෙනඟ ගිරිකුළු දේවාලවල සුවඳ ද්‍රව්‍ය පිදූ හ. සමිඳාණන් වහන්සේගේ මාලිගාවේ ඉහළ දොරටුව ගොඩනැඟුවේ ඔහු ය.</span></span> 
     </div> 
     <div class="p"> <span class="verse v35" data-usfm="2KI.15.35"><span class="content"> </span></span><span class="verse v36" data-usfm="2KI.15.36"><span class="label">36</span><span class="content">ජෝතාම්ගේ අනෙක් ක්‍රියා ද ඔහු කළ සියල්ල ද ජුදා රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v37" data-usfm="2KI.15.37"><span class="label">37</span><span class="content">ඒ දවස්වල දී සමිඳාණන් වහන්සේ සිරියාවේ රජ වූ රෙශින් ද රෙමලියාගේ පුත් පෙකා ද ජුදාට විරුද්ධ ව සටනට යවන්න පටන්ගත් සේක. </span></span><span class="verse v38" data-usfm="2KI.15.38"><span class="label">38</span><span class="content">ජෝතාම් මියගිය පසු තමාගේ පිය වූ දාවිත්ගේ නුවර තමාගේ පියවරුන් ළඟ තැන්පත් කරනු ලැබී ය. ඔහුගේ පුත් ආහාස් ඔහු වෙනුවට රජ විය.</span></span> 
     </div> 
    </div> 
   </div> 
  </div>
 </body>
</html>