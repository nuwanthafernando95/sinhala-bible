<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch3" data-usfm="2KI.3">  
     <div class="s1"> <span class="heading"><b>ජොරාම් රජුගේ පාලන සමය</b></span> 
     </div> 
     <div class="p"> <span class="content"> </span><span class="verse v1" data-usfm="2KI.3.1"><span class="label">1</span><span class="content">ආහබ්ගේ පුත් ජොරාම් ජුදාහි රජු වන ජෙහෝෂාපාට්ගේ දහඅට වන අවුරුද්දේ දී සමාරියෙහි ඉශ්රායෙල්වරුන්ගේ රජ වී දොළොස් අවුරුද්දක් රජකම් කෙළේ ය. </span></span><span class="verse v2" data-usfm="2KI.3.2"><span class="label">2</span><span class="content">ඔහු සමිඳාණන් වහන්සේගේ ඇස් හමුයෙහි නපුරු දේ කෙළේ ය. එහෙත්, ඔහු තමාගේ පියා ද මවු ද මෙන් නපුරු නො වී ය. මන්ද, ඔහු තමාගේ පියා සෑදූ බාල්ගේ රූපස්තම්භ පහකෙළේ ය. </span></span><span class="verse v3" data-usfm="2KI.3.3"><span class="label">3</span><span class="content">එසේ වුවත්, ඔහු ඉශ්රායෙල්වරුන්ට පව් කරන්නට සැලැසූ නෙබාත්ගේ පුත් ජෙරොබෝවම්ගේ පාපවලින් අහක් නොවී ඒවා දිගට ම කරගෙන ගියේ ය.</span></span> 
     </div> 
     <div class="s1"> <span class="heading"><b>මෝවබ්වරුන්ට විරුද්ධ ව සටන් කිරීම</b></span> 
     </div> 
     <div class="p"> <span class="verse v3" data-usfm="2KI.3.3"><span class="content"> </span></span><span class="verse v4" data-usfm="2KI.3.4"><span class="label">4</span><span class="content">මෝවබ්හි රජු වූ මෙෂා බැටළු හිමියෙකු ව සිටියේ ය. ඔහු ඉශ්රායෙල් රජුට එක්ලක්ෂයක් බැටළු පැටවුන්ගේ ද එක්ලක්ෂයක් බැටළුවන්ගේ ද ලෝම කප්පම් දෙන සිරිතක් තිබිණි. </span></span><span class="verse v5" data-usfm="2KI.3.5"><span class="label">5</span><span class="content">එහෙත්, ආහබ් මියගිය කල මෝවබ්හි රජ ඉශ්රායෙල් රජුට විරුද්ධ ව කැරලි ගැසී ය. </span></span><span class="verse v6" data-usfm="2KI.3.6"><span class="label">6</span><span class="content">ජොරාම් රජ ද ඒ කාලයේ සමාරියෙන් පිටත් ව ගොස් සියලු ඉශ්රායෙල්වරුන් රැස් කෙළේ ය. </span></span><span class="verse v7" data-usfm="2KI.3.7"><span class="label">7</span><span class="content">තවද, ඔහු ගොස් ජුදාහි රජු වන ජෙහෝෂාපාට් වෙත පණිවුඩයක් යවමින්, “මෝවබ්හි රජ මට විරුද්ධ ව කැරලි ගැසී ය. ඔබ මා සමඟ මෝවබ්වරුන්ට විරුද්ධ ව යුද්ධයට යන්නෙහි දැ”යි අසා ඇරියේ ය. ඔහු ද, “යන්නෙමි. මම ඔබ මෙන් සූදානම් ය. මාගේ සෙනඟත් ඔබේ සෙනඟ මෙන් ද, මාගේ අශ්වයෝත් ඔබේ අශ්වයන් මෙන් ද සූදානම් ය”යි කී ය. </span></span><span class="verse v8" data-usfm="2KI.3.8"><span class="label">8</span><span class="content">ඔහු කතා කොට, “අපි කුමන පාරකින් යමු දැ”යි ඇසී ය. “ඒදොම් පාළුකරයේ පාරෙන් ය”යි ඔහු උත්තර දුන්නේ ය.</span></span> 
     </div> 
     <div class="p"> <span class="verse v8" data-usfm="2KI.3.8"><span class="content"> </span></span><span class="verse v9" data-usfm="2KI.3.9"><span class="label">9</span><span class="content">මෙසේ ඉශ්රායෙල්හි රජ ද ඒදොම්හි රජ ද ජුදාහි රජ ද පිටත් ව ගියහ. ඔවුන් සත් දවසක් වැරදි මඟකින් යද්දී සේනාවටත්, ඔවුන් සමඟ ගිය සිව්පාවුන්ටත් වතුර නැති විය. </span></span><span class="verse v10" data-usfm="2KI.3.10"><span class="label">10</span><span class="content">එවිට ඉශ්රායෙල් රජ, “අහෝ! සමිඳාණන් වහන්සේ මේ රජුන් තුන්දෙනා වන අප, මෝවබ් රජුගේ අතට පාවා දෙන්නට ගෙන්වූ සේකැ”යි කී ය.</span></span> 
     </div> 
     <div class="s1"> <span class="heading"><b>එලිෂාගෙන් විභාග කිරීම</b></span> 
     </div> 
     <div class="p"> <span class="verse v10" data-usfm="2KI.3.10"><span class="content"> </span></span><span class="verse v11" data-usfm="2KI.3.11"><span class="label">11</span><span class="content">ජුදා රජු වන ජෙහෝෂාපාට් කතා කොට, “අප විසින් සමිඳාණන් වහන්සේගෙන් විචාරනු ලබන පිණිස උන් වහන්සේගේ දිවැසිවරයෙක් මෙහි නැද්දැ”යි ඇසී ය.</span></span> 
     </div> 
     <div class="p"> <span class="verse v11" data-usfm="2KI.3.11"><span class="content">එවිට ඉශ්රායෙල් රජුගේ සේවකයෙක් උත්තර දෙමින්, “එලියාගේ අත්වලට වතුර වත් කළ, ශාපාත්ගේ පුත් එලිෂා මෙහි සිටී ය”යි කී ය.</span></span> 
     </div> 
     <div class="p"> <span class="verse v11" data-usfm="2KI.3.11"><span class="content"> </span></span><span class="verse v12" data-usfm="2KI.3.12"><span class="label">12</span><span class="content">ජෙහෝෂාපාට් කතා කොට, “ඔහු සමිඳාණන් වහන්සේගේ පණිවුඩය පවත්වන්නේ ය”යි කී ය. මෙසේ ඉශ්රායෙල් රජ ද ජෙහෝෂාපාට් ද ඒදොම්හි රජ ද ඔහු ළඟට ගියහ.</span></span> 
     </div> 
     <div class="p"> <span class="verse v12" data-usfm="2KI.3.12"><span class="content"> </span></span><span class="verse v13" data-usfm="2KI.3.13"><span class="label">13</span><span class="content">එලිෂා ඉශ්රායෙල් රජුට කතා කොට, “මා සමඟ ඔබට ඇති ගනුදෙනුව කුමක් ද? ඔබේ පියාගේ දිවැසිවරුන් ළඟටත්, ඔබේ මවුගේ දිවැසිවරුන් ළඟටත් ගිය මැනැවැ”යි කී ය. ඉශ්රායෙල් රජ ද, “එසේ නොවේ වා. මන්ද, සමිඳාණන් වහන්සේ මෝවබ්වරුන් අතට පාවා දෙන පිණිස මේ රජුන් තුන්දෙනා වන අප ගෙන්වූ සේකැ”යි ඔහුට කී ය.</span></span> 
     </div> 
     <div class="p"> <span class="verse v13" data-usfm="2KI.3.13"><span class="content"> </span></span><span class="verse v14" data-usfm="2KI.3.14"><span class="label">14</span><span class="content">එලිෂා කතා කොට, “මා සේවය කරන සර්ව පරාක්‍රම ජීවමාන සමිඳාණන් වහන්සේගේ නාමයෙන් සැබැවින් ම ජුදාහි ජෙහෝෂාපාට් රජු මෙහි සිටින කාරණය නිසා මිස නැත්නම්, මා ඔබ දෙස බලන්නේ වත්, ඔබ ගණන් ගන්නේ වත් නැතැ”යි දිවුරා, </span></span><span class="verse v15" data-usfm="2KI.3.15"><span class="label">15</span><span class="content">“දැන් ඉතින් වීණා වාදකයෙකු මා ළඟට ගෙනෙ‍න්නැ”යි කී ය.</span></span> 
     </div> 
     <div class="p"> <span class="verse v15" data-usfm="2KI.3.15"><span class="content">වීණා වාදකයා වාදනය කරද්දී සමිඳාණන් වහන්සේගේ බලය එලිෂා පිට පැමිණියේ ය. </span></span><span class="verse v16" data-usfm="2KI.3.16"><span class="label">16</span><span class="content">ඔහු කතා කොට, “සමිඳාණන් වහන්සේ මෙසේ වදාරන සේක: ‘මේ වියළි ගඟේ පතුල පුරා ම අගල් කපන්න. </span></span><span class="verse v17" data-usfm="2KI.3.17"><span class="label">17</span><span class="content">මන්ද, නුඹලා හුළඟ වත්, වැස්ස වත් නොදකින නමුත් නුඹලාටත්, නුඹලාගේ සිවුපාවුන්ටත්, නුඹලාගේ මෘගයන්ටත් බීමට මේ ගඟ පතුල වතුරෙන් පිරෙනු ඇත.’ </span></span><span class="verse v18" data-usfm="2KI.3.18"><span class="label">18</span><span class="content">මෙය සමිඳාණන් වහන්සේ ඉදිරියෙහි සුළු දෙයකි. උන් වහන්සේ මෝවබ්වරුන් ද ඔබ අතට පාවා දෙන සේක. </span></span><span class="verse v19" data-usfm="2KI.3.19"><span class="label">19</span><span class="content">ඔබ පවුරු ඇති සියලු නගර ද සියලු අලංකාර නගර ද වනසා, සියලු හොඳ‍ ගස් කපාදමා, සියලු දිය උල්පත් වසා සියලු සාරවත් කෙත් වතු ගල් දමා වනසන්නහු ය”යි කීවේ ය. </span></span><span class="verse v20" data-usfm="2KI.3.20"><span class="label">20</span><span class="content">පසු දා උදය පූජාව ඔප්පු කරන වේලාව පමණේ දී ඒදොම් දිශාවෙන් වතුර අවුත් එයින් රට පිරී ගියේ ය.</span></span> 
     </div> 
     <div class="s1"> <span class="heading"><b>මෝවබ්වරුන් පරාජය කිරීම</b></span> 
     </div> 
     <div class="p"> <span class="verse v20" data-usfm="2KI.3.20"><span class="content"> </span></span><span class="verse v21" data-usfm="2KI.3.21"><span class="label">21</span><span class="content">තමන්ට විරුද්ධ ව යුද්ධ කරන්නට රජුන් පැමිණි බව ඇසූ විට, සියලු මෝවබ්වරු, යුද්ධායුධ පළඳින්නට පුළුවන් වයසේ සිට ඊට වැඩි වයස් වූ සියල්ලෝ රැස් වී දේශ සීමාව ළඟ සිටියෝ ය. </span></span><span class="verse v22" data-usfm="2KI.3.22"><span class="label">22</span><span class="content">ඔවුන් අලුයම නැඟිටි කල ඒ වතුර පිට හිරු රැස් වැටිණි. මෝවබ්වරු තමන් ඉදිරිපිට තිබූ වතුර ලේමෙන් රතු ව තිබෙනු දැක, </span></span><span class="verse v23" data-usfm="2KI.3.23"><span class="label">23</span><span class="content">“මේ නම් ලේ ය; සැබැවින් ම රජවරු විනාශ වූ හ. ඔවුන් එකිනෙකා මරාගන්නට ඇත. ඉතින්, මෝවබ්වරුනි, කොල්ලය ගැනීමට එන්නැ”යි කී හ.</span></span> 
     </div> 
     <div class="p"> <span class="verse v23" data-usfm="2KI.3.23"><span class="content"> </span></span><span class="verse v24" data-usfm="2KI.3.24"><span class="label">24</span><span class="content">ඔවුන් ඉශ්රායෙල් කඳවුරට පැමිණි විට ඉශ්රායෙල්වරු නැඟිට මෝවබ්වරුන් තමන් ඉදිරියෙන් පලා යන තුරු ඔවුන්ට පහර දී ඔවුන්ගේ රටටත් ගොස් මෝවබ්වරුන්ට පහර දුන්හ. </span></span><span class="verse v25" data-usfm="2KI.3.25"><span class="label">25</span><span class="content">ඔව්හු නගර වනසා, රටේ හොඳ‍ සියලු කෙත්වතුවලට එකිනෙකා ගලක් බැගින් දමා ඒවා පුරවා, සියලු දිය උල්පත් වසා, සියලු හොඳ‍ ගස් කපාදැමූ හ. ඉතිරි වූයේ, කීර්හරෙසෙත් නුවර පමණකි. ගල්පටිවලින් විදින්නෝ එය වටලා ඊට පහර දුන්හ.</span></span> 
     </div> 
     <div class="p"> <span class="verse v25" data-usfm="2KI.3.25"><span class="content"> </span></span><span class="verse v26" data-usfm="2KI.3.26"><span class="label">26</span><span class="content">මෝවබ් රජ සටන ඉතා වේගයෙන් තමාට විරුද්ධ ව යන බව දැක, සේනාව මැදින් බිඳගෙන ඒදොම් රජු කරා යන පිණිස කඩු ගත් මනුෂ්‍යයන් හත්සියයක් රැගෙන ආවේ ය. එහෙත්, ඔවුන්ට යන්නට නුපුළුවන් විය. </span></span><span class="verse v27" data-usfm="2KI.3.27"><span class="label">27</span><span class="content">එකල ඔහු තමා වෙනුවට රජ වන්නට සිටි තමාගේ කුලුඳුල් පුත්‍රයා රැගෙන දවන යාග පූජාවක් කොට පවුර පිට පුද කෙළේ ය. ඉමහත් උදහසක් ඉශ්රායෙල්වරුන් පිට පැමිණිණි. එවිට ඉශ්රායෙල්වරු ඔහු වෙතින් අහක් වී තමන්ගේ දේශයට හැරී ගියෝ ය.</span></span> 
     </div> 
    </div> 
   </div> 
  </div>
 </body>
</html>