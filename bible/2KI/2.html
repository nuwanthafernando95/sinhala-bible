<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch2" data-usfm="2KI.2">  
     <div class="s1"> <span class="heading"><b>එලියා ස්වර්ගයට ගෙනයනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="2KI.2.1"><span class="label">1</span><span class="content">තවද, සමිඳාණන් වහන්සේ එලියා සුළි සුළඟකින් ස්වර්ගයට ගන්නට කැමැති වූ අවස්ථාවේ දී එලියා, එලිෂා සමඟ ගිල්ගාල් නගරයෙන් පිටත් ව ගියේ ය. </span></span><span class="verse v2" data-usfm="2KI.2.2"><span class="label">2</span><span class="content">එලියා කතා කොට, “සමිඳාණන් වහන්සේ මා පමණක් බෙතෙල් නගරයට යවන නිසා මෙහි නවතින්නැ”යි එලිෂාට කී ය.</span></span> 
     </div> 
     <div class="p"> <span class="verse v2" data-usfm="2KI.2.2"><span class="content">එලිෂා උත්තර දෙමින්, “ජීවමාන සමිඳාණන් වහන්සේගේ නාමයෙන් ද ජීවමාන ඔබේ නාමයෙන් ද මම ඔබ අත් නොහරිමි”යි දිවිරී ය. මෙසේ ඔව්හු බෙතෙල් නගරයට බැස ගියෝ ය.</span></span> 
     </div> 
     <div class="p"> <span class="verse v2" data-usfm="2KI.2.2"><span class="content"> </span></span><span class="verse v3" data-usfm="2KI.2.3"><span class="label">3</span><span class="content">බෙතෙල්හි සිටි දිවැසිවරුන්ගේ කණ්ඩායමේ අය එලිෂා ළඟට අවුත්, “සමිඳාණන් වහන්සේ අද ඔබේ ස්වාමියා ඔබ කෙරෙන් ගන්න බව දන්නෙහි දැ”යි ඔහුගෙන් ඇසූ හ. ඔහු උත්තර දෙමින්, “එසේ ය, මම දනිමි; නිශ්ශබ්ද වන්නැ”යි කී ය.</span></span> 
     </div> 
     <div class="p"> <span class="verse v3" data-usfm="2KI.2.3"><span class="content"> </span></span><span class="verse v4" data-usfm="2KI.2.4"><span class="label">4</span><span class="content">එලියා, ඔහුට කතා කොට, “එලිෂා, මෙහි නවතින්න; මන්ද, සමිඳාණන් වහන්සේ මා ජෙරිකෝවට යවන සේකැ”යි කීවේ ය. ඔහු ද, “ජීවමාන සමිඳාණන් වහන්සේගේ නාමයෙන් ද ජීවමාන ඔබේ නාමයෙන් ද මම ඔබ අත් නොහරිමි”යි දිවිරී ය. මෙසේ ඔව්හු ජෙරිකෝවට ආ හ.</span></span> 
     </div> 
     <div class="p"> <span class="verse v4" data-usfm="2KI.2.4"><span class="content"> </span></span><span class="verse v5" data-usfm="2KI.2.5"><span class="label">5</span><span class="content">ජෙරිකෝවෙහි සිටි දිවැසිවරුන්ගේ කණ්ඩායමේ අය එලිෂා ළඟට අවුත්, “සමිඳාණන් වහන්සේ අද ඔබේ ස්වාමියා ඔබ කෙරෙන් ගන්න බව දන්නෙහි දැ”යි ඔහුගෙන් ඇසූ හ. ඔහු ද, “එසේ ය, මම දනිමි, නිශ්ශබ්ද වන්නැ”යි උත්තර දිනි.</span></span> 
     </div> 
     <div class="p"> <span class="verse v5" data-usfm="2KI.2.5"><span class="content"> </span></span><span class="verse v6" data-usfm="2KI.2.6"><span class="label">6</span><span class="content">එලියා ද කතා කොට, “සමිඳාණන් වහන්සේ මා ජොර්දානට යවන නිසා මෙහි නවතින්නැ”යි ඔහුට කී ය.</span></span> 
     </div> 
     <div class="p"> <span class="verse v6" data-usfm="2KI.2.6"><span class="content">ඔහු උත්තර දෙමින්, “ජීවමාන සමිඳාණන් වහන්සේගේ නාමයෙන් ද ජීවමාන ඔබේ නාමයෙන් ද මම ඔබ අත් නොහරිමි”යි දිවිරී ය. එවිට ඒ දෙදෙනා ම යන්න ගියහ.</span></span> 
     </div> 
     <div class="p"> <span class="verse v6" data-usfm="2KI.2.6"><span class="content"> </span></span><span class="verse v7" data-usfm="2KI.2.7"><span class="label">7</span><span class="content">දිවැසිවරුන්ගේ කණ්ඩායමේ පණස්දෙනෙක් ගොස්, ඔවුන් ඉදිරිපිට දුරින් සිටියෝ ය. ඒ දෙදෙනා ද ජොර්දානය ළඟ සිටියෝ ය. </span></span><span class="verse v8" data-usfm="2KI.2.8"><span class="label">8</span><span class="content">එවිට එලියා තමාගේ උතුරු සළුව රැගෙන, අකුළා වතුරට ගැසී ය. වතුර දෑතට බෙදී ගියේ ය. ඒ දෙදෙනා වියළි බිම පිට එගොඩ වූ හ. </span></span><span class="verse v9" data-usfm="2KI.2.9"><span class="label">9</span><span class="content">තවද, ඔවුන් එගොඩ වූ කල එලියා කතා කොට, “ඔබ වෙතින් මා ගන්න පළමුවෙන් ඔබට මාගෙන් ඕනෑ දෙයක් ඉල්ලන්නැ”යි එලිෂාට කී ය, එලිෂා පිළිතුරු දෙමින්, “ඔබට තිබෙන ආත්මානුභාවය මෙන් දෙගුණයක් මා කෙරෙහි පැමිණේ වා”යි කී ය.</span></span> 
     </div> 
     <div class="p"> <span class="verse v9" data-usfm="2KI.2.9"><span class="content"> </span></span><span class="verse v10" data-usfm="2KI.2.10"><span class="label">10</span><span class="content">ඔහු ද, “ඔබ අමාරු දෙයක් ඉල්ලුවෙහි ය. එහෙත්, ඔබ වෙතින් මා ගන්න විට ඔබ මා දුටුවොත් ඔබට එසේ වන්නේ ය; නැතහොත්, එසේ නොවන්නේ යැ”යි කී ය.</span></span> 
     </div> 
     <div class="p"> <span class="verse v10" data-usfm="2KI.2.10"><span class="content"> </span></span><span class="verse v11" data-usfm="2KI.2.11"><span class="label">11</span><span class="content">තවද, ඔවුන් කතා කරමින් යද්දී, ගිනි අශ්ව රථයක් ද ගිනි අශ්වයෝ ද පෙනී ඔවුන් දෙදෙනා වෙන් කළෝ ය. එලියා සුළි සුළඟකින් ස්වර්ගයට නැඟී ගියේ ය. </span></span><span class="verse v12" data-usfm="2KI.2.12"><span class="label">12</span><span class="content"> එලිෂා ඒ දැක, “ඉශ්රායෙල්හි රථ සහ අසරුවන් වැනි බලසම්පන්න මාගේ පියාණෙනි, මාගේ පියාණෙනි”යි කී ය. ඔහු තවත් එලියා නුදුටුවේ ය.</span></span> 
     </div> 
     <div class="p"> <span class="verse v12" data-usfm="2KI.2.12"><span class="content"> </span></span><span class="verse v13" data-usfm="2KI.2.13"><span class="label">13</span><span class="content">එවිට ඔහු තමාගේ වස්ත්‍ර අල්ලා දෙකට ඉරා, එලියාගෙන් වැටුණු ඔහුගේ සළුව රැගෙන හැරී ආවේ ය. </span></span><span class="verse v14" data-usfm="2KI.2.14"><span class="label">14</span><span class="content">ඉන්පසු එලිෂා ජොර්දානය අද්දර සිට, එලියාගෙන් වැටුණු ඔහුගේ සළුව රැගෙන, “එලියාගේ දෙවි සමිඳාණන් වහන්සේ කොතැන ද,” කියා වතුරට ගැසී ය. ඔහුත් වතුරට ගැසූ විට එය දෑතට බෙදී ගියේ ය. එලිෂා එගොඩ විය. </span></span><span class="verse v15" data-usfm="2KI.2.15"><span class="label">15</span><span class="content">ඔහුට ඉදිරියෙන් ජෙරිකෝවේ සිටි දිවැසිවර කණ්ඩායම ඔහු දැක, “එලියාට තිබුණු ආත්මානුභාව එලිෂා කෙරෙහි පිහිටා තිබේ ය”යි කියමින් ඔහුගේ පෙරමඟට ගොස්, බිමට නැමී ඔහුට වැන්දෝ‍ ය. </span></span><span class="verse v16" data-usfm="2KI.2.16"><span class="label">16</span><span class="content">ඔව්හු එලිෂාට කතා කොට, “මෙහි ඔබේ මෙහෙකරුවන් අතරේ ශක්තිමත් මනුෂ්‍යයෝ පණස්දෙනෙක් සිටිති. ඔව්හු ගොස් ඔබේ ස්වාමියා සොයත් වා. සමහර විට සමිඳාණන් වහන්සේගේ ආත්මානුභාවය ඔහු ගෙන ගොස් යම්කිසි කන්දක් පිට වත්, යම්කිසි මිටියාවතක වත් දමන්නට ඇතැ”යි ඔහුට කී හ.</span></span> 
     </div> 
     <div class="p"> <span class="verse v16" data-usfm="2KI.2.16"><span class="content"> </span></span><span class="verse v17" data-usfm="2KI.2.17"><span class="label">17</span><span class="content">ඔහු ද, “කිසි කෙනෙකු නොයවන්නැ”යි කී ය. එහෙත්, ඔහු ලජ්ජාවට පත්වන තුරු ම ඔවුන් ඔහුට කරදර කළ බැවින්, “යවන්නැ”යි ඔහු කී ය. එවිට ඔව්හු මනුෂ්‍යයන් පණස්දෙනෙකු යැවූ හ. ඔව්හු තුන් දවසක් සෙවූ නමුත් ඔහු හමු නො වී ය. </span></span><span class="verse v18" data-usfm="2KI.2.18"><span class="label">18</span><span class="content">ඉන්පසු ඔව්හු ජෙරිකෝවේ නැවතී සිටි එලිෂා ළඟට හැරී ආ හ. ඔහු ද, “නොයන්නැ යි මා ඔබට කීවා නොවේ දැ”යි ඔවුන්ගෙන් ඇසී ය.</span></span> 
     </div> 
     <div class="s1"> <span class="heading"><b>එලිෂා කළ හාස්කම්</b></span> 
     </div> 
     <div class="p"> <span class="verse v18" data-usfm="2KI.2.18"><span class="content"> </span></span><span class="verse v19" data-usfm="2KI.2.19"><span class="label">19</span><span class="content">ඒ නුවර වැසියෝ එලිෂාට කතා කොට, “මෙන්න, මාගේ ස්වාමියාට පෙනෙන හැටියට මේ නුවර පිහිටා තිබෙන ස්ථානය ප්‍රසන්න ය. එහෙත්, වතුර අපවිත්‍ර ය. එයින් ගබ්සා ඇති වන්නේ ය”යි කී හ.</span></span> 
     </div> 
     <div class="p"> <span class="verse v19" data-usfm="2KI.2.19"><span class="content"> </span></span><span class="verse v20" data-usfm="2KI.2.20"><span class="label">20</span><span class="content">ඔහු ද කතා කොට, “අලුත් සැළියක් මා ළඟට ගෙනවුත් එහි ලුණු දමන්නැ”යි කී ය. ඔව්හු ද එය ඔහු ළඟට ගෙනාවෝ ය. </span></span><span class="verse v21" data-usfm="2KI.2.21"><span class="label">21</span><span class="content">ඔහු වතුර උල්පත ළඟට ගොස් එහි ලුණු දමා, “ ‘මේ වතුර පිරිසිදු කෙළෙමි’යි කියාත්, ‘මින්පසු එයින් මරණය වත්, ගබ්සාවීම වත් නොවන්නේ ය’ කියාත් සමිඳාණන් වහන්සේ වදාරන සේකැ”යි කීවේ ය. </span></span><span class="verse v22" data-usfm="2KI.2.22"><span class="label">22</span><span class="content">මෙසේ එලිෂා කී වචනය ලෙස ඒ වතුර අද දක්වා පිරිසිදු ව පවතී.</span></span> 
     </div> 
     <div class="p"> <span class="verse v22" data-usfm="2KI.2.22"><span class="content"> </span></span><span class="verse v23" data-usfm="2KI.2.23"><span class="label">23</span><span class="content">ඔහු එතැනින් බෙතෙල් නගරයට ගියේ ය. ඔහු පාරේ යද්දී පුංචි ළමයි නුවරින් පිටත් ව අවුත් ඔහුට කවටකම් කරමින්, “පලා යව, තට්ටයා, පලා යව තට්ටයා” යයි කීවෝ ය.</span></span> 
     </div> 
     <div class="p"> <span class="verse v23" data-usfm="2KI.2.23"><span class="content"> </span></span><span class="verse v24" data-usfm="2KI.2.24"><span class="label">24</span><span class="content">ඔහු පස්සට හැරී ඔවුන් දැක සමිඳාණන් වහන්සේගේ නාමයෙන් ඔවුන්ට සාප කෙළේ ය, එවිට වැළහින්නන් දෙදෙනෙක් කැලෑවෙන් අවුත් ඒ ළමයින්ගෙන් සතළිස්දෙදෙනෙකු ඉරා දැමූ හ.</span></span> 
     </div> 
     <div class="p"> <span class="verse v24" data-usfm="2KI.2.24"><span class="content"> </span></span><span class="verse v25" data-usfm="2KI.2.25"><span class="label">25</span><span class="content">ඔහු එතැනින් කර්මෙල් කන්දට ගොස් එතැනින් සමාරියට හැරී ආවේ ය.</span></span> 
     </div> 
    </div> 
   </div> 
  </div>
 </body>
</html>