<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch14" data-usfm="2KI.14">  
     <div class="s1"> <span class="heading"><b>අමශියාගේ රාජ්‍ය පාලනය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 25:1-24</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2KI.14.1"><span class="label">1</span><span class="content">ඉශ්රායෙල් රජු වන ජෙහෝවාහාස්ගේ පුත් ජෙහෝවාෂ්ගේ දෙ වන අවුරුද්දේ දී ජුදාහි රජ වූ ජෙහෝවාෂ්ගේ පුත් අමශියා රජ විය. </span></span><span class="verse v2" data-usfm="2KI.14.2"><span class="label">2</span><span class="content">විසිපස් අවුරුදු වයසේ දී ඔහු රජ වී ජෙරුසලමෙහි විසිනව අවුරුද්දක් රජකම් කෙළේ ය. ඔහුගේ මවුගේ නම ජෙහෝයද්දින් ය. ඈ ජෙරුසලමේ ස්ත්‍රියකි. </span></span><span class="verse v3" data-usfm="2KI.14.3"><span class="label">3</span><span class="content">අමශියා සමිඳාණන් වහන්සේගේ ඇස් හමුයෙහි හරි දේ කෙළේ ය. එහෙත්, ඔහු තමාගේ පිය වූ දාවිත් මෙන් නො වී ය. තම පිය වූ ජෝවාෂ් කළ සියල්ල ලෙස ඔහු කෙළේ ය. </span></span><span class="verse v4" data-usfm="2KI.14.4"><span class="label">4</span><span class="content">එසේ වී නමුත්, ගිරිකුළු දේවාල ඉවත් නොකරන ලදී. ඒ වන තෙක් සෙනඟ ගිරිකුළු දේවාලවල පූජා කොට සුවඳ ද්‍රව්‍ය පිදූ හ.</span></span> 
     </div> 
     <div class="p"> <span class="verse v4" data-usfm="2KI.14.4"><span class="content"> </span></span><span class="verse v5" data-usfm="2KI.14.5"><span class="label">5</span><span class="content">තවද, රජකම ඔහු අතේ ස්ථිර වූ කෙණෙහි ම ඔහු තමාගේ පිය රජු මැරූ තමාගේ නිලධාරීන් මැරී ය. </span></span><span class="verse v6" data-usfm="2KI.14.6"><span class="label">6</span><span class="content">එහෙත්, ‘දරුවන් නිසා පියවරු වත්, පියවරුන් නිසා දරුවෝ වත් මරනු නොලබත් වා, එක් එක්කෙනා තම තමාගේ ම පාපය නිසා මරනු ලැබේ වා’යි සමිඳාණන් වහන්සේ අණ කර වදාළ පරිදි, මෝසෙස්ගේ ව්‍යවස්ථා පොතේ ලියා තිබෙන ලෙස, ඔහු ඒ මිනීමරුවන්ගේ දරුවන් නොමැරී ය.</span></span> 
     </div> 
     <div class="p"> <span class="verse v6" data-usfm="2KI.14.6"><span class="content"> </span></span><span class="verse v7" data-usfm="2KI.14.7"><span class="label">7</span><span class="content">ඔහු ‘ලුණු’ මිටියාවතේ දී ඒදොම්වරුන් දසදහසක් මරා, යුද්ධ කොට සේලා අල්ලාගෙන, අද දක්වා තිබෙන හැටියට ඊට ජොක්තෙයෙල් යන නම තැබී ය.</span></span> 
     </div> 
     <div class="p"> <span class="verse v7" data-usfm="2KI.14.7"><span class="content"> </span></span><span class="verse v8" data-usfm="2KI.14.8"><span class="label">8</span><span class="content">එකල අමශියා දූතයන් යවමින්, “එන්න, අපි දෙදෙන මුණගැසෙමු” කියා ජේහුගේ පුත් ජෙහෝවාහාස්ගේ පුත්‍ර ඉශ්රායෙල් රජු වන ජෙහෝවාෂ්ට කියා යැවී ය. </span></span><span class="verse v9" data-usfm="2KI.14.9"><span class="label">9</span><span class="content">ඉශ්රායෙල් රජ වන ජෙහෝවාෂ් උත්තර දෙමින්, “ ‘ඔබේ දුව මාගේ පුතාට භාර්යාව කොට දෙන්න’ කියා ලෙබනොන්හි වූ කටු පඳුර වැනි සුළු තැනැත්තා ලෙබනොන්හි වූ කිහිරි ගස වැනි උතුම් තැනැත්තාට කියා යැවී ය. එහෙත්, ලෙබනොන්හි වන මෘගයෙක් ඒ ළඟින් යන විට කටු පඳුර පාගාදැමුවේ ය. </span></span><span class="verse v10" data-usfm="2KI.14.10"><span class="label">10</span><span class="content">ඔබ හිස උදුම්වාගෙන ඒදොම්වරුන්ට පහර දුන් බව සැබෑ ය. ඔබේ සිත ද උඩඟු වී තිබේ. ඒ ගෞරවය ඔබට සෑහේ. දැන් ඉතින් ගෙදර නවතින්න. ඔබ ද ඔබ සමඟ ජුදාවරුන් ද වැටෙන ලෙස ඔබ අන්තරායට මැදි වන්නේ මන්දැ”යි ජුදාහි රජු වන අමශියාට කියා යැවී ය.</span></span> 
     </div> 
     <div class="p"> <span class="verse v10" data-usfm="2KI.14.10"><span class="content"> </span></span><span class="verse v11" data-usfm="2KI.14.11"><span class="label">11</span><span class="content">එහෙත්, අමශියා ඇහුම්කන් දුන්නේ නැත. ඒ නිසා ඉශ්රායෙල් රජ වන ජෙහෝවාෂ් පහර දෙන්න ගියේ ය. ඔහු ද ජුදාහි රජ වන අමශියා ද ජුදාට අයිති බෙත්-ෂෙමෙෂ්හි දී එකිනෙකාට මුණගැසුණෝ ය. </span></span><span class="verse v12" data-usfm="2KI.14.12"><span class="label">12</span><span class="content">ජුදාවරු ඉශ්රායෙල්වරුන්ට පරාජය වී සියල්ලෝ ම තම තමන්ගේ කූඩාරම්වලට පලා ගියහ. </span></span><span class="verse v13" data-usfm="2KI.14.13"><span class="label">13</span><span class="content">ඉශ්රායෙල් රජ වන ජෙහෝවාෂ් අහසියාගේ පුත් ජෙහෝවාෂ්ගේ පුත්‍රයා වන ජුදාහි රජ වන අමශියා බෙත්-ෂෙමෙෂ්හි දී අල්ලාගෙන ජෙරුසලමට අවුත්, එප්‍රායිම් දොරටුවේ සිට කොනේ දොරටුව දක්වා ජෙරුසලමේ පවුරෙන් මීටර් දෙසියයක් බිඳදමා, </span></span><span class="verse v14" data-usfm="2KI.14.14"><span class="label">14</span><span class="content">සමිඳාණන් වහන්සේගේ මාලිගාවෙහිත්, රජ මැදුරේ ගබඩාවලත් තිබූ රන් රිදී සියල්ල ද භාජන සියල්ල ද ඇපකාරයන් ද රැගෙන ආපසු හැරී සමාරියට ගියේ ය.</span></span> 
     </div> 
     <div class="p"> <span class="verse v14" data-usfm="2KI.14.14"><span class="content"> </span></span><span class="verse v15" data-usfm="2KI.14.15"><span class="label">15</span><span class="content">ජෙහෝවාෂ් කළ අනික් ක්‍රියා ද ඔහුගේ වික්‍රම ද ඔහු ජුදාහි රජ වූ අමශියාට විරුද්ධ ව යුද්ධ කළ හැටි ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v16" data-usfm="2KI.14.16"><span class="label">16</span><span class="content">ජෙහෝවාෂ් ද මියගිය පසු සමාරියෙහි ඉශ්රායෙල් රජුන් ළඟ තැන්පත් කරනු ලැබී ය. ඔහුගේ පුත් ජෙරොබෝවම් ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>අමශියාගේ අවසානය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 25:25-28</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="2KI.14.16"><span class="content"> </span></span><span class="verse v17" data-usfm="2KI.14.17"><span class="label">17</span><span class="content">ජෙහෝවාහාස්ගේ පුත් ඉශ්රායෙල් රජ වූ ජෙහෝවාෂ්ගේ මරණයෙන් පසු ජෝවාෂ්ගේ පුත් ජුදයේ රජ වන අමශියා අවුරුදු පහළොවක් ජීවත් විය. </span></span><span class="verse v18" data-usfm="2KI.14.18"><span class="label">18</span><span class="content">අමශියාගේ අනෙක් ක්‍රියා ජුදා රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද?</span></span> 
     </div> 
     <div class="p"> <span class="verse v18" data-usfm="2KI.14.18"><span class="content"> </span></span><span class="verse v19" data-usfm="2KI.14.19"><span class="label">19</span><span class="content">මිනිසුන් ඔහුට විරුද්ධ ව ජෙරුසලමෙහි කුමන්ත්‍රණයක් කළහ. ඔහු ලාකීෂ් නම් ස්ථානයට පලා ගියේ ය. එහෙත්, ඔව්හු ඔහු පස්සේ ලාකීෂ්ට මිනිසුන් යවා එහි දී ඔහු මරා </span></span><span class="verse v20" data-usfm="2KI.14.20"><span class="label">20</span><span class="content">අශ්වයන් පිට තබා ගෙනවුත්, ජෙරුසලමෙහි දාවිත්ගේ නුවර ඔහුගේ පියවරුන් ළඟ තැන්පත් කළෝ ය. </span></span><span class="verse v21" data-usfm="2KI.14.21"><span class="label">21</span><span class="content">එකල ජුදාහි මුළු සෙනඟ දහසය අවුරුදු වයස් ව සිටි උශ්ශියා කැඳවාගෙන ඔහුගේ පියා වූ අමශියා වෙනුවට රජකමට පත් කළෝ ය. </span></span><span class="verse v22" data-usfm="2KI.14.22"><span class="label">22</span><span class="content">රජු මියගිය පසු ඔහු ඒලත් ගොඩනඟා එය ජුදා රටට නැවත අයිති කරගත්තේ ය.</span></span> 
     </div> 
     <div class="s1"> <span class="heading"><b>දෙ වන ජෙරොබෝවම්ගේ රාජ්‍ය කාලය</b></span> 
     </div> 
     <div class="p"> <span class="verse v22" data-usfm="2KI.14.22"><span class="content"> </span></span><span class="verse v23" data-usfm="2KI.14.23"><span class="label">23</span><span class="content">ජුදාහි රජ වූ ජෝවාෂ්ගේ පුත් අමශියාගේ පසළොස් වන අවුරුද්දේ දී ඉශ්රායෙල් රජ වූ ජෝවාෂ්ගේ පුත් ජෙරොබෝවම් සමාරියෙහි රජ වී සතළිස්එක් අවුරුද්දක් රජකම් කෙළේ ය. </span></span><span class="verse v24" data-usfm="2KI.14.24"><span class="label">24</span><span class="content">ඔහු සමිඳාණන් වහන්සේගේ ඇස් හමුයෙහි නපුරු දේ කෙළේ ය. ඉශ්රායෙල්වරුන් පාපයට පෙළඹෙවූ නෙබාත්ගේ පුත් ජෙරොබෝවම්ගේ සියලු පාපවලින් ඔහු අහක් නො වී ය. </span></span><span class="verse v25" data-usfm="2KI.14.25"><span class="label">25</span><span class="content">ඉශ්රායෙල්වරුන්ගේ දෙවි සමිඳාණන් වහන්සේ තමන්ගේ මෙහෙකරු වූ, ගාත්-හෙපෙර්හි දිවැසිවර අමිත්තයිගේ පුත් ජෝනා ලවා කියෙවූ වචනය ලෙස හමාත් දුර්ගයට ඇතුල් වන තැන පටන් අරබා සමභූමියේ මුහුද දක්වා ඉශ්රායෙල්වරුන්ගේ දේශ සීමාව ඔහු නැවත ලබාගත්තේ ය.</span></span> 
     </div> 
     <div class="p"> <span class="verse v25" data-usfm="2KI.14.25"><span class="content"> </span></span><span class="verse v26" data-usfm="2KI.14.26"><span class="label">26</span><span class="content">මන්ද, ඉශ්රායෙල්වරුන්ගේ පීඩිතකම ඉතා බරපතල බවත්, දාසයන් ද නිර්දාසයන් ද නැති වී ගිය බවත්, ඉශ්රායෙල්වරුන්ට උපකාර කරන්නට කෙනෙකු නැති බවත් සමිඳාණන් වහන්සේ දුටු සේක. </span></span><span class="verse v27" data-usfm="2KI.14.27"><span class="label">27</span><span class="content">තවද, ඉශ්රායෙල් යන නාමය මිහි පිටින් මකා දමන බව සමිඳාණන් වහන්සේ නොවදාළ සේක. එබැවින් උන් වහන්සේ ජෝවාෂ්ගේ පුත් ජෙරොබෝවම් ලවා ඔවුන් මුදාගත් සේක.</span></span> 
     </div> 
     <div class="p"> <span class="verse v27" data-usfm="2KI.14.27"><span class="content"> </span></span><span class="verse v28" data-usfm="2KI.14.28"><span class="label">28</span><span class="content">ජෙරොබෝවම්ගේ අනික් ක්‍රියාත්, ඔහු කළ සියල්ලත්, ඔහුගේ වික්‍රම එනම්, ඔහු යුද්ධ කළ හැටිත්, ජුදාට අයිති ව තිබූ දමස්කය ද හමාත් ද ඔහු නැවත ඉශ්රායෙල්වරුන්ට ලබාගත් හැටිත් ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v29" data-usfm="2KI.14.29"><span class="label">29</span><span class="content">ජෙරොබෝවම් ද මියගියේ ය. ඔහුගේ පුත් සෙකරියා ඔහු වෙනුවට රජ විය.</span></span> 
     </div> 
    </div> 
   </div> 
  </div>
 </body>
</html>