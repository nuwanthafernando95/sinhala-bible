<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch4" data-usfm="2KI.4">  
     <div class="s1"> <span class="heading"><b>වැන්දඹුවගේ තෙල් කුළාව</b></span> 
     </div> 
     <div class="p"> <span class="content"> </span><span class="verse v1" data-usfm="2KI.4.1"><span class="label">1</span><span class="content">දිවැසිවර කණ්ඩායමේ අයගේ භාර්යාවන්ගෙන් එක්තරා ස්ත්‍රියක් එලිෂාට මොරගසා, “ඔබේ මෙහෙකරු වූ මාගේ පුරුෂයා මළේ ය. ඔබේ මෙහෙකරුවා සමිඳාණන් වහන්සේ කෙරෙහි ගරුබිය ඇති ව සිටි බව දන්නෙහි ය. ණය හිමියා මාගේ දරුවන් දෙදෙනා තමාට දාසයන් කොට ගන්න අවුත් සිටී ය”යි කීවා ය. </span></span><span class="verse v2" data-usfm="2KI.4.2"><span class="label">2</span><span class="content">එලිෂා කතා කොට, “මම ඔබට කුමක් කරම් ද? ගෙදර ඔබට තිබෙන්නේ මොනවා දැ යි මට කියන්නැ”යි ඈට කී ය. “තෙල් කුළාවක් මිස ගෙදර වෙන කිසිවක් ඔබේ දාසියට නැතැ”යි ඈ කීවා ය.</span></span> 
     </div> 
     <div class="p"> <span class="verse v2" data-usfm="2KI.4.2"><span class="content"> </span></span><span class="verse v3" data-usfm="2KI.4.3"><span class="label">3</span><span class="content">එවිට ඔහු කතා කොට, “ඔබ පිටතට ගොස් ඔබේ සියලු අසල්වැසියන්ගෙන් භාජන එනම්, හිස් භාජන බොහොමයක් ඉල්ලාගන්න. </span></span><span class="verse v4" data-usfm="2KI.4.4"><span class="label">4</span><span class="content">ඔබත්, ඔබේ පුත්‍රයනුත් ගෙදරට ඇතුළු වී දොර වසාගෙන, ඒ සියලු භාජනවල තෙල් වත් කොට, පිරුණු ඒවා පැත්තක තබන්නැ”යි කීවේ ය.</span></span> 
     </div> 
     <div class="p"> <span class="verse v4" data-usfm="2KI.4.4"><span class="content"> </span></span><span class="verse v5" data-usfm="2KI.4.5"><span class="label">5</span><span class="content">ඈ ද ඔහු වෙතින් ගොස්, ඈත්, ඇගේ පුත්‍රයෝත් ගෙදරට ඇතුළු වී දොර වසාගත්හ. ඔව්හු ඈ ළඟට භාජන ගෙනාවෝ ය. ඈ තෙල් වත් කළා ය. </span></span><span class="verse v6" data-usfm="2KI.4.6"><span class="label">6</span><span class="content">භාජන පිරුණු කල ඈ, “තවත් භාජනයක් මට ගෙනෙ‍න්නැ”යි ඇගේ පුත්‍රයාට කීවා ය. “තවත් භාජනයක් නැතැ”යි ඔහු ඈට කී ය. </span></span><span class="verse v7" data-usfm="2KI.4.7"><span class="label">7</span><span class="content">තෙල් ගලා යෑම ද නැවතිණි. එවිට ඈ අවුත් දෙවියන් වහන්සේට කැප වූ මනුෂ්‍යයාට එපවත් දැන්වූවා ය. ඔහු ද, “ඔබ ගොස් තෙල් විකුණා ණය ගෙවා ඉතිරි මුදලෙන් ඔබත්, ඔබේ පුත්‍රයනුත් රක්ෂා වන්නැ”යි කීවේ ය.</span></span> 
     </div> 
     <div class="s1"> <span class="heading"><b>ෂුනම්මිය ස්ත්‍රියට එලිෂාගෙන් ත්‍යාගයක්</b></span> 
     </div> 
     <div class="p"> <span class="verse v7" data-usfm="2KI.4.7"><span class="content"> </span></span><span class="verse v8" data-usfm="2KI.4.8"><span class="label">8</span><span class="content">එක් දවසක් එලිෂා ෂුනෙම් නම් දේශයට ගියේ ය. එහි සිටි ධනවත් ස්ත්‍රියක් කෑම කන්න ඔහුට පෙරැත්ත කළා ය. මෙසේ ඔහු යන එන සෑම විට ම කෑම කන පිණිස එහි නැවතිණි. </span></span><span class="verse v9" data-usfm="2KI.4.9"><span class="label">9</span><span class="content">ඈ ඇගේ පුරුෂයාට කතා කොට, “නිතර ම අප ළඟින් යන එන මොහු දෙවියන් වහන්සේට කැප වූ බැතිමත් මනුෂ්‍යයෙකු බව මට පෙනෙයි. </span></span><span class="verse v10" data-usfm="2KI.4.10"><span class="label">10</span><span class="content">අපි බිත්ති ඇති කුඩා උඩුමහලක් සාදා, ඇඳකුත්, මේසයකුත්, පුටුවකුත්, පහනකුත් එහි තබමු. එවිට ඔහු අප ළඟට ආ කල එහි සිටින්න පුළුවනැ”යි කීවා ය.</span></span> 
     </div> 
     <div class="p"> <span class="verse v10" data-usfm="2KI.4.10"><span class="content"> </span></span><span class="verse v11" data-usfm="2KI.4.11"><span class="label">11</span><span class="content">එක් දවසක් ඔහු එහි පැමිණ උඩුමහලට ගොස් නිදාගත්තේ ය. </span></span><span class="verse v12" data-usfm="2KI.4.12"><span class="label">12</span><span class="content">තවද, ඔහු, “ෂුනම්මිය ජාතික ස්ත්‍රියට අඬගසන්නැ”යි තම වැඩකාරයා වන ගෙහාසිට කී ය. ඔහු ඈට අඬගැසූ විට ඇය ඔහු ඉදිරියට ආවා ය. </span></span><span class="verse v13" data-usfm="2KI.4.13"><span class="label">13</span><span class="content">එලිෂා ද කතා කොට, “මේ සියලු සත්කාර කිරීමට ඔබ බොහෝ සේ මහන්සි වූ බැවින් ඔබ උදෙසා කුමක් කළ යුතු ද? රජුට හෝ සේනාපතියාට හෝ ඔබ වෙනුවට කතා කරනවාට කැමැති ද? කියා ඇගෙන් අසන්නැ”යි ගෙහාසීට කී ය. ඈ ද, “මාගේ ම සෙනඟ අතරේ මම වාසය කරමි”යි උත්තර දුන්නා ය.</span></span> 
     </div> 
     <div class="p"> <span class="verse v13" data-usfm="2KI.4.13"><span class="content"> </span></span><span class="verse v14" data-usfm="2KI.4.14"><span class="label">14</span><span class="content">“එසේ වී නම් ඈ උදෙසා කරන්න තිබෙන්නේ කිමෙක් දැ”යි ඔහු ඇසී ය.</span></span> 
     </div> 
     <div class="p"> <span class="verse v14" data-usfm="2KI.4.14"><span class="content">ගෙහාසී කතා කොට, “ඈට පුත්‍රයෙක් නැත, ඇගේ පුරුෂයාත් මහලු ය”යි කීවේ ය.</span></span> 
     </div> 
     <div class="p"> <span class="verse v14" data-usfm="2KI.4.14"><span class="content"> </span></span><span class="verse v15" data-usfm="2KI.4.15"><span class="label">15</span><span class="content">“ඈට අඬගසන්නැ”යි ඔහු කී ය. ඔහු ඈට අඬගැසූ කල ඈ දොරකඩ ළඟට ආවා ය. </span></span><span class="verse v16" data-usfm="2KI.4.16"><span class="label">16</span><span class="content"> එවිට ඔහු කතා කොට, “ලබන අවුරුද්දේ මේ කාලය පැමිණි විට ඔබ පුත්‍රයකු අතට ගන්නෙහි ය”යි කී ය. ඈ ද, “නැත, මාගේ ස්වාමීන් වන දෙවියන් වහන්සේට කැප වූ මනුෂ්‍යය, ඔබේ දාසීට බොරු කියන්නට එපා ය”යි කීවා ය.</span></span> 
     </div> 
     <div class="p"> <span class="verse v16" data-usfm="2KI.4.16"><span class="content"> </span></span><span class="verse v17" data-usfm="2KI.4.17"><span class="label">17</span><span class="content">ඒ ස්ත්‍රිය ගර්භණී ව එලිෂා ඈට කී හැටියට ඊළඟ අවුරුද්දේ ඒ කාලය පැමිණි විට පුත්‍රයකු ලැබුවා ය.</span></span> 
     </div> 
     <div class="s1"> <span class="heading"><b>ෂුනම්මිය ස්ත්‍රියගේ පුත්‍රයා මියයෑම</b></span> 
     </div> 
     <div class="p"> <span class="verse v17" data-usfm="2KI.4.17"><span class="content"> </span></span><span class="verse v18" data-usfm="2KI.4.18"><span class="label">18</span><span class="content">ඒ ළමයා වැඩුණු කල එක් දවසක් ගොයම් කපන්නන් අතරේ සිටි තම පියා ළඟට ගියේ ය. </span></span><span class="verse v19" data-usfm="2KI.4.19"><span class="label">19</span><span class="content">එවිට ඔහු, “අනේ! මාගේ ඔළුව කකියනවා ය; මාගේ ඔළුව කකියනවා ය”යි තම පියාට කී ය. පියා ද, “ඔහුගේ මවු ළඟට ඔහු ගෙනයන්නැ”යි තමාගේ වැඩකාරයාට කීවේ ය. </span></span><span class="verse v20" data-usfm="2KI.4.20"><span class="label">20</span><span class="content">වැඩකාරයා ඔහු රැගෙන ඔහුගේ මවු ළඟට ගෙන ගියේ ය. ඔහු ඉර මුදුන් වේලාව දක්වා ඇගේ උකුලේ හිඳ මළේ ය. </span></span><span class="verse v21" data-usfm="2KI.4.21"><span class="label">21</span><span class="content">එවිට ඈ නැඟිට ගොස්, දෙවියන් වහන්සේට කැප වූ මනුෂ්‍යයාගේ ඇඳේ ඔහු බාවා, දොර වසා පිටතට ගියා ය. </span></span><span class="verse v22" data-usfm="2KI.4.22"><span class="label">22</span><span class="content">තවද, ඈ තමාගේ පුරුෂයාට අඬගසා, “දෙවියන් වහන්සේට කැප වූ මනුෂ්‍යයා ළඟට හනික ගොස් එන පිණිස, වැඩකාරයෙකුත්, කොටළු දෙනකුත් මට එවන්නැ”යි කීවා ය.</span></span> 
     </div> 
     <div class="p"> <span class="verse v22" data-usfm="2KI.4.22"><span class="content"> </span></span><span class="verse v23" data-usfm="2KI.4.23"><span class="label">23</span><span class="content">ඔහු ද, “ඔබ අද ඔහු ළඟට යන්නේ කුමට ද? අද අමාවක වත්, සබත් දිනය වත් නොවේ ය”යි කී ය. </span></span><span class="verse v24" data-usfm="2KI.4.24"><span class="label">24</span><span class="content">ඈ, “ඒකට කමක් නැත” කියා කොටළු දෙන සූදානම් කරගෙන ඇගේ වැඩකාරයාට කතා කොට, “කොටළු දෙන දක්කාගෙන යන්න; මා ඔබට කියන තෙක් දැක්කීමේ වේගය අඩු නොකරන්නැ”යි කීවා ය. </span></span><span class="verse v25" data-usfm="2KI.4.25"><span class="label">25</span><span class="content">මෙසේ ඈ ගොස් කර්මෙල්‍ කන්දේ සිටි දෙවියන් වහන්සේට කැප වූ මනුෂ්‍යයා ළඟට පැමිණියා ය.</span></span> 
     </div> 
     <div class="p"> <span class="verse v25" data-usfm="2KI.4.25"><span class="content">තවද, දෙවියන් වහන්සේට කැප වූ මනුෂ්‍යයා ඈ දුර දී දැක තමාගේ මෙහෙකරු වන ගෙහාසීට කතා කොට, “අන්න, අර ෂුනම්මිය ස්ත්‍රිය එන්නී ය. </span></span><span class="verse v26" data-usfm="2KI.4.26"><span class="label">26</span><span class="content">දැන් ම ඇගේ පෙරමඟට දිව ගොස්, ‘ඔබ සුව සේ ද? ඔබේ පුරුෂයා සුව සේ ද? ළමයා සුව සේ දැ’යි ඇගෙන් අසන්නැ”යි කී ය.</span></span> 
     </div> 
     <div class="p"> <span class="verse v26" data-usfm="2KI.4.26"><span class="content">“සුව සේ ය”යි ඈ ද උත්තර දුන්නා ය. </span></span><span class="verse v27" data-usfm="2KI.4.27"><span class="label">27</span><span class="content">ඈ වනාහි කන්දේ සිටි දෙවියන් වහන්සේට කැප වූ මනුෂ්‍යයා ළඟට පැමිණ ඔහුගේ පාද අල්ලාගත්තා ය. එවිට ගෙහාසී ඈ අහක් කරනු පිණිස ළං විය. එහෙත්, දෙවියන් වහන්සේට කැප වූ මනුෂ්‍යයා කතා කොට, “ඈට කරදර නොකරන්න; ඇගේ සිත ශෝකී ව ඇත. සමිඳාණන් වහන්සේ එය මට නොදන්වා මාගෙන් සැඟ වූ සේකැ”යි කී ය.</span></span> 
     </div> 
     <div class="p"> <span class="verse v27" data-usfm="2KI.4.27"><span class="content"> </span></span><span class="verse v28" data-usfm="2KI.4.28"><span class="label">28</span><span class="content">එවිට ඈ කතා කොට, “මාගේ ස්වාමීන්ගෙන් මම පුත්‍රයෙකු ඉල්ලුවෙම් ද? මා රවටන්න එපා කියා මම නොකීයෙම් දැ”යි ඇසුවා ය.</span></span> 
     </div> 
     <div class="p"> <span class="verse v28" data-usfm="2KI.4.28"><span class="content"> </span></span><span class="verse v29" data-usfm="2KI.4.29"><span class="label">29</span><span class="content">එවිට ඔහු ගෙහාසීට කතා කොට, “ඉඟටිය බැඳගෙන මාගේ සැරයටිය අතින් රැගෙන යන්න. යමෙකු ඔබට සම්බවුණත් ඔහුට ආචාර කරන්නේ වත්, යමෙකු ඔබට ආචාර කළත් ඔහුට උත්තර දෙන්නේ වත් නැති ව ගොස් මාගේ සැරයටිය ළමයා පිට තබන්නැ”යි කී ය.</span></span> 
     </div> 
     <div class="p"> <span class="verse v29" data-usfm="2KI.4.29"><span class="content"> </span></span><span class="verse v30" data-usfm="2KI.4.30"><span class="label">30</span><span class="content">එහෙත්, ළමයාගේ මවු, “ජීවමාන සමිඳාණන් වහන්සේගේ නාමයෙන් ද ජීවමාන ඔබේ නාමයෙන් ද මම ඔබ අත්හැර නොයමි”යි දිවුරා කීවා ය. එවිට ඔහු පිටත් වී ඈ පසුපස ගියේ ය.</span></span> 
     </div> 
     <div class="s1"> <span class="heading"><b>එලිෂා ළමයාට නැවත පණ දීම</b></span> 
     </div> 
     <div class="p"> <span class="verse v30" data-usfm="2KI.4.30"><span class="content"> </span></span><span class="verse v31" data-usfm="2KI.4.31"><span class="label">31</span><span class="content">ගෙහාසී ඔවුන්ට පෙරටුවෙන් ගොස් සැරයටිය ළමයා පිට තැබී ය. එහෙත්, කිසි හඬක් වත්, පිළිතුරක් වත් නො වී ය. එබැවින් ගෙහාසී ඔහුගේ පෙරමඟට හැරී අවුත්, “ළමයා පිබිදුණේ නැතැ”යි ඔහුට දැන්නුවේ ය. </span></span><span class="verse v32" data-usfm="2KI.4.32"><span class="label">32</span><span class="content">එලිෂා ඒ ගෙදරට පැමිණි විට ළමයා මැරී තමාගේ ඇඳේ බාවා තිබෙනු දිටී ය. </span></span><span class="verse v33" data-usfm="2KI.4.33"><span class="label">33</span><span class="content">එවිට ඔහු ඇතුළු වී ඔවුන් දෙදෙනා සිටිද්දී දොර වසාගෙන සමිඳාණන් වහන්සේට යාච්ඤා කෙළේ ය. </span></span><span class="verse v34" data-usfm="2KI.4.34"><span class="label">34</span><span class="content"> තවද, ඔහු ඇඳට නැඟී, ළමයා පිට වැතිර, තමාගේ කට ඔහුගේ කට පිට ද තමාගේ ඇස් ඔහුගේ ඇස් පිට ද තමාගේ අත් ඔහුගේ අත් පිට ද තබා ළමයා පිට දිගා විණි. ළමයාගේ මාංසය ද උණුසුම් විය. </span></span><span class="verse v35" data-usfm="2KI.4.35"><span class="label">35</span><span class="content">එවිට ඔහු හැරී අවුත් ගෙයි එහා මෙහා ඇවිද, නැවත ඇඳට නැඟී ගොස් ඔහු පිට පෙර ලෙස ම සත් වරක් දිගාවුණේ ය. එවිට ළමයා කිඹිහුම් ඇර ඇස් ඇරියේ ය. </span></span><span class="verse v36" data-usfm="2KI.4.36"><span class="label">36</span><span class="content">ඔහු ගෙහාසී කැඳවා, “ඒ ෂුනම්මිය ස්ත්‍රියට අඬගසන්නැ”යි කී ය. ඔහු ඈට අඬගැසී ය. ඈ ඔහු ළඟට ආ කල, “ඔබේ පුත්‍රයා ගන්නැ”යි ඔහු කී ය. </span></span><span class="verse v37" data-usfm="2KI.4.37"><span class="label">37</span><span class="content">ඈ ද ඇතුළු වී ඔහුගේ පාමුල වැටී, බිමට නැමී වැඳ, ඇගේ පුත්‍රයා රැගෙන ගියා ය.</span></span> 
     </div> 
     <div class="s1"> <span class="heading"><b>තවත් හාස්කම් දෙකක්</b></span> 
     </div> 
     <div class="p"> <span class="verse v37" data-usfm="2KI.4.37"><span class="content"> </span></span><span class="verse v38" data-usfm="2KI.4.38"><span class="label">38</span><span class="content">එලිෂා ගිල්ගාල් නුවරට නැවත ගොස් සිටිය දී දේශයෙහි දුර්භික්ෂයක් තිබිණි. දිවැසිවරු කණ්ඩායම ඔහු ඉදිරියෙහි වාඩි වී උන්නෝ ය. ඔහු තමාගේ මෙහෙකරුවා අමතා, “ලොකු සැළිය ලිපේ තබා දිවැසිවරයන්ට කෑම පිසින්නැ”යි කී ය. </span></span><span class="verse v39" data-usfm="2KI.4.39"><span class="label">39</span><span class="content">එක් කෙනෙක් පලා එකතු කරන්නට කෙතට ගොස්, වල් කැකිරි වැලක් සම්බ වී, එයින් ගෙඩි කඩා ගෙන තමාගේ ඔඩොක්කුව පුරවාගන අවුත්, ඒවා කෑලි කොට කපා කෑම සැළියේ දැමී ය. එහෙත්, ඔව්හු, “ඒ මොනවා දැ”යි නොදත්හ. </span></span><span class="verse v40" data-usfm="2KI.4.40"><span class="label">40</span><span class="content">තවද, ඔව්හු ඒවා මිනිසුන්ට කන පිණිස බෙදා දුන්නෝ ය. එහෙත්, ඔව්හු ඒ කෑම කන්න පටන්ගත් විට ම මොරගසා, “දෙවියන් වහන්සේට කැප වූ මනුෂ්‍යය, සැළියේ විස තිබේ ය”යි කී හ. </span></span><span class="verse v41" data-usfm="2KI.4.41"><span class="label">41</span><span class="content">ඔවුන්ට ඒවා කන්න නොහැකි විය. ඔහු ද, “එසේ වී නම් පිටි ටිකක් ගෙනෙ‍න්නැ”යි ඒවා සැළියෙහි දමා, “කන පිණිස සෙනඟට වත් කර දෙන්නැ”යි කී ය. එවිට සැළියෙහි කිසි විසක් නො වී ය.</span></span> 
     </div> 
     <div class="p"> <span class="verse v41" data-usfm="2KI.4.41"><span class="content"> </span></span><span class="verse v42" data-usfm="2KI.4.42"><span class="label">42</span><span class="content">තවද, බාල්-ෂාලිෂාහි සිට මනුෂ්‍යයෙක් ප්‍රථම අස්වැන්නෙන් යව රොටි විස්සක් ද අලුත් ගොයම් කරල් ද තමාගේ මල්ලේ දමාගෙන දෙවියන් වහන්සේට කැප වූ මනුෂ්‍යයා වෙත ගෙනාවේ ය. ඔහු ද, “සෙනඟට කන්න දෙන්නැ”යි කී ය. </span></span><span class="verse v43" data-usfm="2KI.4.43"><span class="label">43</span><span class="content">ඔහුගේ මෙහෙකරුවා, “කිමෙක් ද? මේවා මනුෂ්‍යයන් සියයක් ඉදිරියෙහි තබන්න දැ”යි ඇසී ය.</span></span> 
     </div> 
     <div class="p"> <span class="verse v43" data-usfm="2KI.4.43"><span class="content">එහෙත් ඔහු, “ඒවා සෙනඟට කන්න දෙන්න; මන්ද, ඔවුන් අනුභව කොට ඉතිරි කරනු ඇත කියා සමිඳාණන් වහන්සේ වදාරන සේකැ”යි පැවසී ය. </span></span><span class="verse v44" data-usfm="2KI.4.44"><span class="label">44</span><span class="content">එවිට ඔහු ඒවා ඔවුන් ඉදිරියෙහි තැබී ය. ඔව්හු එයින් අනුභව කොට සමිඳාණන් වහන්සේ වදාළ ලෙස ඉතිරි කළෝ ය.</span></span> 
     </div> 
    </div> 
   </div> 
  </div>
 </body>
</html>