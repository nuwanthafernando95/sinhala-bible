<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch6" data-usfm="2KI.6">  
     <div class="s1"> <span class="heading"><b>නැති වූ පොරෝ තලය සොයාගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="2KI.6.1"><span class="label">1</span><span class="content">දිවැසිවරු කණ්ඩායම එලිෂාට කතා කොට, “බැලුව මැනව, අප ඔබ ඉදිරියෙහි වසන මේ ස්ථානය අපට ඉඩ මදි ය. </span></span><span class="verse v2" data-usfm="2KI.6.2"><span class="label">2</span><span class="content">ජොර්දානය ළඟට ගොස්, එතැනින් එක් එක්කෙනා ලීයක් බැගින් රැගෙන අපේ වාසයට එහි ස්ථානයක් සාදාගන්න අපට අවසර ලැබේ වා”යි කී හ. “යන්නැ”යි ඔහු පිළිතුරු දිනි.</span></span> 
     </div> 
     <div class="p"> <span class="verse v2" data-usfm="2KI.6.2"><span class="content"> </span></span><span class="verse v3" data-usfm="2KI.6.3"><span class="label">3</span><span class="content">එක් කෙනෙක්, “ඔබ ද, ඔබේ මෙහෙකරුවන් සමඟ යන්න සතුටු වුව මැනවැ”යි කී ය. “මම යමි”යි ඔහු ඔවුන් සමඟ ගියේ ය. </span></span><span class="verse v4" data-usfm="2KI.6.4"><span class="label">4</span><span class="content">ඔව්හු ජොර්දානය ළඟට පැමිණ ගස් කැපූ හ. </span></span><span class="verse v5" data-usfm="2KI.6.5"><span class="label">5</span><span class="content">එක් කෙනෙකු ලීයක් කපද්දී පොරෝ තලය වතුරේ වැටිණි. ඔහු, “අනේ මාගේ ස්වාමීනි, ඒක ඉල්ලාගත් එකකැ”යි කෑගසා කී ය.</span></span> 
     </div> 
     <div class="p"> <span class="verse v5" data-usfm="2KI.6.5"><span class="content"> </span></span><span class="verse v6" data-usfm="2KI.6.6"><span class="label">6</span><span class="content">එවිට දෙවියන් වහන්සේට කැප වූ මනුෂ්‍යයා කතා කොට, “එය වැටුණේ කොහේ දැ”යි ඇසී ය.</span></span> 
     </div> 
     <div class="p"> <span class="verse v6" data-usfm="2KI.6.6"><span class="content">ඔහු ඒ ස්ථානය ඔහුට පෙන්නූ විට ඔහු දණ්ඩක් කපා එහි දැමී ය. එවිට යකඩය පා විය. </span></span><span class="verse v7" data-usfm="2KI.6.7"><span class="label">7</span><span class="content">ඔහු ද කතා කොට, “ඒක ගන්නැ”යි කී විට ඔහු අත දිගු කර එය ගත්තේ ය.</span></span> 
     </div> 
     <div class="s1"> <span class="heading"><b>සිරියන් රාජ්‍යය පරාජය කිරීම</b></span> 
     </div> 
     <div class="p"> <span class="verse v7" data-usfm="2KI.6.7"><span class="content"> </span></span><span class="verse v8" data-usfm="2KI.6.8"><span class="label">8</span><span class="content">සිරියාවේ රජ ඉශ්රායෙල්වරුන්ට විරුද්ධ ව යුද්ධ කරන විට තමාගේ සේවකයන් සමඟ මන්ත්‍රණය කරමින්, “අසවල්, අසවල් තැන මාගේ කඳවුරු විය යුතු ය”යි කී ය. </span></span><span class="verse v9" data-usfm="2KI.6.9"><span class="label">9</span><span class="content">දෙවියන් වහන්සේට කැප වූ මනුෂ්‍යයා ද, “සිරියන්වරුන් අසවල් තැනට බැස එන නිසා ඒ ළඟින් නොයන හැටියට බලාගත මැනව”යි ඉශ්රායෙල් රජුට දන්වමින් අනතුරු ඇඟවී ය. </span></span><span class="verse v10" data-usfm="2KI.6.10"><span class="label">10</span><span class="content">දෙවියන් වහන්සේට කැප වූ මනුෂ්‍යයා දැනුම් දුන් ස්ථානයට ඉශ්රායෙල් රජ මිනිසුන් යැවී ය. ඔහු ද රජුට අනතුරු ඇඟ වූ බැවින් රජ ද පරීක්ෂාකාරී ව සිටියේ ය. එසේ වූයේ වරක් දෙවරක් නොව, බොහෝ වාරයක් ය.</span></span> 
     </div> 
     <div class="p"> <span class="verse v10" data-usfm="2KI.6.10"><span class="content"> </span></span><span class="verse v11" data-usfm="2KI.6.11"><span class="label">11</span><span class="content">මේ කාරණය ගැන සිරියාවේ රජුගේ සිත කැළඹී ඔහු තමාගේ සේවකයන් කැඳවා, “අපෙන් ඉශ්රායෙල් රජුගේ පක්ෂයට සිටින්නේ කවරෙක් ද කියා ඔබ මට දන්වන්නේ නැද් දැ?”යි ඇසී ය. </span></span><span class="verse v12" data-usfm="2KI.6.12"><span class="label">12</span><span class="content">ඔහුගේ සේවකයන්ගෙන් එක් කෙනෙක් කතා කොට, “මාගේ ස්වාමීන් වන රජතුමනි, එසේ නොවේ. ඔබේ යහන් ගබඩාවේ දී ඔබ කියන වචන ඉශ්රායෙල්හි දිවැසිවරයා වන එලිෂා, ඉශ්රායෙල් රජුට දන්වන්නේ ය”යි කීවේ ය.</span></span> 
     </div> 
     <div class="p"> <span class="verse v12" data-usfm="2KI.6.12"><span class="content"> </span></span><span class="verse v13" data-usfm="2KI.6.13"><span class="label">13</span><span class="content">එවිට ඔහු කතා කොට, “මා විසින් ඔහු අල්ලාගනු ලබන පිණිස ඔහු කොතැන ද කියා ඔබ ගොස් බලන්නැ”යි කී ය.</span></span> 
     </div> 
     <div class="p"> <span class="verse v13" data-usfm="2KI.6.13"><span class="content">“ඔහු දොතාන්හි සිටින්නේ ය”යි ඔහුට දන්වන ලදී. </span></span><span class="verse v14" data-usfm="2KI.6.14"><span class="label">14</span><span class="content">එබැවින් ඔහු අශ්වයන් ද රථ ද විශාල හමුදාවක් ද එහි යැවී ය. ඔව්හු රාත්‍රියේ අවුත් නුවර වටලාගත්තෝ ය. </span></span><span class="verse v15" data-usfm="2KI.6.15"><span class="label">15</span><span class="content">එලිෂාගේ සේවකයා අලුයම නැඟිට පිටතට ගිය කල හමුදාවක්, අශ්වයන් හා රථ ඇති ව නුවර වටේට සිටිනු දුටුවේ ය. එවිට ඔහු, “අහෝ! ස්වාමීනි, අපි කුමක් කරමු දැ”යි ඔහුගෙන් ඇසී ය.</span></span> 
     </div> 
     <div class="p"> <span class="verse v15" data-usfm="2KI.6.15"><span class="content"> </span></span><span class="verse v16" data-usfm="2KI.6.16"><span class="label">16</span><span class="content">ඔහු ද කතා කොට, “බිය නොවන්න. මන්ද, ඔවුන් සමඟ සිටින අයට වඩා අප සමඟ සිටින අය බොහෝ ය”යි කීවේ ය. </span></span><span class="verse v17" data-usfm="2KI.6.17"><span class="label">17</span><span class="content">එවිට එලිෂා යාච්ඤා කොට, “සමිඳාණන් වහන්ස, ඔහුට පෙනෙන පිණිස ඔහුගේ ඇස් පැහැදුව මැනවැ”යි කී ය. සමිඳාණන් වහන්සේ සේවකයාගේ ඇස් පැහැදූ සේක. එවිට එලිෂා වටේට ගිනි අශ්වයන්ගෙන් ද ගිනි රථවලින් ද කන්ද පිරී තිබෙන බව ඔහු දුටුවේ ය.</span></span> 
     </div> 
     <div class="p"> <span class="verse v17" data-usfm="2KI.6.17"><span class="content"> </span></span><span class="verse v18" data-usfm="2KI.6.18"><span class="label">18</span><span class="content">ඔවුන් එලිෂා ළඟට ගිය කල ඔහු, “මේ සෙනඟ අන්ධ කළ මැනවැ”යි සමිඳාණන් වහන්සේට යාච්ඤා කෙළේ ය. උන් වහන්සේ එලිෂාගේ ඉල්ලීම ලෙස ඔවුන් අන්ධ කළ සේක. </span></span><span class="verse v19" data-usfm="2KI.6.19"><span class="label">19</span><span class="content">එවිට එලිෂා ඔවුන්ට කතා කොට, “ඒ පාර මෙය නොවේ. ඒ නුවරත් මෙය නොවේ. මා පසුපස එන්න, ඔබ සොයන මනුෂ්‍යයා ළඟට මම ඔබ ගෙනයන්නෙමි”යි ඔවුන් සමාරියට ගෙන ගියේ ය.</span></span> 
     </div> 
     <div class="p"> <span class="verse v19" data-usfm="2KI.6.19"><span class="content"> </span></span><span class="verse v20" data-usfm="2KI.6.20"><span class="label">20</span><span class="content">තවද ඔවුන් සමාරියට පැමිණි විට එලිෂා කතා කොට, “සමිඳාණන් වහන්ස, පෙනෙන පිණිස මොවුන්ගේ ඇස් පැහැදුව මැනවැ”යි කී ය. සමිඳාණන් වහන්සේ ඔවුන්ගේ ඇස් පැහැදූ සේක. ඔව්හු බැලූ විට තමන් සමාරිය මැද සිටින බව දුටුවෝ ය.</span></span> 
     </div> 
     <div class="p"> <span class="verse v20" data-usfm="2KI.6.20"><span class="content"> </span></span><span class="verse v21" data-usfm="2KI.6.21"><span class="label">21</span><span class="content">ඉශ්රායෙල් රජු ඔවුන් දැක, “මාගේ පියාණෙනි, ඔවුන්ට පහර දෙම් ද? පහර දෙම් දැ”යි එලිෂාගෙන් ඇසී ය.</span></span> 
     </div> 
     <div class="p"> <span class="verse v21" data-usfm="2KI.6.21"><span class="content"> </span></span><span class="verse v22" data-usfm="2KI.6.22"><span class="label">22</span><span class="content">ඔහු, “ඔබ ඔවුන්ට පහර නොදිය යුතු ය. ඔබේ කඩුවෙන් ද ඔබේ දුන්නෙන් ද අල්ලාගත් තැනැත්තන්ට ඔබ පහර දෙන්නෙහි ද? ඔවුන් කා බී තමන්ගේ ස්වාමියා ළඟට යන පිණිස ඔවුන්ට කෑම ද වතුර ද දෙන්නැ”යි කී ය. </span></span><span class="verse v23" data-usfm="2KI.6.23"><span class="label">23</span><span class="content">ඔහු ඔවුන්ට මහා භෝජන සංග්‍රහයක් පිළියෙළ කළේ ය. ඔවුන් ආහාර පාන අනුභව කළ පසු ඔහු ඔවුන් පිටත් කර හැරියේ ය. ඔව්හු ද තමන්ගේ ස්වාමියා ළඟට ගියෝ ය. සිරියාවේ ආක්‍රමණය සඳහා යෙදෙන කණ්ඩායම් තවත් ඉශ්රායෙල් රටට නාවෝ ය.</span></span> 
     </div> 
     <div class="s1"> <span class="heading"><b>සමාරිය වටලෑම</b></span> 
     </div> 
     <div class="p"> <span class="verse v23" data-usfm="2KI.6.23"><span class="content"> </span></span><span class="verse v24" data-usfm="2KI.6.24"><span class="label">24</span><span class="content">ඉන්පසු සිරියාවේ රජ වන බෙන්-හදද් තමාගේ මුළු සේනාව රැස් කරගෙන විත් සමාරිය වටලාගත්තේ ය. මහා සාගතයක් සමාරියෙහි විය. </span></span><span class="verse v25" data-usfm="2KI.6.25"><span class="label">25</span><span class="content">කොටළු හිසක් රිදී කාසි අසූවකටත්, වල්</span><span class="content"> ලූණු ග්‍රෑම් දෙසියයක් රිදී කාසි පහකටත් විකිණෙන තෙක් ඔව්හු සමාරිය වටලාගෙන සිටියෝ ය.</span></span> 
     </div> 
     <div class="p"> <span class="verse v25" data-usfm="2KI.6.25"><span class="content"> </span></span><span class="verse v26" data-usfm="2KI.6.26"><span class="label">26</span><span class="content">ඉශ්රායෙල් රජු පවුර පිට යන කල ස්ත්‍රියක් කතා කොට, “මාගේ ස්වාමීන් වන රජතුමනි, පිහිට වුව මැනවැ”යි මොරගැසුවා ය.</span></span> 
     </div> 
     <div class="p"> <span class="verse v26" data-usfm="2KI.6.26"><span class="content"> </span></span><span class="verse v27" data-usfm="2KI.6.27"><span class="label">27</span><span class="content">ඔහු උත්තර දෙමින්, “සමිදාණන් වහන්සේ ඔබට පිහිට නොවන සේක් නම්, මම කුමකින් ඔබට පිහිට වෙම් ද? මට තිරිඟු වත් මිදි වත් ඇද් දැ?”යි කියා, </span></span><span class="verse v28" data-usfm="2KI.6.28"><span class="label">28</span><span class="content">“ඔබට කුමක් වී තිබේ දැ”යි ඇගෙන් ඇසී ය.</span></span> 
     </div> 
     <div class="p"> <span class="verse v28" data-usfm="2KI.6.28"><span class="content">ඈ ද පිළිතුරු දෙමින්, “ ‘ඔබේ පුත්‍රයා අද අපට කන්න දෙන්න. මාගේ පුත්‍රයා හෙට අපි කන්නෙමු‍’යි මේ ස්ත්‍රිය මට කීවා ය. </span></span><span class="verse v29" data-usfm="2KI.6.29"><span class="label">29</span><span class="content"> එසේ අපි මාගේ පුතා උයා කෑවෙමු. පසු දින ‘ඔබේ පුත්‍රයා අපට කන්න දියන්නැ’යි ඈට කීවෙමි. එහෙත් ඈ ඇගේ පුත්‍රයා සඟවාගෙන සිටියා ය” කීවා ය.</span></span> 
     </div> 
     <div class="p"> <span class="verse v29" data-usfm="2KI.6.29"><span class="content"> </span></span><span class="verse v30" data-usfm="2KI.6.30"><span class="label">30</span><span class="content">එකල රජ පවුර පිට යමින් සිටියේ ය. ඔහු වනාහි ස්ත්‍රියගේ වචනය අසා මවිත වී තමාගේ ඇඳුම් ඉරාගත්තේ ය. සෙනඟ ද ඔහු දෙස බලා ඔහු ඇඟ යටට ගෝණි රෙදි ඇඳ තිබෙනු දුටුවෝ ය. </span></span><span class="verse v31" data-usfm="2KI.6.31"><span class="label">31</span><span class="content">එවිට ඔහු, “ශාපාත්ගේ පුත් එලිෂාගේ හිස අද නොසිඳ තිබෙන්නට හැරියොත් දෙවියන් වහන්සේ මට ඉතා තදින් දඬුවම් කරන සේක් වා”යි කී ය.</span></span> 
     </div> 
     <div class="s1"> <span class="heading"><b>සහනය ගැන කල්තියා දැන්වීම</b></span> 
     </div> 
     <div class="p"> <span class="verse v31" data-usfm="2KI.6.31"><span class="content"> </span></span><span class="verse v32" data-usfm="2KI.6.32"><span class="label">32</span><span class="content">එලිෂා ප්‍රජා මූලිකයන් සමඟ තමාගේ ගෙදර වාඩි වී සිටියේ ය. එවිට රජ තමා වෙතින් මනුෂ්‍යයෙකු යැවී ය. එහෙත්, පණිවුඩකාරයා ඔහු ළඟට එන්න පළමුවෙන් එලිෂා ප්‍රජා මූලිකයන්ට කතා කොට, “අර මිනීමරුවාගේ පුතා මාගේ හිස කපාදමන්න කෙනෙකු එවූ බව ඔබට පෙනේ ද? ඔබ බලා සිට පණිවුඩකාරයා ආ විට, ඔහුට ඇතුළු වන්න ඉඩ නොදී, දොර වසා එය තද කරගෙන සිටින්න. ඔහුට පස්සෙන් එන ඔහුගේ ස්වාමියාගේ අඩි ශබ්දය ඇසෙන්නේ නැද් දැ?”යි ඇසී ය. </span></span><span class="verse v33" data-usfm="2KI.6.33"><span class="label">33</span><span class="content">ඔහු ඔවුන් සමඟ කතා කරද්දී ම පණිවුඩකාරයා ඔහු ළඟට ආවේ ය. රජ කතා කොට, “මේ නපුර සමිඳාණන් වහන්සේගෙන් ය; සමිඳාණන් වහන්සේ ගැන මා තවත් බලාපොරොත්තු වන්නේ කුමට දැ”යි ඇසී ය.</span></span> 
     </div> 
    </div> 
   </div> 
  </div>
 </body>
</html>