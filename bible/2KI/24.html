<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2KI"> 
    <div class="chapter ch24" data-usfm="2KI.24">  
     <div class="p"> <span class="content"> </span><span class="verse v1" data-usfm="2KI.24.1"><span class="label">1</span><span class="content"> </span><span class="content">ඔහුගේ දවස්වල දී බබිලෝනියේ රජ වූ නෙබුකද්නෙශර් පැමිණ, ජුදා දේශය ආක්‍රමණය කළ පසු, ජෙහෝයාකිම් තුන් අවුරුද්දක් ඔහුට සේවය කොට පසු ව ඔහුට විරුද්ධ ව කැරලි ගැසී ය. </span></span><span class="verse v2" data-usfm="2KI.24.2"><span class="label">2</span><span class="content">සමිඳාණන් වහන්සේ කල්දිවරුන්ගේ හමුදාවන් ද සිරියන්වරුන්ගේ හමුදාවන් ද මෝවබ්වරුන්ගේ හමුදාවන් ද අම්මොන්වරුන්ගේ හමුදාවන් ද ඔහුට විරුද්ධ ව එවූ සේක. තමන්ගේ මෙහෙකරු වූ දිවැසිවරුන් ලවා සමිඳාණන් වහන්සේ කියෙවූ වචනයේ හැටියට ජුදා නැති කරන පිණිස ඊට විරුද්ධ ව උන් වහන්සේ ඔවුන් එවූ සේක. </span></span><span class="verse v3" data-usfm="2KI.24.3"><span class="label">3</span><span class="content">ජුදාවරුන් තමන්ගේ ඇස් හමුයෙන් පහකරන පිණිස සමිඳාණන් වහන්සේගේ ආඥාවෙන් මෙය ඔවුන් පිට පැමිණියේ ය. මෙය සිදු වූයේ, මනස්සේගේ පාප වන ඔහු කළ සියල්ල නිසාත්, </span></span><span class="verse v4" data-usfm="2KI.24.4"><span class="label">4</span><span class="content">ඔහු වැගිරෙවූ නිදොස් ලේ නිසාත් ය. මන්ද, ඔහු වැගිරෙවූ නිදොස් අයගේ ලේ ජෙරුසලම පුරා ගලා ගියේ ය. ඔහුට කමා වන්නට සමිඳාණන් වහන්සේට නොහැකි විය.</span></span> 
     </div> 
     <div class="p"> <span class="verse v4" data-usfm="2KI.24.4"><span class="content"> </span></span><span class="verse v5" data-usfm="2KI.24.5"><span class="label">5</span><span class="content">ජෙහෝයාකිම්ගේ අනික් ක්‍රියා ද ඔහු කළ සියල්ල ද ජුදා රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v6" data-usfm="2KI.24.6"><span class="label">6</span><span class="content">ජෙහෝයාකිම් මියගියේ ය. ඔහුගේ පුත් ජෙහෝයාකින් ඔහු වෙනුවට රජ විය. </span></span><span class="verse v7" data-usfm="2KI.24.7"><span class="label">7</span><span class="content">බබිලෝනියේ රජ නයිල් ගංගාව පටන් යුප්‍රටීස් ගංගාව දක්වා මිසර රජුට අයිති සියල්ල ගත් නිසා, මිසරයේ රජ තවත් තම දේශයෙන් පිටතට ආවේ නැත.</span></span> 
     </div> 
     <div class="s1"> <span class="heading"><b>ජෙහෝයාකින්ගේ රාජ්‍ය කාලය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 36:9-10</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="2KI.24.7"><span class="content"> </span></span><span class="verse v8" data-usfm="2KI.24.8"><span class="label">8</span><span class="content">ජෙහෝයාකින් දහඅට අවුරුදු වයසේ දී රජ වී තුන් මසක් ජෙරුසලමෙහි රජකම් කෙළේ ය. ඔහුගේ මවගේ නම නෙහෂ්තා ය. ඈ ජෙරුසලමේ එල්නාතාන්ගේ දුවකි. </span></span><span class="verse v9" data-usfm="2KI.24.9"><span class="label">9</span><span class="content">ඔහු තමාගේ පියා කළ සියල්ල ලෙස සමිඳාණන් වහන්සේගේ ඇස් හමුයෙහි නපුරු දේ කෙළේ ය.</span></span> 
     </div> 
     <div class="s1"> <span class="heading"><b>පළමු වන වරට විප්‍රවාසයට ගෙන යෑම</b></span> 
     </div> 
     <div class="p"> <span class="verse v9" data-usfm="2KI.24.9"><span class="content"> </span></span><span class="verse v10" data-usfm="2KI.24.10"><span class="label">10</span><span class="content">ඒ කාලයෙහි බබිලෝනියේ රජ වූ නෙබුකද්නෙශර්ගේ හමුදා ජෙරුසලමට විරුද්ධ ව පැමිණ නුවර වැටලූ හ. </span></span><span class="verse v11" data-usfm="2KI.24.11"><span class="label">11</span><span class="content">ස්වකීය හමුදා නුවර වටලා සිටිය දී බබිලෝනියේ රජ වූ නෙබුකද්නෙශර් ද එතැනට පැමිණියේ ය. </span></span><span class="verse v12" data-usfm="2KI.24.12"><span class="label">12</span><span class="content">එවිට ජුදාහි රජ වූ ජෙහෝයාකින් ද ඔහුගේ මෑණියෝ ද රාජ සේවකයෝ ද අධිපතියෝ ද ඇමතියෝ ද නුවරින් පිටත සිටි බබිලෝනියේ රජුට යටත් වූ හ. බබිලෝනියේ රජ තෙමේ තමා රජකමට පත් වී අට වන අවුරුද්දේ දී ඒ නගරය අල්ලාගත්තේ ය.</span></span> 
     </div> 
     <div class="p"> <span class="verse v12" data-usfm="2KI.24.12"><span class="content"> </span></span><span class="verse v13" data-usfm="2KI.24.13"><span class="label">13</span><span class="content">ඔහු සමිඳාණන් වහන්සේ වදාළ ලෙස සමිඳාණන් වහන්සේගේ මාලිගාවේ වස්තු සියල්ල ද රජ ගෙයි වස්තු ද එතැනින් පිටතට ගෙන යනුයේ, ඉශ්රායෙල් රජ වූ සලමොන් සමිඳාණන් වහන්සේගේ මාලිගාවෙහි සාදා තිබුණු සියලු රන් භාජන කැබලි කොට කැපී ය. </span></span><span class="verse v14" data-usfm="2KI.24.14"><span class="label">14</span><span class="content">ඔහු ජෙරුසලම් වැසියන් ද සියලු අධිපතීන් ද සියලු යුද්ධ භටයන් ද වන දසදහස්දෙනෙකු සහ සියලු ශිල්පීන් ද ආචාරීන් ද විප්‍රවාසයට ගෙන ගියේ ය. දේශයේ ඉතා දුප්පතුන් මිස කිසිවෙක් ඉතිරි නො වූ හ.</span></span> 
     </div> 
     <div class="p"> <span class="verse v14" data-usfm="2KI.24.14"><span class="content"> </span></span><span class="verse v15" data-usfm="2KI.24.15"><span class="label">15</span><span class="content"> </span><span class="content">ඔහු ජෙහෝයාකින් බබිලෝනියට ගෙන ගියේ ය. රජුගේ මෑණියන් ද රජුගේ භාර්යාවන් ද ඔහුගේ ඇමතියන් ද දේශයේ බලවන්තයන් ද ඔහු පිටිවහල්කමට රැගෙන ජෙරුසලමේ සිට බබිලෝනියට ගෙන ගියේ ය. </span></span><span class="verse v16" data-usfm="2KI.24.16"><span class="label">16</span><span class="content">සත්දහසක් වූ සියලු යුද්ධ භටයන් ද ශිල්පීන් සහ ආචාරීන් දහසක් ද වන යුද්ධ කරන සියලු බලවන්තයෝ බබිලෝනියේ රජු විසින් විප්‍රවාසයට බබිලෝනියට ගෙන යන ලදහ.</span></span> 
     </div> 
     <div class="p"> <span class="verse v16" data-usfm="2KI.24.16"><span class="content"> </span></span><span class="verse v17" data-usfm="2KI.24.17"><span class="label">17</span><span class="content"> </span><span class="content">බබිලෝනියේ රජ ද ඔහුගේ බාප්පා වන මත්තනියා ඔහු වෙනුවට රජකමට පත් කොට ඔහුගේ නම ශෙදෙකියා යයි වෙනස් කෙළේ ය.</span></span> 
     </div> 
     <div class="s1"> <span class="heading"><b>ශෙදෙකියාගේ රාජ්‍ය කාලය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 36:11-12</b></span><span class="heading"><b>;</b></span><span class="heading"><b>ජෙර 52:1-3</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="2KI.24.17"><span class="content"> </span></span><span class="verse v18" data-usfm="2KI.24.18"><span class="label">18</span><span class="content"> </span><span class="content">ශෙදෙකියා විසිඑක් අවුරුදු වයසේ දී රජ වී එකොළොස් අවුරුද්දක් ජෙරුසලමෙහි රජකම් කෙළේ ය. ඔහුගේ මවුගේ නම හමුතල් ය. ඈ ලිබ්නාහි ජෙරමියාගේ දුවක් ය. </span></span><span class="verse v19" data-usfm="2KI.24.19"><span class="label">19</span><span class="content">ඔහු ජෙහෝයාකිම් කළ සියල්ල ලෙස සමිඳාණන් වහන්සේගේ ඇස් හමුයෙහි නපුරු දේ කෙළේ ය. </span></span><span class="verse v20" data-usfm="2KI.24.20"><span class="label">20</span><span class="content">මන්ද, සමිඳාණන් වහන්සේ ඔවුන් තමන් ඉදිරියෙන් පහකරදමන තරමට උන් වහන්සේගේ උදහස නිසා ජෙරුසලමටත්, ජුදාටත් මෙසේ සිද්ධ විය.</span></span> 
     </div> 
    </div> 
   </div> 
  </div>
 </body>
</html>