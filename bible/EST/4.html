<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEST"> 
    <div class="chapter ch4" data-usfm="EST.4">  
     <div class="s1"> <span class="heading"><b>මොර්දෙකයි එස්තර්ගෙන් උදව් ඉල්ලීම</b></span> 
     </div> 
     <div class="p"> <span class="content"> </span><span class="verse v1" data-usfm="EST.4.1"><span class="label">1</span><span class="content">සිදු වූ සියල්ල මොර්දෙකයි දැනගත් විට ඔහු ශෝකයෙන් සිය වස්ත්‍ර ඉරාගෙන, ඇඟේ අලු තවරාගෙන, ගෝණි රෙදි හැඳගෙන, ඉමහත් දුකින් හඬා වැලපෙමින් නගරය මැදින් ගියේ ය. </span></span><span class="verse v2" data-usfm="EST.4.2"><span class="label">2</span><span class="content">මෙසේ ඔහු රජ වාසල ඉදිරිපිටට ම පැමිණියේ ය. ගෝණි රෙදි හැඳගෙන කිසිවෙකුට රජ වාසලට පිවිසීමට අවසර නොතිබිණි. </span></span><span class="verse v3" data-usfm="EST.4.3"><span class="label">3</span><span class="content">රාජාඥාව ප්‍රකාශ කරනු ලැබූ සියලු රටවල ජුදෙව්වරුන් අතරේ මහා වැලපීම ද නිරාහාර ව සිටීම ද හැඬීම ද විලාප කීම ද ඇති විය. බොහෝ දෙනෙක් ගෝණි රෙදි හැඳගෙන අලු පිට වැතිර සිටියහ.</span></span> 
     </div> 
     <div class="p"> <span class="verse v3" data-usfm="EST.4.3"><span class="content"> </span></span><span class="verse v4" data-usfm="EST.4.4"><span class="label">4</span><span class="content">එවිට එස්තර්ගේ මෙහෙකාරියෝ ද නපුංසකයෝ ද අවුත් එපවත් ඈට දැන්වූ හ. එකල බිසව ශෝකයෙන් ඇලළී ගියා ය. ඈ මොර්දෙකයිට ගෝණි රෙදි ඉවත ලා ඇඳගැනීමට ඇඳුම් යැවූවා ය. එහෙත්, ඔහු ඒවා පිළිගත්තේ නැත. </span></span><span class="verse v5" data-usfm="EST.4.5"><span class="label">5</span><span class="content">එවිට එස්තර්, ඈට මෙහෙකරන පිණිස රජු විසින් පත් කරන ලද නපුංසකයන්ගෙන් එක් කෙනෙකු වන හාතාක් කැඳවා, කාරණාව කුමක් ද කියාත්, ඔහු මේ ආකාරයෙන් ක්‍රියා කරන්නේ මන්ද කියාත් ගොස් මොර්දෙකයිගෙන් දැනගන්නට අණ කළා ය. </span></span><span class="verse v6" data-usfm="EST.4.6"><span class="label">6</span><span class="content">හාතාක් ද අගනුවර රජ වාසල ඉදිරිපිට තිබුණු වීදියේ සිටි මොර්දෙකයි ළඟට ගියේ ය. </span></span><span class="verse v7" data-usfm="EST.4.7"><span class="label">7</span><span class="content">එවිට මොර්දෙකයි තමාට සිදු වූ සියල්ලත්, ජුදෙව්වරුන් නැති කරන පිණිස හාමාන් රාජ භාණ්ඩාගාරයට ගෙවන්නට පොරොන්දු වූ මුළු මුදල් ගණනත් ඔහුට දැන්වී ය. </span></span><span class="verse v8" data-usfm="EST.4.8"><span class="label">8</span><span class="content">තවද, ඔවුන් විනාශ කරන්නට සූසාහි දී දුන් නියෝග පත්‍රයේ පිටපත එස්තර්ට පෙන්වා දන්වන පිණිස ඔහුට දී, ඈ රජු ළඟට ගොස් ඔහුට කන්නලව් කර ඇගේ සෙනඟ උදෙසා ඔහුගෙන් කරුණාව ඉල්ලන පිණිස ඈට අණ කරන බව ද ඔහුට කීයේ ය. </span></span><span class="verse v9" data-usfm="EST.4.9"><span class="label">9</span><span class="content">හාතාක් අවුත් මොර්දෙකයි කී දේ එස්තර්ට දැන්වී ය. </span></span><span class="verse v10" data-usfm="EST.4.10"><span class="label">10</span><span class="content">එකල එස්තර් හාතාක්ට කතා කොට, මොර්දෙකයි වෙත ගෙන යන පිණිස පණිවුඩයක් දෙමින් මෙසේ කීවා ය: </span></span><span class="verse v11" data-usfm="EST.4.11"><span class="label">11</span><span class="content">“කැඳවනු නොලැබ ඇතුළු මළුවේ රජු වෙත පැමිණෙන ස්ත්‍රී-පුරුෂ කවරෙක් හෝ වේවා නීතිය අනුව මරණයට පත් කළ යුතු බව රජුගේ සියලු සේවකයෝ ද රජුගේ සියලු ප්‍රදේශවල සෙනඟ ද දනිති. ඒ නීතිය බල නොපාන්නේ, යමෙකු දෙසට රජු රන් ජයකොන්තය දිගු කළොත් ඒ අයට පමණකි. එහෙත්, රජු වෙත පැමිණෙන්නට කැඳවීමක් දැනට තිස් දවසකින් මට ලැබී නැත.”</span></span> 
     </div> 
     <div class="p"> <span class="verse v11" data-usfm="EST.4.11"><span class="content"> </span></span><span class="verse v12" data-usfm="EST.4.12"><span class="label">12</span><span class="content">එස්තර්ගේ මේ පණිවුඩය මොර්දෙකයිට දන්වන ලදී. </span></span><span class="verse v13" data-usfm="EST.4.13"><span class="label">13</span><span class="content">එවිට මොර්දෙකයි එස්තර්ට පිළිතුරු යවමින්, “ඔබ රජ ගෙදර සිටින නිසා සියලු ජුදෙව්වරුන් අතරෙන් ඔබ පමණක් ගැළවෙන්නෙහි ය කියා නොසිතන්න. </span></span><span class="verse v14" data-usfm="EST.4.14"><span class="label">14</span><span class="content">මන්ද, මේ අවස්ථාවේ දී ඔබ නිශ්ශබ්ද ව ම සිටියොත් වෙනතකින් ජුදෙව්වරුන්ට නිදහසත් ගැළවීමත් පැමිණෙනු ඇත. එහෙත්, ඔබ සහ ඔබේ පිය වංශය නැති වනු ඇත. ඔබ රාජ්‍යයට පැමුණුණේ මෙවැනි අවස්ථාවක් නිසා ම නොවේ ද කියා දන්නේ කවුරු දැ”යි කියන්නට අණ කෙළේ ය.</span></span> 
     </div> 
     <div class="p"> <span class="verse v14" data-usfm="EST.4.14"><span class="content"> </span></span><span class="verse v15" data-usfm="EST.4.15"><span class="label">15</span><span class="content">එවිට එස්තර් මොර්දෙකයිට උත්තර යවමින්, </span></span><span class="verse v16" data-usfm="EST.4.16"><span class="label">16</span><span class="content">“ගොස් සූසාහි සිටින සියලු ජුදෙව්වරුන් රැස් කරවා, මා උදෙසා ඔවුන් සමඟ දවස් තුනක් රෑ දවල් නොකා නොබී නිරාහාර ව සිටින්න. මාගේ සේවිකාවෝත්, මමත්, එසේ ම නිරාහාර ව සිටින්නෙමු. එවිට නීති විරෝධි වුවත් මම රජු ළඟට යන්නෙමි. මා මැරුණොත් මැරුණාවේ” කියා කියන්නට කීවා ය.</span></span> 
     </div> 
     <div class="p"> <span class="verse v16" data-usfm="EST.4.16"><span class="content"> </span></span><span class="verse v17" data-usfm="EST.4.17"><span class="label">17</span><span class="content">එවිට මොර්දෙකයි ගොස් තමාට එස්තර් අණ කළ ලෙස සියල්ල කෙළේ ය.</span></span> 
     </div> 
    </div> 
   </div> 
  </div>
 </body>
</html>