<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEST"> 
    <div class="chapter ch7" data-usfm="EST.7">  
     <div class="s1"> <span class="heading"><b>හාමාන් එල්ලා දමනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="EST.7.1"><span class="label">1</span><span class="content">රජතුමා හා හාමාන් එස්තර් බිසව සමඟ මංගල භෝජන උත්සවයට පැමිණියහ. </span></span><span class="verse v2" data-usfm="EST.7.2"><span class="label">2</span><span class="content">දෙ වන දවසේත් මුද්‍රික පානය කරන විට රජතුමා එස්තර්ට කතා කොට, “එස්තර් රැජිනියනි, ඔබේ ඉල්ලීම කුමක් ද? එය ඔබට දෙනු ලැබේ. ඔබේ අයැදුම කුමක් ද? එය මාගේ රාජ්‍යයෙන් දෙකෙන් කොටසක් වුව ද දෙන්නෙමි”යි කී ය.</span></span> 
     </div> 
     <div class="p"> <span class="verse v2" data-usfm="EST.7.2"><span class="content"> </span></span><span class="verse v3" data-usfm="EST.7.3"><span class="label">3</span><span class="content">එවිට එස්තර් රැජින උත්තර දෙමින්, “රජතුමෙනි, ඔබෙන් මට කරුණාව ලැබී තිබේ නම්, එසේ ම ඔබ කැමැති නම්, මාගේ ඉල්ලීම අනුව මාගේ ජීවිතය බේරා දුන මැනව, මාගේ පැතීම අනුව මාගේ සෙනඟගේ ද ජීවිත බේරා දුන මැනව. </span></span><span class="verse v4" data-usfm="EST.7.4"><span class="label">4</span><span class="content">මන්ද, මාගේ ජාතියත්, මාත් සමූලඝාතනයට ද මරණයට ද විනාශයට ද පාවා දී ඇත. අප පාවා දෙනු ලැබුවේ දාස දාසීන් වශයෙන් පමණක් නම්, මම නිශ්ශබ්ද වෙමි. එහෙත්, දැන් තිබෙන තත්ත්වය අනුව රජතුමාට වන අලාභ හානිය එදිරිකාරයාට වන හානිය හා සම කිරීමට නුපුළුවනැ”යි කීවා ය.</span></span> 
     </div> 
     <div class="p"> <span class="verse v4" data-usfm="EST.7.4"><span class="content"> </span></span><span class="verse v5" data-usfm="EST.7.5"><span class="label">5</span><span class="content">එවිට අහෂ්වේරොෂ් රජ එස්තර් රැජිනට කතා කොට, “මෙසේ කරන්න සිතාගෙන සිටින තැනැත්තා කවරෙක් ද? ඔහු සිටින්නේ කොහේ දැ”යි ඇසී ය.</span></span> 
     </div> 
     <div class="p"> <span class="verse v5" data-usfm="EST.7.5"><span class="content"> </span></span><span class="verse v6" data-usfm="EST.7.6"><span class="label">6</span><span class="content">එස්තර් පිළිතුරු දෙමින්, “ඒ තැනැත්තා නම්, එදිරිකාරයෙකු ද සතුරෙකු ද වන මේ දුෂ්ට හාමාන් ය”යි කීවා ය. එවිට රජු ද රැජින ද අබිමුවෙහි හාමාන් භීතියට පත් විය. </span></span><span class="verse v7" data-usfm="EST.7.7"><span class="label">7</span><span class="content">රජතුමා කිපී මංගල භෝජනයෙන් නැඟිට රජ උයනට ගියේ ය. රජතුමා තමාට විරුද්ධ ව නපුරක් කිරීමට ඉටාගත් බව හාමාන් දැක තමාගේ ප්‍රාණය ගැන එස්තර් රැජිනියට කන්නලව් කරන්නට නැවතිණි.</span></span> 
     </div> 
     <div class="p"> <span class="verse v7" data-usfm="EST.7.7"><span class="content"> </span></span><span class="verse v8" data-usfm="EST.7.8"><span class="label">8</span><span class="content">රාජකීය උයනෙන් භෝජන ශාලාවට රජු හැරී ආ විට හාමාන් එස්තර් උන් යහන පිට වැටී උන්නේ ය. එවිට රජතුමා කතා කරමින්, “මාලිගාවේ මා ඉදිරිපිට දී මොහු රැජිනටත් බලහත්කාරකම් කරන්නට යන්නේ දැ”යි කීවේ ය. මේ වචනය රජුගේ මුඛයෙන් නික්මුණු හැටියේම නපුංසකයෝ හාමාන්ගේ මුහුණ වැසූ හ.</span></span> 
     </div> 
     <div class="p"> <span class="verse v8" data-usfm="EST.7.8"><span class="content"> </span></span><span class="verse v9" data-usfm="EST.7.9"><span class="label">9</span><span class="content">නපුංසකයන්ගෙන් එක් කෙනෙකු වන හර්බෝනා රජු ඉදිරියෙහි කතා කොට, “එපමණක් නොව, රජුගේ ජීවිතය බේරාගත් මොර්දෙකයි එල්ලීමට හාමාන් මීටර් විසිදෙකක් උස එල්ලුම් ගහක් ඔහුගේ ගෙදර ම ඉදි කරවා තිබේ ය”යි කී ය. “මොහු එසේ එල්ලා දමන්නැ”යි රජතුමා කීවේ ය.</span></span> 
     </div> 
     <div class="p"> <span class="verse v9" data-usfm="EST.7.9"><span class="content"> </span></span><span class="verse v10" data-usfm="EST.7.10"><span class="label">10</span><span class="content">එසේ හාමාන් විසින් මොර්දෙකයිට සාදන ලද එල්ලුම් ගහේ ම හාමාන් එල්ලා දමනු ලැබී ය. ඉක්බිති රජුගේ කෝපය සංසිඳිණි.</span></span> 
     </div> 
    </div> 
   </div> 
  </div>
 </body>
</html>