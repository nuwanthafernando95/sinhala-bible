<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEST"> 
    <div class="chapter ch5" data-usfm="EST.5">  
     <div class="s1"> <span class="heading"><b>එස්තර් බිසව රජුට කළ ආයාචනය</b></span> 
     </div> 
     <div class="p"> <span class="content"> </span><span class="verse v1" data-usfm="EST.5.1"><span class="label">1</span><span class="content">තුන් වන දා එස්තර් රාජ වස්ත්‍ර පැළඳගෙන රජ මැදුර ඉදිරිපිට වූ රජුගේ ශාලාවේ ඇතුළු මිදුලට ගොස් සිටියා ය. රජතුමා රජ මැදුරේ දොරටුවට මුහුණ දී සිහසුන් අරා හුන්නේ ය. </span></span><span class="verse v2" data-usfm="EST.5.2"><span class="label">2</span><span class="content">එවිට රජතුමා එස්තර් බිසව මිදුලේ සිටිනු දැක ඈට කරුණාව පා, තමාගේ අතේ තිබුණු රන් ජයකොන්තය ඈ දෙසට දිගු කෙළේ ය. එස්තර් ළං ව ජයකොන්තයේ මුදුන් කෙළවරේ අත තැබුවා ය. </span></span><span class="verse v3" data-usfm="EST.5.3"><span class="label">3</span><span class="content">එකල රජතුමා ඈට කතා කොට, “එස්තර් රැජිනියනි, ඔබේ වුවමනාව කුමක් ද? ඔබේ අයැදීම කුමක් ද? ඔබ ඉල්ලන කුමන දෙයක් වුව ද, රාජ්‍යයෙන් දෙකෙන් කොටසක් වුව ද ඔබට දෙන්නෙමි”යි කීයේ ය.</span></span> 
     </div> 
     <div class="p"> <span class="verse v3" data-usfm="EST.5.3"><span class="content"> </span></span><span class="verse v4" data-usfm="EST.5.4"><span class="label">4</span><span class="content">එස්තර් පිළිතුරු දෙමින්, “රජ්ජුරුවන් වහන්සේට යහපතැ යි පෙනේ නම්, මා රජතුමාට පිළියෙළ කර තිබෙන මංගල භෝජනයට රජතුමා ද හාමාන් ද අද එනු මැනව”යි කීවා ය.</span></span> 
     </div> 
     <div class="p"> <span class="verse v4" data-usfm="EST.5.4"><span class="content"> </span></span><span class="verse v5" data-usfm="EST.5.5"><span class="label">5</span><span class="content">එවිට රජ කතා කරමින්, “එස්තර්ගේ කැමැත්ත කරන පිණිස හාමාන් ඉක්මනින් කැඳවාගෙන එන්නැ”යි කීවේ ය. මෙසේ රජ ද හාමාන් ද එස්තර් පිළියෙළ කළ මංගල භෝජනයට පැමිණියෝ ය. </span></span><span class="verse v6" data-usfm="EST.5.6"><span class="label">6</span><span class="content">රජතුමා මිදියුස පානය කරමින් සිටිය දී එස්තර්ට කතා කොට, “ඔබේ ඉල්ලීම කුමක් ද? ඔබට එය දෙනු ලබන්නේ ය. ඔබේ අයැදුම කුමක් ද? රාජ්‍යයෙන් දෙකෙන් කොටසක් වුව ද ඔබ ඉල්ලුවොත් එය ඔබට දෙන්නෙමි”යි කීවේ ය.</span></span> 
     </div> 
     <div class="p"> <span class="verse v6" data-usfm="EST.5.6"><span class="content"> </span></span><span class="verse v7" data-usfm="EST.5.7"><span class="label">7</span><span class="content">එවිට එස්තර් පිළිතුරු දෙමින්, “රජ්ජුරුවන් වහන්සේගෙන් මට කරුණාව ලැබී තිබේ නම්, </span></span><span class="verse v8" data-usfm="EST.5.8"><span class="label">8</span><span class="content">එසේ ම මා ඉල්ලන දේ දෙන්නත්, මාගේ අයැදුම ඉෂ්ට කරන්නත් රජතුමා ප්‍රසන්න වේ නම්, ඔබ තුමාටත්, හාමාන්ටත් මා හෙට පිළියෙළ කරන මංගල භෝජනයට ඔබ සහ හාමාන් පැමිණෙත්වා. එවිට රජුගේ කීම ලෙස හෙට මම කරන්නෙමි”යි කීවා ය.</span></span> 
     </div> 
     <div class="s1"> <span class="heading"><b>හාමාන් මොර්දෙකයි මරන්නට උපා යෙදීම</b></span> 
     </div> 
     <div class="p"> <span class="verse v8" data-usfm="EST.5.8"><span class="content"> </span></span><span class="verse v9" data-usfm="EST.5.9"><span class="label">9</span><span class="content">ඒ දවසේ දී හාමාන් ප්‍රීතිමත් සතුටු සිතකින් පිටත් ව ගියේ ය. එහෙත්, හාමාන් තෙම රජ වාසලේ දොරටුව ළඟ සිටි මොර්දෙකයි තමා එන විට නැඟිට්ටේ වත්, තමාට සැලකිල්ල දැක්වූයේ වත් නැති බව දැක ඔහු කෙරෙහි ඉතා කෝපාවිෂ්ට විය. </span></span><span class="verse v10" data-usfm="EST.5.10"><span class="label">10</span><span class="content">එසේ වුවත්, ඔහු කෝපය සංසිඳුවාගෙන, ගෙට අවුත් තමාගේ මිත්‍රයන් ද තමාගේ බිරිඳ වන සෙරෙෂ් ද කැඳවාගෙන, </span></span><span class="verse v11" data-usfm="EST.5.11"><span class="label">11</span><span class="content">තමාගේ වස්තුවේ යස ඉසුරු ගැන ද, දරුවන් සමූහය ගැන ද, රජු විසින් තමා උසස් කරනු ලැබූ හැටි ද රජුගේ සෙසු අධිපතීන්ටත් සේවකයන්ටත් වඩා තමා උසස් කරනු ලැබූ හැටි ද යනාදී සියල්ල ගැන පුරසාරම් දෙඩුවේ ය. </span></span><span class="verse v12" data-usfm="EST.5.12"><span class="label">12</span><span class="content">හාමාන් තවදුරටත් කතා කොට, “එස්තර් බිසව පිළියෙළ කළ මංගල භෝජනයට රජුටත්, මටත් මිස වෙන කිසිවෙකුට ඈ ආරාධනා කෙළේ නැත. හෙටත් රජු සමඟ එන්න ඈ මට ආරාධනා කර ඇත. </span></span><span class="verse v13" data-usfm="EST.5.13"><span class="label">13</span><span class="content">එහෙත්, ජුදෙව් ජාතික මොර්දෙකයි රජ වාසල දොරටුව ළඟ හිඳගෙන සිටිනු යම් තාක් කල් මට පෙනේ ද, ඒ තාක් කල් මේ සියල්ලෙන් මට වැඩක් නැතැ”යි කීවේ ය.</span></span> 
     </div> 
     <div class="p"> <span class="verse v13" data-usfm="EST.5.13"><span class="content"> </span></span><span class="verse v14" data-usfm="EST.5.14"><span class="label">14</span><span class="content">එකල ඔහුගේ බිරිඳ වන සෙරෙෂ් ද ඔහුගේ සියලු මිත්‍රයෝ ද ඔහුට කතා කොට, “මීටර් විසිදෙකක් උස එල්ලුම් ගහක් සාදවා, මොර්දෙකයි එහි එල්ලා දමන පිණිස හෙට උදේ රජුට කතා කර, ඉන්පසු රජු සමඟ මංගල භෝජනයට ප්‍රීතියෙන් යන්නැ”යි කීවෝ ය. ඒ කීමට හාමාන් ප්‍රසන්න ව එල්ලුම් ගහ ඉදි කරවී ය.</span></span> 
     </div> 
    </div> 
   </div> 
  </div>
 </body>
</html>