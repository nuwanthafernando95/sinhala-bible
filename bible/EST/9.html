<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEST"> 
    <div class="chapter ch9" data-usfm="EST.9">  
     <div class="s1"> <span class="heading"><b>ජුදෙව්වරු සතුරන් මරාදැමීම</b></span> 
     </div> 
     <div class="p"> <span class="content"> </span><span class="verse v1" data-usfm="EST.9.1"><span class="label">1</span><span class="content">රජුගේ ආඥාවේ නියෝගය ක්‍රියාත්මක වන දිනය වන අදාර් නම් දොළොස් වන මාසයේ දහතුන් වන දිනය පැමිණියේ ය. ජුදෙව්වරුන්ගේ සතුරන් ඔවුන් සිය බලයට යටත් කරගැනීමට බලාපොරොත්තු වූ දිනය එය වූ නමුත්, එය ජුදෙව්වරුන් විසින් සිය සතුරන් යටත් කරගැනීමේ දිනයකට හරවාගන්නා ලදී. </span></span><span class="verse v2" data-usfm="EST.9.2"><span class="label">2</span><span class="content">තමන්ට අනතුරු කරන්නට උපා යෙදූ අයට පහර දෙන පිණිස අහෂ්වේරොෂ් රජුගේ සියලු රටවල ජුදෙව්වරු තම තමන්ගේ නගරවල රැස් වූ හ. සියලු ජනයා ඔවුන් කෙරෙහි බියපත් ව සිටි බැවින් ඔවුන්ට විරුද්ධ ව සිටින්නට කිසිවෙකුට නුපුළුවන් විය. </span></span><span class="verse v3" data-usfm="EST.9.3"><span class="label">3</span><span class="content">ඒ ඒ ප්‍රදේශවල සියලු අධිපතියෝ ද දිශාධිපතියෝ ද ආණ්ඩුකාරයෝ ද රාජකාරිය කරන්නෝ ද ජුදෙව්වරුන්ට උපකාර කළෝ ය. මන්ද, මොර්දෙකයිට බියෙන් ඔව්හු මිරිකී සිටියෝ ය. </span></span><span class="verse v4" data-usfm="EST.9.4"><span class="label">4</span><span class="content">මොර්දෙකයි වූකලී රජ මැදුරේ බලසම්පන්න ව සිටියේ ය. ඔහුගේ කීර්තිය ද සියලු ප්‍රදේශවල පතළ වී ගියේ ය. මොර්දෙකයි වඩ වඩාත් බලසම්පන්න විය. </span></span><span class="verse v5" data-usfm="EST.9.5"><span class="label">5</span><span class="content">එබැවින් ජුදෙව්වරු තමන්ගේ සියලු සතුරන්ට කඩුවෙන් පහර දී මරා විනාශ කළෝ ය. ඔව්හු සිය සතුරන්ට තමන්ගේ කැමැත්තේ හැටියට කළෝ ය.</span></span> 
     </div> 
     <div class="p"> <span class="verse v5" data-usfm="EST.9.5"><span class="content"> </span></span><span class="verse v6" data-usfm="EST.9.6"><span class="label">6</span><span class="content">සූසා අගනුවර ජුදෙව්වරු මිනිසුන් පන්සියයක් මරා විනාශ කර දැමූ හ. </span></span><span class="verse v7" data-usfm="EST.9.7"><span class="label">7</span><span class="content">ජුදෙව්වරුන්ගේ එදිරිකාරයා වූ හම්මෙදාතාගේ පුත් හාමාන්ගේ පුත්‍රයන් දසදෙනා වූ පර්ෂාන්දාතා ද දල්පොන් ද අස්පාතා ද </span></span><span class="verse v8" data-usfm="EST.9.8"><span class="label">8</span><span class="content">පෝරාතා ද අදලියා ද අරීදාතා ද </span></span><span class="verse v9" data-usfm="EST.9.9"><span class="label">9</span><span class="content">පර්මෂ්තා ද අරිසයි ද අරීදයි ද වයිසාතා ද ඔවුන් විසින් මරා දමනු ලැබුවෝ ය. </span></span><span class="verse v10" data-usfm="EST.9.10"><span class="label">10</span><span class="content">එහෙත්, ඔව්හු කොල්ලයට අත නොපෙවුවෝ ය.</span></span> 
     </div> 
     <div class="p"> <span class="verse v10" data-usfm="EST.9.10"><span class="content"> </span></span><span class="verse v11" data-usfm="EST.9.11"><span class="label">11</span><span class="content">එදා සූසා අගනුවර මැරුම් කෑ අයගේ ගණන රජුට දන්වන ලද්දේ ය. </span></span><span class="verse v12" data-usfm="EST.9.12"><span class="label">12</span><span class="content">එවිට රජු එස්තර් රැජිනට කතා කොට, “සූසා අගනුවර පමණක් ජුදෙව්වරු මිනිසුන් පන්සියයක් ද හාමාන්ගේ පුත්‍රයන් දස දෙනා ද මරා දැමූ හ. රජුගේ සෙසු ප්‍රදේශවල ඔවුන් කුමක් කර ඇද් ද? ඉතින් ඔබේ ඉල්ලීම කුමක් ද? එය ඔබට දෙනු ලැබේ. ඔබ තවත් අයැදින්නේ කුමක් ද? එය ඉල්ලූ පමණින් ඉෂ්ට කරනු ලැබේ ය”යි කීවේ ය.</span></span> 
     </div> 
     <div class="p"> <span class="verse v12" data-usfm="EST.9.12"><span class="content"> </span></span><span class="verse v13" data-usfm="EST.9.13"><span class="label">13</span><span class="content">එවිට එස්තර් කතා කොට, “රජතුමා කැමැති නම්, සූසාහි සිටින ජුදෙව්වරුන්ට අද දවසේ නියෝගය ලෙස හෙටත් කරන්නට අවසර ලැබේ වා! හාමාන්ගේ පුත්‍රයන් දස දෙනාගේ මළකඳන් එල්ලුම් ගහේ එල්ලා තබත්වා”යි කීවා ය. රජතුමා එසේ කරන්නට අණ කෙළේ ය. </span></span><span class="verse v14" data-usfm="EST.9.14"><span class="label">14</span><span class="content">එවිට රාජ නියෝගය ප්‍රසිද්ධ කරන ලදී. ඔව්හු හාමාන්ගේ පුත්‍රයන් දස දෙනාගේ මළකඳන් එල්ලා තැබුවෝ ය. </span></span><span class="verse v15" data-usfm="EST.9.15"><span class="label">15</span><span class="content">සූසාහි සිටි ජුදෙව්වරු ද අදාර් මස දහහතර වන දවසේත් රැස් වී සූසාහි මනුෂ්‍යයන් තුන්සියයක් මරාදැමුවෝ ය. එහෙත්, ඔව්හු කොල්ලයට අත නොපෙවුවෝ ය.</span></span> 
     </div> 
     <div class="p"> <span class="verse v15" data-usfm="EST.9.15"><span class="content"> </span></span><span class="verse v16" data-usfm="EST.9.16"><span class="label">16</span><span class="content">රජුගේ ප්‍රදේශවල සිටි සෙසු ජුදෙව්වරු ස්වකීය ජීවිතාරක්ෂාව සඳහා ද සතුරන්ගෙන් නිදහස් වන පිණිස ද සංවිධාන වූ හ. ඔව්හු සිය සතුරන් හැත්තෑ පන්දහසක් මරාදැමුවෝ ය. එහෙත්, ඔව්හු කොල්ලයට අත නොපෙවුවෝ ය. </span></span><span class="verse v17" data-usfm="EST.9.17"><span class="label">17</span><span class="content">අදාර් මස දහතුන් වන දා ඔව්හු එසේ කර, දහහතර වන දා නිවාඩු ගෙන, ඒ දවස ප්‍රීතිමත් මංගල්‍ය දවසක් කරගත්හ. </span></span><span class="verse v18" data-usfm="EST.9.18"><span class="label">18</span><span class="content">එහෙත්, ඒ මාසයේ දහතුන් වන දාත්, දහහතර වන දාත් සංවිධාන ව සූසාහි විසූ ජුදෙව්වරු පහළොස් වන දා නිවාඩු ගෙන, ඒ දවස ප්‍රීතිමත් මංගල්‍ය දවසක් කරගත්තෝ ය. </span></span><span class="verse v19" data-usfm="EST.9.19"><span class="label">19</span><span class="content">කුඩා නුවරවල වාසය කරන පිටිසර ජුදෙව්වරුන් අදාර් මාසයේ දහහතර වන දවස ප්‍රීතිමත්, ආනන්දජනක, එකිනෙකාට කෑම හා තෑගි යවන මංගල්‍ය දවසක් කරගෙන තිබෙන්නේ ඒ නිසා ය.</span></span> 
     </div> 
     <div class="s1"> <span class="heading"><b>පූරීම් මංගල්‍යය පිහිටුවීම</b></span> 
     </div> 
     <div class="p"> <span class="verse v19" data-usfm="EST.9.19"><span class="content"> </span></span><span class="verse v20" data-usfm="EST.9.20"><span class="label">20</span><span class="content">මොර්දෙකයි ද මේ සිද්ධීන් වාර්තාගත කර අහෂ්වේරොෂ් රජුගේ සියලු ම රටවල ළඟ හා දුර සිටි සියලු ජුදෙව්වරුන්ට ලියුම් යවමින්, </span></span><span class="verse v21" data-usfm="EST.9.21"><span class="label">21</span><span class="content">වසරක් පාසා වසරක් අදාර් මාසයේ දහහතර වන දාත් පහළොස් වන දාත් උත්සව දිනයක් ලෙස පවත්වන්නට නියම කෙළේ ය. </span></span><span class="verse v22" data-usfm="EST.9.22"><span class="label">22</span><span class="content">එසේ කෙළේ, ඒ දෙදවසේ දී, ජුදෙව්වරුන් නිදහස ලැබූ නිසාත්, ඒ මාසයේ දී ඔවුන්ගේ ශෝකය ප්‍රීතියටත්, ඔවුන්ගේ දොම්නස සොම්නසටත් හැරුණ නිසාත් ය. ඒවා ප්‍රීතිමත්, එකිනෙකාට කෑම හා තෑගි යවන දිළිඳුන්ට දන් දෙන මංගල්‍ය දවස් ලෙස පවත්වන්නට යැයි ඔවුන්ට නියම කරන ලදී. </span></span><span class="verse v23" data-usfm="EST.9.23"><span class="label">23</span><span class="content">එබැවින් ඔවුන් කරන්නට පටන්ගත් එම චාරිත්‍රය මොර්දෙකයි ඔවුන්ට ලියා එවූ අන්දමට ජුදෙව්වරු ඉන් පසුවත් කරන්නට එකඟ වූ හ.</span></span> 
     </div> 
     <div class="p"> <span class="verse v23" data-usfm="EST.9.23"><span class="content"> </span></span><span class="verse v24" data-usfm="EST.9.24"><span class="label">24</span><span class="content"> </span><span class="content">ජුදෙව්වරුන්ගේ එදිරිකාරයා වූ ආගග් ජාතික හම්මෙදාතාගේ පුත් හාමාන් ජුදෙව්වරුන් නැති කිරීමට ඔවුන්ට විරුද්ධ ව යෝජනා කර විනාශ කරන්නට පූර් නම් පස ඇට දැමුවේ ය. </span></span><span class="verse v25" data-usfm="EST.9.25"><span class="label">25</span><span class="content">එහෙත්, ඒ බව රජුට සැළ වූ කල, එස්තර්ගේ ඉල්ලීම පරිදි රජතුමා හාමාන් විසින් ජුදෙව්වරුන්ට විරුද්ධ ව කරන ලද නපුරු යෝජනාව ඔහුට ම විරුද්ධ ව හැරෙන හැටියටත්, ඔහු සහ ඔහුගේ පුත්‍රයන් එල්ලුම් ගසේ එල්ලා තබන හැටියටත් අණ කර ලියා යැව්වේ ය. </span></span><span class="verse v26" data-usfm="EST.9.26"><span class="label">26</span><span class="content">එබැවින් පූර් යන නාමය අනුව ඒ දවස්වලට පූරීම් යන නම තබන ලදී. එබැවින්, මේ හසුනේ ලියා තිබුණ දේ නිසා ද තමන් දුටු දේ නිසා ද තමන්ට සිද්ධ වූ දේ නිසා ද </span></span><span class="verse v27" data-usfm="EST.9.27"><span class="label">27</span><span class="content">ජුදෙව්වරු නියමිත විධියටත්, නියම කාලයටත් වසරක් පාසා වසරක් නොවරදවා ඒ දවස් දෙක උත්සව දවස් ලෙස පැවැත්වීමේ වගකීම තමන් උදෙසා ද මතු පරම්පරාවන් උදෙසා ද තමන්ට එකතු වන අය උදෙසා ද භාරගන්නට තීරණය කරගත්හ. </span></span><span class="verse v28" data-usfm="EST.9.28"><span class="label">28</span><span class="content">පරපුරෙන් පරපුරට හැම පවුලකට ම, හැම ප්‍රදේශයකට ම, හැම නගරයකට ම ජුදෙව්වරුන් විසින් පූරීම් දවස් පැවැත්විය යුතු බවත්, මතු පරම්පරාවල දී එය අමතක නොකළ යුතු බවත් තීරණය කරගන්නා ලදී.</span></span> 
     </div> 
     <div class="p"> <span class="verse v28" data-usfm="EST.9.28"><span class="content"> </span></span><span class="verse v29" data-usfm="EST.9.29"><span class="label">29</span><span class="content">අබිහයිල්ගේ දුව වූ එස්තර් රැජින මොර්දෙකයි නම් ජුදෙව් ජාතිකයා සමඟ පූරීම් උත්සවය සම්බන්ධයෙන් ලියා දුන් පූර්ණ බලය මෙම දෙ වන ලියුමෙන් ස්ථීර කළා ය. </span></span><span class="verse v30" data-usfm="EST.9.30"><span class="label">30</span><span class="content">අහෂ්වේරොෂ්ගේ රාජ්‍යයේ ප්‍රදේශ එකසිය විසි හතේ සිටි සියලු ජුදෙව්වරුන්ට සාමයත්, ආරක්ෂාවත් පතමින් ලියුම් යවන ලදී. </span></span><span class="verse v31" data-usfm="EST.9.31"><span class="label">31</span><span class="content">ඒ ලියුම් මඟින්, ජුදෙව් ජාතික මොර්දෙකයි නියම කළ පරිදි මේ පූරීම් උත්සව දවස් නියමිත කාලයට පැවැත්වීම අනිවාර්ය කටයුත්තක් කරන ලදී. ඔවුන්ටත්, ඔවුන්ගේ පරපුරටත් උපවාස හා ශෝකවීම් පිළිබඳ නියමිත නීති රීති තිබුණ ලෙස ම මෙම නියෝග ද පණවන ලදී. </span></span><span class="verse v32" data-usfm="EST.9.32"><span class="label">32</span><span class="content">පූරීම් උත්සව දවස් පිළිබඳ නීති රීති එස්තර්ගේ මේ ආඥාවෙන් ස්ථිර කරන ලදී. එය වාර්තාගත කර ඇත.</span></span> 
     </div> 
    </div> 
   </div> 
  </div>
 </body>
</html>