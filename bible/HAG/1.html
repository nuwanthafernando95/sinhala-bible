<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHAG"> 
    <div class="chapter ch1" data-usfm="HAG.1">  
     <div class="s1"> <span class="heading"><b>දේව මාලිගාව යළිත් ගොඩනැඟීම</b></span> 
     </div> 
     <div class="p"> <span class="content"> </span><span class="verse v1" data-usfm="HAG.1.1"><span class="label">1</span><span class="content"> </span><span class="content">දාරියුස් රජුගේ දෙ වන අවුරුද්දේ හය වන මාසයේ පළමු වන දා සමිඳාණන් වහන්සේ දිවැසිවර හග්ගයි මඟින් ෂෙයල්තියෙල්ගේ පුත් ජුදාහි ආණ්ඩුකාර සෙරුබ්බාබෙල් වෙතටත්, ජෙහෝශාදාක්ගේ පුත් උත්තම පූජක ජෝෂුවා වෙතටත් එවූ පණිවුඩය මෙය වේ.</span></span> 
     </div> 
     <div class="p"> <span class="verse v1" data-usfm="HAG.1.1"><span class="content"> </span></span><span class="verse v2" data-usfm="HAG.1.2"><span class="label">2</span><span class="content">“දේව මාලිගාව නැවත ගොඩනැඟීමට නිසි කාලය පැමිණ නැතැ යි මේ සෙනඟ කියති”යි සියලු බලැති සමිඳාණන් වහන්සේ වදාරන සේක. </span></span><span class="verse v3" data-usfm="HAG.1.3"><span class="label">3</span><span class="content">එවිට මේ පණිවුඩය දිවැසිවර හග්ගයි මඟින් උන් වහන්සේ ප්‍රකාශ කළ සේක:</span></span> 
     </div> 
     <div class="p"> <span class="verse v3" data-usfm="HAG.1.3"><span class="content"> </span></span><span class="verse v4" data-usfm="HAG.1.4"><span class="label">4</span><span class="content">“මාගේ ජනයෙනි, මාගේ දේව මාලිගාව නටබුන් වී තිබිය දී නුඹලා මනහර මන්දිරවල ජීවත් වීම සුදුසු ද? දැන් ඉතින් සර්ව පරාක්‍රම සමිඳාණන් වහන්සේ මෙසේ වදාරන සේක. </span></span><span class="verse v5" data-usfm="HAG.1.5"><span class="label">5</span><span class="content">නුඹලාගේ ජීවිත පිළිවෙළ ගැන සිතා බලන්න. </span></span><span class="verse v6" data-usfm="HAG.1.6"><span class="label">6</span><span class="content">නුඹලා බොහෝ සේ වපුළ නමුත්, ලබාගත් අස්වැන්න සුළු ය. කන නමුත් තෘප්තියක් නුඹලාට නැත; බොන නමුත්, සෑහීමක් නැත. අඳින නමුත්, උණුසුමක් නැත. මුදල් හම්බ කරන්නා එය හම්බ කරන්නේ හිල් ඇති පසුම්බියකට දමන්නට ය. </span></span><span class="verse v7" data-usfm="HAG.1.7"><span class="label">7</span><span class="content">සර්ව පරාක්‍රම සමිඳාණන් වහන්සේ මෙසේ වදාරන සේක. නුඹලාගේ ජීවිත පිළිවෙළ ගැන සිතා බලන්න. </span></span><span class="verse v8" data-usfm="HAG.1.8"><span class="label">8</span><span class="content">කඳුකරයට ගොස් ලී ගෙනවුත්, මා ප්‍රසන්න වන පිණිස ද මට නිසි නමස්කාරය ලැබෙන පිණිස ද දේව මාලිගාව නැවත ගොඩනඟන්න.</span></span> 
     </div> 
     <div class="p"> <span class="verse v8" data-usfm="HAG.1.8"><span class="content"> </span></span><span class="verse v9" data-usfm="HAG.1.9"><span class="label">9</span><span class="content">“නුඹලා බොහෝ බලාපොරොත්තු වූ නමුත්, නුඹලාට ලැබුණේ ස්වල්පයකි. නුඹලා අස්වැන්න ගෙදර ගෙනා විට මම එය පිඹ දැම්මෙමි. මා එසේ කරන්නේ මන් ද? සියලු බලැති සමිඳාණන් වහන්සේ මෙසේ වදාරන සේක. මාගේ මාලිගාව නටබුන් වී තිබිය දී ඒ ගැන නොසලකා නුඹලා එකිනෙකා තම තමාගේ ගෙවල් ගැන සැලකිලිමත් වන නිසා ය. </span></span><span class="verse v10" data-usfm="HAG.1.10"><span class="label">10</span><span class="content">අහසින් වැසි නොවසින්නේත්, පොළොවෙන් පල හට නොගන්නේත් ඒ නිසා ය. </span></span><span class="verse v11" data-usfm="HAG.1.11"><span class="label">11</span><span class="content">මා දේශය පිට ද කඳු හෙල් පිට ද නියඟයක් පමුණුවා ඇත; තෘණ භූමි ද මිදි වතු ද ඔලීව වතු ද හැම භවහෝග වගාවන් ද මිනිසුන් හා සිවුපාවුන් ද ඔවුන් කරන හැම වගාවන් ද පිට එය පමුණුවා ඇත.”</span></span> 
     </div> 
     <div class="p"> <span class="verse v11" data-usfm="HAG.1.11"><span class="content"> </span></span><span class="verse v12" data-usfm="HAG.1.12"><span class="label">12</span><span class="content">එවිට ෂෙයල්තියෙල්ගේ පුත් සෙරුබ්බාබෙල් ද ජෙහෝශාදාක්ගේ පුත් උත්තම පූජක ජෝෂුවා ද ඉතිරි වූ කුඩා පිරිස අතර සියල්ලෝ ද ඔවුන්ගේ දෙවි සමිඳාණන් වහන්සේ නියම කළ දේ කළහ. ඔව්හු සමිඳාණන් වහන්සේට මහත් සේ ගරුබිය දැක්වූ හ; සමිඳාණන් වහන්සේගේ දූතයා වන දිවැසිවර හග්ගයිට කීකරු වූ හ. </span></span><span class="verse v13" data-usfm="HAG.1.13"><span class="label">13</span><span class="content">එවිට සමිඳාණන් වහන්සේගේ දූතයා වන හග්ගයි, “මම ඔබ සමඟ සිටිමි; සමිඳාණන් වහන්සේ මෙසේ වදාරන සේක; එය මාගේ පොරොන්දුව ය”යි සමිඳාණන් වහන්සේගේ පණිවුඩය සෙනඟට ප්‍රකාශ කෙළේ ය. </span></span><span class="verse v14" data-usfm="HAG.1.14"><span class="label">14</span><span class="content">සමිඳාණන් වහන්සේ ජුදාහි ආණ්ඩුකාරයා වූ ෂෙයල්තියෙල්ගේ පුත් සෙරුබ්බාබෙල්ගේ ද ජෙහෝශාදාක්ගේ පුත් උත්තම පූජක ජෝෂුවාගේ ද සෙනඟ අතර ඉතිරි වූ සියලු දෙනාගේ ද සිත් දිරිගැන්වූ සේක. තමන්ගේ සියලු බලැති දෙවි සමිඳාණන් වහන්සේගේ ම මාලිගාව ගොඩනැඟීමට ඔව්හු පටන්ගත්හ. </span></span><span class="verse v15" data-usfm="HAG.1.15"><span class="label">15</span><span class="content">මෙසේ පටන්ගනු ලැබුවේ දාරියුස් රජුගේ දෙ වන අවුරුද්දේ හය වන මාසයේ විසිහතර වන දා ය.</span></span> 
     </div> 
    </div> 
   </div> 
  </div>
 </body>
</html>