<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHAG"> 
    <div class="chapter ch2" data-usfm="HAG.2">  
     <div class="s1"> <span class="heading"><b>අලුත් මාලිගාවේ අලංකාරය</b></span> 
     </div> 
     <div class="p"> <span class="content"> </span><span class="verse v1" data-usfm="HAG.2.1"><span class="label">1</span><span class="content">එම අවුරුද්දේ ම හත් වන මාසයේ විසිඑක් වන දා සමිඳාණන් වහන්සේ දිවැසිවර හග්ගයි මඟින් කතා කළ සේක. </span></span><span class="verse v2" data-usfm="HAG.2.2"><span class="label">2</span><span class="content">ජුදාහි ආණ්ඩුකාර වූ ෂෙයල්තියෙල්ගේ පුත් සෙරුබ්බාබෙල්ටත්, ජෙහෝශාදාක්ගේ පුත් උත්තම පූජක වූ ජෝෂුවාටත් සෙනඟ අතර ඉතිරි වූ සියල්ලන්ටත් මෙසේ කියන්නට උන් වහන්සේ හග්ගයිට නියම කළ සේක: </span></span><span class="verse v3" data-usfm="HAG.2.3"><span class="label">3</span><span class="content">“මේ දේව මාලිගාවේ මුලින් තිබූ තේජස දුටු යමෙක් නුඹලා අතරෙහි ඉතිරි ව සිටිත් ද? දැන් නුඹලාට මෙය පෙනෙන්නේ කෙසේ ද? මේ ගැන නුඹලාගේ ම සිතේ කැක්කුමක් නැද් ද? </span></span><span class="verse v4" data-usfm="HAG.2.4"><span class="label">4</span><span class="content">එහෙත්, සෙරුබ්බාබෙල් ධෛර්යවත් වන්න. සියලු බලැති සමිඳාණන් වහන්සේ මෙසේ වදාරන සේක. අහෝ! උත්තම පූජක ජෝෂුවා, ජෙහෝශාදාක්ගේ පුත්‍රය, ධෛර්යවත් වන්න. දේශයේ සියලු වැසියෙනි, ධෛර්යවත් වන්න. වැඩ පටන් ගන්න; මම නුඹලා සමඟ සිටිමි යි සමිඳාණන් වහන්සේ වදාරන සේක. </span></span><span class="verse v5" data-usfm="HAG.2.5"><span class="label">5</span><span class="content">නුඹලා මිසරයෙන් පිට වී ආ කල මම නුඹලා සමඟ නිරන්තරයෙන් සිටින බවට පොරොන්දු දුන් ප්‍රකාරයට මාගේ ආත්මානුභාවය තවමත්, නුඹලා සමඟ ය. ඒ නිසා බිය නොවන්න.</span></span> 
     </div> 
     <div class="p"> <span class="verse v5" data-usfm="HAG.2.5"><span class="content"> </span></span><span class="verse v6 v7" data-usfm="HAG.2.6+HAG.2.7"><span class="label">6-7</span><span class="content"> </span><span class="content">සියලු බලැති සමිඳාණන් වහන්සේ මෙසේ වදාරන සේක: “නොබෝ කලකින් මම අහස සහ පොළොවත්, මුහුද සහ ගොඩබිමත් සොලවන්නෙමි. සියලු ජාතීන් ද සොලවන්නෙමි. ඔවුන්ගේ වස්තුව මෙහි ගලා එන්නේ ය. </span></span><span class="verse v8" data-usfm="HAG.2.8"><span class="label">8</span><span class="content">සියලු බලැති සමිඳාණන් වහන්සේ මෙසේ කියන සේක. මම දේව මාලිගාව තේජසින් පුරවන්නෙමි. රිදී මාගේ ය; රන් ද මාගේ ය. </span></span><span class="verse v9" data-usfm="HAG.2.9"><span class="label">9</span><span class="content">අලුත් දේව මාලිගාවේ තේජාලංකාරය පැරණි දේව මාලිගාවේ අලංකාරය ඉක්මවා යන්නේ ය. එහි මාගේ සෙනඟට සෞභාග්‍යයත්, ශාන්තියත් දෙන්නෙමි. මෙසේ පවසන්නේ සියලු බලැති සමිඳාණන් වහන්සේ වන මම ය.”</span></span> 
     </div> 
     <div class="s1"> <span class="heading"><b>අපිරිසිදුකමට හා පමා වීමට දඬුවම්</b></span> 
     </div> 
     <div class="p"> <span class="verse v9" data-usfm="HAG.2.9"><span class="content"> </span></span><span class="verse v10" data-usfm="HAG.2.10"><span class="label">10</span><span class="content">දාරියුස් රජුගේ දෙ වන අවුරුද්දේ නව වන මාසයේ විසිහතර වන දා සමිඳාණන් වහන්සේ නැවතත් දිවැසිවර හග්ගයිට කතා කළ සේක. </span></span><span class="verse v11" data-usfm="HAG.2.11"><span class="label">11</span><span class="content">සර්ව පරාක්‍රම සමිඳාණන් වහන්සේ මෙසේ වදාරන සේක: “මේ ප්‍රශ්නය ගැන පූජකයන්ගෙන් තීරණයක් ඉල්ලන්න. </span></span><span class="verse v12" data-usfm="HAG.2.12"><span class="label">12</span><span class="content">යමෙකු තමාගේ වස්ත්‍ර කෙළවරේ කැප කරන ලද මාංසය ගෙන යන විට ඒ වස්ත්‍ර කෙළවර රොටිවල හෝ පිදූ හොදිවල හෝ මිදියුසවල හෝ තෙල්වල හෝ වෙන‍යම් කෑමක හෝ ගෑවුණොත් ඒවා ඒ හේතුවෙන් කැප කළ ආහාර වන්නේ ද?” ඒ ප්‍රශ්නය ඇසූ විට පූජකයෝ, “නැතැ”යි පිළිතුරු දුන්හ.</span></span> 
     </div> 
     <div class="p"> <span class="verse v12" data-usfm="HAG.2.12"><span class="content"> </span></span><span class="verse v13" data-usfm="HAG.2.13"><span class="label">13</span><span class="content"> </span><span class="content">නැවතත් හග්ගයි මෙසේ ඇසී ය: “මළමිනියක් ස්පර්ශ කිරීමෙන් අපවිත්‍ර වූ යම් කෙනෙකු ඒ ආහාර ස්පර්ශ කළොත් ඒවා අපවිත්‍ර වෙයි ද?” ඒ ප්‍රශ්නයට පූජකයෝ, “අපවිත්‍ර ය”යි පිළිතුරු දුන්හ.</span></span> 
     </div> 
     <div class="p"> <span class="verse v13" data-usfm="HAG.2.13"><span class="content"> </span></span><span class="verse v14" data-usfm="HAG.2.14"><span class="label">14</span><span class="content">එවිට හග්ගයි මෙසේ කී ය: “මේ දේ මේ සෙනඟටත්, මේ රටවැසි සියලු දෙනාටත්, ඔවුන් නිපදවන සියලු දේටත් අදාළ වන්නේ ය. ඔවුන් ඔප්පු කරන සෑම දේ ම අපවිත්‍ර වන්නේ ය යි ‍සමිඳාණන් වහන්සේ වදාරන සේක.”</span></span> 
     </div> 
     <div class="p"> <span class="verse v14" data-usfm="HAG.2.14"><span class="content"> </span></span><span class="verse v15" data-usfm="HAG.2.15"><span class="label">15</span><span class="content">“නුඹලාට මෙදින සිට ඉදිරි කාලයේ සිදු වන දේ ගැන මෙනෙහි කරන්න. මාලිගාවේ ගලක් පිට ගලක් තබන්න පෙර නුඹලාගේ තත්ත්වය මේ ය. </span></span><span class="verse v16" data-usfm="HAG.2.16"><span class="label">16</span><span class="content">කිලෝග්‍රෑම් දෙසියයක් ලබන අදහසින් ධාන්‍ය ගොඩක් වෙත ගිය නමුත් නුඹලාට ලැබුණේ කිලෝග්‍රෑම් සියයක් පමණ ය. මිදියුස ලීටර් දෙසියයක් තටාකයකින් ඇදගන්න පිණිස ගිය විට ලැබුණේ සියයක් පමණ ය. </span></span><span class="verse v17" data-usfm="HAG.2.17"><span class="label">17</span><span class="content">නුඹලා වගා කරන්න උත්සාහ කළ සියලු දේ විනාශ වන පිණිස මම ගොයම් රෝගය ද කොළ වියළීම ද ගල් වර්ෂාව ද එවීමි. එහෙත්, නුඹලා මා වෙත හැරුණේ නැතැ යි සමිඳාණන් වහන්සේ වදාරන සේක. </span></span><span class="verse v18" data-usfm="HAG.2.18"><span class="label">18</span><span class="content">නව වන මාසයේ විසිහතර වන දා වන, දේව මාලිගාවේ අත්තිවාරම් දැමූ මේ දවසේ දී නුඹලාට සිදු වී ඇති දේ ගැන හොඳට කල්පනා කර බලන්න. </span></span><span class="verse v19" data-usfm="HAG.2.19"><span class="label">19</span><span class="content">අටුවල ධාන්‍ය ඉතිරි වී ඇද් ද? එසේ ම මිදි වැල්වලත් අත්තික්කා ගස්වලත් දෙළුම් ගස්වලත්, ඔලීව ගස්වලත් පල හටගෙන ඇද් ද? නැත. අද පටන් මම නුඹලාට ආශීර්වාද කරන්නෙමි.”</span></span> 
     </div> 
     <div class="s1"> <span class="heading"><b>සෙරුබ්බාබෙල්ට පොරොන්දුව</b></span> 
     </div> 
     <div class="p"> <span class="verse v19" data-usfm="HAG.2.19"><span class="content"> </span></span><span class="verse v20" data-usfm="HAG.2.20"><span class="label">20</span><span class="content">එම දවසේ දී ම එනම්, එම මාසයේ විසිහතර වන දා සමිඳාණන් වහන්සේ හග්ගයිට දෙ වන වරට පණිවුඩයක් දෙමින් මෙසේ වදාළ සේක: </span></span><span class="verse v21" data-usfm="HAG.2.21"><span class="label">21</span><span class="content">“ජුදාහි ආණ්ඩුකාරයා වන සෙරුබ්බාබෙල්ට මෙසේ කියන්න, ‘මම අහසත් පොළොවත් සොලවන්න යන්නෙමි. </span></span><span class="verse v22" data-usfm="HAG.2.22"><span class="label">22</span><span class="content">රාජ්‍යයන්ගේ සිහසුන් පෙරළාදමා, ජාතීන්ගේ ආණ්ඩු බලය නැති කරන්නෙමි. මම රථ සහ ඒවායේ නැඟී යන්නන් පෙරළා දමන්නෙමි, අශ්වයන් මරන්නෙමි. උන් පිට යන්නෝ එකිනෙකා තම තමා කඩුවෙන් මරාගනිති.’ </span></span><span class="verse v23" data-usfm="HAG.2.23"><span class="label">23</span><span class="content">සියලු බලැති සමිඳාණන් වහන්සේ මෙසේ වදාරන සේක. එම දවසේ දී මාගේ සේවක ෂෙයල්තියෙල්ගේ පුත් සෙරුබ්බාබෙල්, මම නුඹ මාගේ පේරැස් මුද්ද මෙන් කරන්නෙමි. මා තෝරාගත් තැනැත්තා නුඹ ය. මෙසේ වදාරන්නේ සියලු බලැති සමිඳාණන් වහන්සේ ය.”</span></span> 
     </div> 
    </div> 
   </div> 
  </div>
 </body>
</html>