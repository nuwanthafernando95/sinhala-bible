<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPHP"> 
    <div class="chapter ch4" data-usfm="PHP.4">  
     <div class="s1"> <span class="heading"><b>අවවාදානුශාසනා</b></span> 
     </div> 
     <div class="p"> <span class="content"> </span><span class="verse v1" data-usfm="PHP.4.1"><span class="label">1</span><span class="content">එහෙයින් මාගේ ප්‍රේමවන්ත, හිතවත් සහෝදරවරුනි, මාගේ ප්‍රීතියත්, ඔටුන්නත් වන ප්‍රේමවන්තයෙනි, මෙසේ සමිඳාණන් වහන්සේ තුළ ස්ථීර ව සිටින්න.</span></span> 
     </div> 
     <div class="p"> <span class="verse v1" data-usfm="PHP.4.1"><span class="content"> </span></span><span class="verse v2" data-usfm="PHP.4.2"><span class="label">2</span><span class="content">අමනාපකම් ඉවත ලා, සමිඳාණන් වහන්සේ තුළ එක්සිත් වන ලෙස එවෝදියාගෙන් ද සින්තිකීගෙන් ද ඉල්ලමි. </span></span><span class="verse v3" data-usfm="PHP.4.3"><span class="label">3</span><span class="content">එසේ ය, මේ ස්ත්‍රීවරුන්ට උපකාර කරන ලෙස මාගේ සැබෑ පංගුකාරයෙකු වන ඔබෙනුත් ඉල්ලමි. ඔව්හු ක්ලෙමෙන්ත් ද මාගේ අනෙක් හවුල් සේවකයන් ද ඇතුළු ව මා සමඟ සුබ අස්න සඳහා සේවය කළෝ ය. ඔවුන්ගේ නාම ජීවන පොතෙහි ලියා ඇත.</span></span> 
     </div> 
     <div class="p"> <span class="verse v3" data-usfm="PHP.4.3"><span class="content"> </span></span><span class="verse v4" data-usfm="PHP.4.4"><span class="label">4</span><span class="content">සමිඳාණන් වහන්සේ තුළ නිතර ම ප්‍රීති වන්න. ප්‍රීති වන්නැ යි නැවතත් කියමි. </span></span><span class="verse v5" data-usfm="PHP.4.5"><span class="label">5</span><span class="content">ඔබගේ ගුණ යහපත්කම සියලු මනුෂ්‍යයන්ට දැනගන්නට ලැබේ වා. සමිඳාණන් වහන්සේ විගස වඩින සේක. </span></span><span class="verse v6" data-usfm="PHP.4.6"><span class="label">6</span><span class="content">ඔබ කිසිවක් ගැන කරදර නොවී, සියල්ලෙහි දී ස්තුති පූර්වක ව, යාච්ඤාවෙන් හා කන්නලව්වෙන් ඔබගේ අයැදීම් දෙවියන් වහන්සේට දන්වන්න. </span></span><span class="verse v7" data-usfm="PHP.4.7"><span class="label">7</span><span class="content">එවිට සියලු නැණනුවණ ඉක්මවා යන දෙවියන් වහන්සේගේ සාමදානය, ක්‍රිස්තුස් ජේසුස් වහන්සේ තුළින් ඔබගේ සිතුම් පැතුම් ආරක්ෂා කරන්නේ ය.</span></span> 
     </div> 
     <div class="p"> <span class="verse v7" data-usfm="PHP.4.7"><span class="content"> </span></span><span class="verse v8" data-usfm="PHP.4.8"><span class="label">8</span><span class="content">අවසන් කොට, සහෝදරවරුනි, සත්‍ය වූ හා උදාර වූ කොයි දේ ගැනත්, සාධාරණ වූ හා පිරිසිදු වූ කොයි දේ ගැනත්, ප්‍රිය වඩන හා මනහර කොයි දේ ගැනත් සදාචාරාත්මක යයි ප්‍රශංසනීය යයි සිතිය හැකි යමක් ඇද්ද, ඒවා ගැනත් සිත යොදවන්න. </span></span><span class="verse v9" data-usfm="PHP.4.9"><span class="label">9</span><span class="content">ඔබ මාගෙන් ඉගෙනගත්, මා ඔබට භාරදුන්, මා කියනු ඇසූ, මා කරනු දුටු, සියල්ල ක්‍රියාවෙහි යොදවන්න. එවිට සාමදානයේ දෙවියන් වහන්සේ ඔබ සමඟ වන සේක.</span></span> 
     </div> 
     <div class="s1"> <span class="heading"><b>තුති පඬුරු පිළිගැනීම</b></span> 
     </div> 
     <div class="p"> <span class="verse v9" data-usfm="PHP.4.9"><span class="content"> </span></span><span class="verse v10" data-usfm="PHP.4.10"><span class="label">10</span><span class="content">බොහෝ කලකට පසු මා ගැන කල්පනා කිරීමට ඔබ නැවත පිබිදුණු බැවින් සමිඳාණන් වහන්සේ තුළ මම අතිශයින් ප්‍රීති වෙමි. කවදත් ඒ කල්පනාව ඔබ තුළ තිබිණි. එහෙත් එය පෙන්වීමට ඉඩප්‍රස්තාවක් නො වී ය. </span></span><span class="verse v11" data-usfm="PHP.4.11"><span class="label">11</span><span class="content">මා මෙය කියන්නේ මට ඇති හිඟ කමක් නිසා නොවේ. මන්ද, මම කුමන තත්ත්වයක සිටියත් ඇති දෙයින් සතුටු වීමට ඉගෙනගෙන සිටිමි. </span></span><span class="verse v12" data-usfm="PHP.4.12"><span class="label">12</span><span class="content">මම පහත් තත්ත්වයක සිටින්නට ද සමෘද්ධ ව, සිටින්නට ද දනිමි. මා කුමන තත්ත්වයක කොහි සිටියත් සෑහීමට පැමිණ සිටින්නටත්, සාගින්නෙන් සිටින්නටත්, සමෘද්ධ ව සිටින්නටත්, අගහිඟකම් ඇති ව සිටින්නටත් හැකි, රහස ඉගෙනගෙන සිටිමි. </span></span><span class="verse v13" data-usfm="PHP.4.13"><span class="label">13</span><span class="content">මා බලවත් කරන තැනැන් වහන්සේ තුළ මට සියලු දේ කළ හැකි ය. </span></span><span class="verse v14" data-usfm="PHP.4.14"><span class="label">14</span><span class="content">කෙසේ වුව ද, මාගේ පීඩාවල දී ඔබ මට උපකාර කිරීම කොතරම් හොඳ ද?</span></span> 
     </div> 
     <div class="p"> <span class="verse v14" data-usfm="PHP.4.14"><span class="content"> </span></span><span class="verse v15" data-usfm="PHP.4.15"><span class="label">15</span><span class="content"> </span><span class="content"> පිලිප්පිවරුනි, මාගේ ධර්මදූත සේවයේ මුල් අවදියේ දී මා මසිදෝනියෙන් නික්ම ගිය විට, ඔබ හැර අන් කිසි සභාවක් මගේ අය වැය සම්බන්ධයෙන් මට හවුල් නො වූ බව ඔබ ම දන්නහු ය. </span></span><span class="verse v16" data-usfm="PHP.4.16"><span class="label">16</span><span class="content"> තවද මා තෙසලෝනිකයේ සිටිය දී පවා මාගේ ඕනෑඑපාකම් පිරිමැසීමට කීප වරක් ඔබ මට මුදල් එව්වහු ය. </span></span><span class="verse v17" data-usfm="PHP.4.17"><span class="label">17</span><span class="content">මා දීමනාව සොයනවා නොවේ. මා සොයන්නේ ඔබගේ ගිණුම අධික ලෙස වැඩි කරන විපාකය යි. </span></span><span class="verse v18" data-usfm="PHP.4.18"><span class="label">18</span><span class="content"> දැන් මට සියල්ල වුවමනාවටත් වැඩියෙන් ලැබී ඇති බවට සහතික කරමි. ඔබ එපප්‍රොදිතස් අත මා වෙත එවූ දේවල් ද ලබා පූර්ණ වී සිටිමි. ඒවා දෙවියන් වහන්සේට මිහිරි සුගන්ධයක් හා ප්‍රියමනාප පූජාවක් වී ඇත. </span></span><span class="verse v19" data-usfm="PHP.4.19"><span class="label">19</span><span class="content">මාගේ දෙවියන් වහන්සේ, ක්‍රිස්තුස් ජේසුස් වහන්සේ තුළ, ස්වකීය තේජාන්විත වස්තු සම්භාරය අනුව ඔබගේ සියලු අගහිඟකම් සපුරාලන සේක. </span></span><span class="verse v20" data-usfm="PHP.4.20"><span class="label">20</span><span class="content">අපගේ පිය වූ දෙවියන් වහන්සේට සදහට ම මහිමය වේ වා! ආමෙන්.</span></span> 
     </div> 
     <div class="s1"> <span class="heading"><b>අවසාන ආචාරය</b></span> 
     </div> 
     <div class="p"> <span class="verse v20" data-usfm="PHP.4.20"><span class="content"> </span></span><span class="verse v21" data-usfm="PHP.4.21"><span class="label">21</span><span class="content">ක්‍රිස්තුස් ජේසුස් වහන්සේ තුළ සියලු සැදැහැවතුන්ට ආචාර කරන්න. මා සමඟ සිටින සහෝදරයෝ ඔබට ආචාර කරති. </span></span><span class="verse v22" data-usfm="PHP.4.22"><span class="label">22</span><span class="content">සියලු සැදැහැවත්හු ද, ප්‍රධාන කොට සීසර්ගේ රාජ භවනයේ සැදැහැවත්හු ද ඔබට ආචාර කරති.</span></span> 
     </div> 
     <div class="p"> <span class="verse v22" data-usfm="PHP.4.22"><span class="content"> </span></span><span class="verse v23" data-usfm="PHP.4.23"><span class="label">23</span><span class="content">ජේසුස් ක්‍රිස්තුස් ස්වාමීන් වහන්සේගේ කරුණාව ඔබ සියල්ලන් සමඟ වේ වා!</span></span> 
     </div> 
    </div> 
   </div> 
  </div>
 </body>
</html>