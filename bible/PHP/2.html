<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPHP"> 
    <div class="chapter ch2" data-usfm="PHP.2">  
     <div class="s1"> <span class="heading"><b>ක්‍රිස්තුන් වහන්සේගේ පහත් වීම හා උසස් වීම</b></span> 
     </div> 
     <div class="p"> <span class="content"> </span><span class="verse v1" data-usfm="PHP.2.1"><span class="label">1</span><span class="content">ක්‍රිස්තුන් වහන්සේට අයිති වීමෙන් ඔබට යම් ශක්තියක් තිබේ ද? ප්‍රේමයෙහි යම් අස්වැසිල්ලක් තිබේ ද? ආත්මයාණන් වහන්සේ සමඟ යම් සහභාගිකමක් තිබේ ද? එකිනෙකා කෙරෙහි ආදරයක් හා දයාබරකමක් තිබේ ද? </span></span><span class="verse v2" data-usfm="PHP.2.2"><span class="label">2</span><span class="content">එසේ නම්, ඔබ එක සමාන චේතනා ඇති ව, එක ම ප්‍රේමයෙන් බැඳී, එක ම අරමුණකින් එක්සිත් ව සිටීමෙන් මාගේ ප්‍රීතිය සම්පූර්ණ කරන්න. </span></span><span class="verse v3" data-usfm="PHP.2.3"><span class="label">3</span><span class="content">පක්ෂවාදීකමින් වත් පුහු මාන්නයෙන් වත් කිසිවක් නොකරන්න. එකිනෙකා තම තමාට වඩා අන් අය උතුම් යයි යටහත්කමින් සිතන්න. </span></span><span class="verse v4" data-usfm="PHP.2.4"><span class="label">4</span><span class="content">සැමදෙන තම තමාගේ ම යහපත පමණක් නොසොයා, අනුන්ගේ යහපත ගැන ද සලකන්න. </span></span><span class="verse v5" data-usfm="PHP.2.5"><span class="label">5</span><span class="content">ක්‍රිස්තුස් ජේසුස් වහන්සේ තුළ පැවති ජීවිතාකල්පය ම ඔබ තුළත් පවතී වා!</span></span> 
     </div> 
     <div class="q"> <span class="verse v5" data-usfm="PHP.2.5"><span class="content"> </span></span><span class="verse v6" data-usfm="PHP.2.6"><span class="label">6</span><span class="content">උන් වහන්සේ, දෙවියන් වහන්සේගේ ස්වරූපය දැරූ නමුත්, දෙවියන් වහන්සේ හා සමානත්වය තමන් විසින් බදාගෙන ම තබාගත යුතු වස්තුවකැ යි නොසිතා,</span></span> 
     </div> 
     <div class="q"> <span class="verse v6" data-usfm="PHP.2.6"><span class="content"> </span></span><span class="verse v7" data-usfm="PHP.2.7"><span class="label">7</span><span class="content">තමන් වහන්සේ ම ත්‍යාජ කරගනිමින්, වහලෙකුගේ ස්වරූපයක් ගෙන, අප හා සමාන මිනිස් කෙනෙක් වූ සේක.</span></span> 
     </div> 
     <div class="q"> <span class="verse v7" data-usfm="PHP.2.7"><span class="content"> </span></span><span class="verse v8" data-usfm="PHP.2.8"><span class="label">8</span><span class="content">මනුෂ්‍යාකාරයෙන් සිටිමින්, උන් වහන්සේ, මරණය, එනම් කුරුසියේ මරණය දක්වා, පහත් වී කීකරු වූ සේක.</span></span> 
     </div> 
     <div class="q"> <span class="verse v8" data-usfm="PHP.2.8"><span class="content"> </span></span><span class="verse v9" data-usfm="PHP.2.9"><span class="label">9</span><span class="content">එබැවින් දෙවියන් වහන්සේ උන් වහන්සේ අති උසස් තැනට නංවා, සියලු නාමයන්ට වඩා අග්‍ර නාමය උන් වහන්සේට දුන් සේක.</span></span> 
     </div> 
     <div class="q"> <span class="verse v9" data-usfm="PHP.2.9"><span class="content"> </span></span><span class="verse v10" data-usfm="PHP.2.10"><span class="label">10</span><span class="content"> </span><span class="content"> එසේ කළේ, ස්වර්ගයෙහි ද පොළොවෙහි ද, පාතාල ලෝකයෙහි ද සියල්ලන්, ‘ජේසුස්’ යන නාමයට දණ නමන පිණිසත්,</span></span> 
     </div> 
     <div class="q"> <span class="verse v10" data-usfm="PHP.2.10"><span class="content"> </span></span><span class="verse v11" data-usfm="PHP.2.11"><span class="label">11</span><span class="content">ජේසුස් ක්‍රිස්තුන් වහන්සේ සමිඳාණන් වහන්සේ යයි දෙවි පියාණන් වහන්සේගේ මහිමය සඳහා, සෑම දිවකින් ම ප්‍රකාශ කරන පිණිසත් ය.</span></span> 
     </div> 
     <div class="s1"> <span class="heading"><b>අඳුරු ලොවක තාරකා මෙන් බැබළීම</b></span> 
     </div> 
     <div class="p"> <span class="verse v11" data-usfm="PHP.2.11"><span class="content"> </span></span><span class="verse v12" data-usfm="PHP.2.12"><span class="label">12</span><span class="content">සැබැවින් මාගේ ප්‍රේමවන්තයෙනි, මා ඔබ වෙත සිටිය දී, ඔබ කීකරු ව සිටියාක් මෙන් ම, දැන් මා ඔබෙන් ඈත් ව සිටින විටත්, ඊටත් වඩා කීකරු ව සිටිය යුතු ය. ඔබ බියෙන් හා වෙව්ලීමෙන් යුතු ව ඔබේ විමුක්තිය සලසාගන්න. </span></span><span class="verse v13" data-usfm="PHP.2.13"><span class="label">13</span><span class="content">මන්ද, ඔබ දෙවියන් වහන්සේගේ යහපත් කැමැත්තට අවනත වී, එය ඉෂ්ට කරවීමට උන් වහන්සේ ම ඔබ තුළ ක්‍රියා කරන සේක. </span></span><span class="verse v14" data-usfm="PHP.2.14"><span class="label">14</span><span class="content">ඔබ කුමන දෙයක් කළත්, මැසිවිලි කීමක් වත් විවාදයක් වත් නැති ව එය කරන්න. </span></span><span class="verse v15" data-usfm="PHP.2.15"><span class="label">15</span><span class="content">එවිට ඔබ නිදොස් හා අහිංසක වන්නහු ය. ඔබ වංක, හිතුවක්කාර පරම්පරාවක් මධ්‍යයෙහි, දෙවියන් වහන්සේගේ නිර්දෝෂ දරුවන් ව, </span></span><span class="verse v16" data-usfm="PHP.2.16"><span class="label">16</span><span class="content">ඔවුන් අතර ජීවන පණිවුඩය ප්‍රදානය කරමින්, අඳුරු ලෝකයක දීප්තිමත් තාරකා මෙන් බබළන්නහු ය. ඔබ එසේ කළොත්, ‘මම නිෂ්ඵල ලෙස නොදිව්වෙමි, නිෂ්ඵල ලෙස වීර්ය නොකෙළෙමි’යි ක්‍රිස්තුන් වහන්සේගේ දවසේ දී ඔබ ගැන මට පාරට්ටු කරගත හැකි වේ.</span></span> 
     </div> 
     <div class="p"> <span class="verse v16" data-usfm="PHP.2.16"><span class="content"> </span></span><span class="verse v17" data-usfm="PHP.2.17"><span class="label">17</span><span class="content">ඔබගේ ඇදහිල්ල නමැති පූජාවත් සේවයත් මත මා ද පූජාවක් ලෙස ඔප්පු කරනු ලැබුවත් සන්තෝෂ වෙමි. ඔබ හැම සමඟ ප්‍රීති වෙමි. </span></span><span class="verse v18" data-usfm="PHP.2.18"><span class="label">18</span><span class="content">එලෙස ම ඔබත් සන්තෝෂ වන්න, මා සමඟ ප්‍රීති වන්න.</span></span> 
     </div> 
     <div class="s1"> <span class="heading"><b>සභා සේවක තිමෝතියස් සහ එපප්‍රොදිතස්</b></span> 
     </div> 
     <div class="p"> <span class="verse v18" data-usfm="PHP.2.18"><span class="content"> </span></span><span class="verse v19" data-usfm="PHP.2.19"><span class="label">19</span><span class="content">ඔබ ගැන තොරතුරු අසා ධෛර්ය වත් වන පිණිස, ජේසුස් ස්වාමීන් වහන්සේ කැමැති සේක් නම් තිමෝතියස් ඔබ වෙත නොපමා ව එවීමට මම බලාපොරොත්තු වෙමි. </span></span><span class="verse v20" data-usfm="PHP.2.20"><span class="label">20</span><span class="content">ඔබගේ යහපත ගැන අවංක සැලකිල්ලක් දක්වන, ඔහු වැනි වෙන තැනැත්තෙක් මට නැත. </span></span><span class="verse v21" data-usfm="PHP.2.21"><span class="label">21</span><span class="content">සියල්ලෝම තම තමන්ගේ ම කාරිය ගැන මිස, ක්‍රිස්තුස් ජේසුස් වහන්සේගේ කාරණා ගැන නොවෙහෙසෙති. </span></span><span class="verse v22" data-usfm="PHP.2.22"><span class="label">22</span><span class="content">ඔහු නම්, පුත්‍රයෙකු සිය පියා හා සමඟ සේවය කරන්නාක් මෙන්, සුබ අස්නේ අභිවෘද්ධිය සඳහා මා සමඟ සේවය කළ බවට ඔහුගේ සාක්ෂිය ඔබ දන්නහු ය. </span></span><span class="verse v23" data-usfm="PHP.2.23"><span class="label">23</span><span class="content">එබැවින් මාගේ කාරණා කොයි අතට හැරේ දැ යි දුටු කෙණෙහි ම ඔහු ඔබ වෙත එවීමට මම බලාපොරොත්තු වෙමි. </span></span><span class="verse v24" data-usfm="PHP.2.24"><span class="label">24</span><span class="content">සමිඳාණන් වහන්සේ කැමැති සේක් නම් නොබෝ කලකින් මටත් ඔබ වෙතට එන්න ලැබෙනු ඇතැ යි මම විශ්වාස කරමි.</span></span> 
     </div> 
     <div class="p"> <span class="verse v24" data-usfm="PHP.2.24"><span class="content"> </span></span><span class="verse v25" data-usfm="PHP.2.25"><span class="label">25</span><span class="content">මා සොහොයුරු එපප්‍රොදිතස් ද ආපසු ඔබ වෙත එවීම මැනවැ යි මට කල්පනා වී ඇත. ඔහු වනාහි මට ආධාරෝපකාර කිරීමට ඔබ මා වෙත එවූ ඔබේ දුතයෙකු වන මාගේ සේවකයෙකු ද හවුල් හේවායෙකු ද වේ. </span></span><span class="verse v26" data-usfm="PHP.2.26"><span class="label">26</span><span class="content">ඔහු ඔබ හැම දෙනා දැකීමට තද ආශාවක් ඇති ව සිටියේ ය, තමා රෝගාතුර ව සිටිය බව ඔබට සැළ වූ බැවින් ඉතා කණගාටු විය. </span></span><span class="verse v27" data-usfm="PHP.2.27"><span class="label">27</span><span class="content">ඔහු සැබැවින් ම මරණාසන්න වන තරමට රෝගාතුර ව සිටියේ ය. එහෙත් දෙවියන් වහන්සේ ඔහුට කරුණා කළ සේක. ඔහුට පමණක් නොව, දුක පිට දුක මා වෙත නොඑන පිණිස මටත් කරුණා කළ සේක. </span></span><span class="verse v28" data-usfm="PHP.2.28"><span class="label">28</span><span class="content">එබැවින් ඔබ ඔහු නැවත දැක ප්‍රීති වන පිණිසත්, මාගේ ශෝකය අඩු වන පිණිසත් ඔහු එවීමට වඩාත් ආශාවෙන් සිටිමි. </span></span><span class="verse v29" data-usfm="PHP.2.29"><span class="label">29</span><span class="content">කිතුනු සහෝදර ප්‍රීතියෙන් ඔහු පිළිගන්න. එබඳු අය ගෞරවයෙන් සලකන්න. </span></span><span class="verse v30" data-usfm="PHP.2.30"><span class="label">30</span><span class="content">මන්ද, ඔහු ක්‍රිස්තුන් වහන්සේගේ සේවය සඳහා දිවි පිදීමට පවා සූදානම් ව මරුමුවට ළඟා වූයේ ඔබ විසින් දීමට නොහැකි වූ සහාය මට දීමට යි.</span></span> 
     </div> 
    </div> 
   </div> 
  </div>
 </body>
</html>