<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPHP"> 
    <div class="chapter ch1" data-usfm="PHP.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="PHP.1.1"><span class="label">1</span><span class="content"> </span><span class="content"> ක්‍රිස්තුස් ජේසුස් වහන්සේගේ සේවකයන් වන පාවුලු ද තිමෝතියස් ද යන අපි, පිලිප්පියෙහි වසන සභා නායකයන් සහ උපස්ථායකවරුන් ඇතුළු සකල කිතුනු සැදැහැවතුන් වෙත ලියා එවමු. </span></span><span class="verse v2" data-usfm="PHP.1.2"><span class="label">2</span><span class="content">අපගේ දෙවි පියාණන් වහන්සේගෙන් ද ජේසුස් ක්‍රිස්තුස් ස්වාමීන් වහන්සේගෙන් ද කරුණාවත් ශාන්තියත් ඔබ හට වේ වා!</span></span> 
     </div> 
     <div class="s1"> <span class="heading"><b>පාවුලු තුමාගේ යාච්ඤාව</b></span> 
     </div> 
     <div class="p"> <span class="verse v2" data-usfm="PHP.1.2"><span class="content"> </span></span><span class="verse v3" data-usfm="PHP.1.3"><span class="label">3</span><span class="content">මට ඔබ සිහි වන සෑම විට ම මම මාගේ දෙවියන් වහන්සේට ස්තුති කරමි; </span></span><span class="verse v4" data-usfm="PHP.1.4"><span class="label">4</span><span class="content">මා යාච්ඤා කරන සෑම විට ම, ඔබ සියලු දෙනා උදෙසා යාච්ඤා කරමින් ප්‍රීතියෙන් පිරී සිටිමි. </span></span><span class="verse v5" data-usfm="PHP.1.5"><span class="label">5</span><span class="content">මා එසේ කරන්නේ පළමු දවස පටන් මේ වන තුරු ධර්මදූත සේවයට ඔබ සහභාගි වූ නිසා ය. </span></span><span class="verse v6" data-usfm="PHP.1.6"><span class="label">6</span><span class="content">ඔබ තුළ යහපත් කාර්යයක් ඇරඹු උන් වහන්සේ, ක්‍රිස්තුස් ජේසුස් වහන්සේගේ පැමිණීමේ දවස දක්වා එය සම්පූර්ණ කරනු ඇතැ යි මම ඒකාන්තයෙන් ම විශ්වාස කරමි. </span></span><span class="verse v7" data-usfm="PHP.1.7"><span class="label">7</span><span class="content">ඔබ මට ඉතා හිතවත් බැවින් ද මා සිරගත ව සිටිය දී ද සුබ අස්න ගැන වගඋත්තර දීමේ දී හා එය ස්ථිර කිරීමේ දී ද මා ලැබූ දේව වරප්‍රසාදයන්ට ඔබ පංගුකාරයන් වූ බැවින් ද ඔබ හැම ගැන මා මෙසේ සිතීම යුතු ය. </span></span><span class="verse v8" data-usfm="PHP.1.8"><span class="label">8</span><span class="content">ක්‍රිස්තුස් ජේසුස් වහන්සේගේ සෙනෙහසින් මා ඔබට සැබැවින් ම ප්‍රේම කරන බව දෙවියන් වහන්සේ දන්නා සේක. </span></span><span class="verse v9" data-usfm="PHP.1.9"><span class="label">9</span><span class="content">ඔබ උදෙසා මාගේ යාච්ඤාව මේ ය: විශිෂ්ටතම දේවල් වටහාගැනීමට හැකි වන පිණිස, දැනගැන්මෙන් හා සියලු ආකාර විමසීමෙන් ඔබගේ ප්‍රේමය බොහෝසෙයින් වර්ධනය වේ වා. </span></span><span class="verse v10" data-usfm="PHP.1.10"><span class="label">10</span><span class="content">ක්‍රිස්තුන් වහන්සේගේ දවස දක්වා අවංක ව හා නිදොස් ව සිටීමට ඔබට හැකි වේ වා. </span></span><span class="verse v11" data-usfm="PHP.1.11"><span class="label">11</span><span class="content">ජේසුස් ක්‍රිස්තුන් වහන්සේ කරණකොටගෙන දෙවියන් වහන්සේගේ ගෞරවය හා ප්‍රශංසාව පිණිස ඔබ දැහැමි ජීවිතයක ඵලවලින් පූර්ණ වේ වා.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේ උදෙසා ජීවත් වීම</b></span> 
     </div> 
     <div class="p"> <span class="verse v11" data-usfm="PHP.1.11"><span class="content"> </span></span><span class="verse v12" data-usfm="PHP.1.12"><span class="label">12</span><span class="content">සහෝදරවරුනි, මට සිදු වූ කාරණා සුබ අස්නේ ම දියුණුවට හැරී තිබෙන බව ඔබට දන්වනු කැමැත්තෙමි. </span></span><span class="verse v13" data-usfm="PHP.1.13"><span class="label">13</span><span class="content"> මා සිරගත වීම ක්‍රිස්තුන් වහන්සේ නිසා වූ බව රාජකීය මුර සෙබළුන් ද සෙසු අය ද දැනගෙන ඇත. </span></span><span class="verse v14" data-usfm="PHP.1.14"><span class="label">14</span><span class="content">මාගේ සිර අඩස්සි වීම හේතුකොටගෙන කිතුනු සහෝදරයන්ගෙන් වැඩි දෙනෙක් ධෛර්ය ලැබ දේව වචනය අභීත ව ප්‍රකාශ කිරීමට අධික ලෙස නිර්භීත ව සිටිති.</span></span> 
     </div> 
     <div class="p"> <span class="verse v14" data-usfm="PHP.1.14"><span class="content"> </span></span><span class="verse v15" data-usfm="PHP.1.15"><span class="label">15</span><span class="content">සමහරු ඊර්ෂ්‍යාවෙන් හා විරුද්ධ වාදිකමින් ද සමහරු හොඳ සිතින් ද ක්‍රිස්තුන් වහන්සේ ප්‍රකාශ කරති. </span></span><span class="verse v16" data-usfm="PHP.1.16"><span class="label">16</span><span class="content">පසුව කී අය, මා සිරගත ව සිටින්නේ සුබ අස්න ආරක්ෂා කිරීමට බව දැන ප්‍රේමයෙන් ද </span></span><span class="verse v17" data-usfm="PHP.1.17"><span class="label">17</span><span class="content">මුලින් කී අය, මා සිරගත ව සිටින විට වඩාත් කරදර ඇති කරවීමේ අදහසින්, අවංක ලෙස නොව, ආත්මාර්ථකාමී චේතනාවෙන් ද ක්‍රිස්තුන් වහන්සේ ප්‍රකාශ කරති.</span></span> 
     </div> 
     <div class="p"> <span class="verse v17" data-usfm="PHP.1.17"><span class="content"> </span></span><span class="verse v18" data-usfm="PHP.1.18"><span class="label">18</span><span class="content">කෙසේ වූවත් කමක් නැත. වංක ලෙස වේ වා, අවංක ලෙස වේ වා, හැම අයුරින් ම ක්‍රිස්තුන් වහන්සේ දේශනා කරනු ලබන බැවින් ඒ ගැන ප්‍රීති වෙමි. මතු ද ප්‍රීති වන්නෙමි. </span></span><span class="verse v19" data-usfm="PHP.1.19"><span class="label">19</span><span class="content">ඔබගේ යාච්ඤා නිසා ද, ජේසුස් ක්‍රිස්තුන් වහන්සේගේ ආත්මයාණන්ගෙන් මට ලැබෙන ආධාරය නිසා ද, මේ කරුණු මාගේ නිදහසට ඉවහල් වන බව මම දනිමි. </span></span><span class="verse v20" data-usfm="PHP.1.20"><span class="label">20</span><span class="content">මාගේ දැඩි බලාපොරොත්තුව හා පැතීම මෙය වේ: මා කිසිවක් ගැන ලජ්ජාවට නොපැමිණ, හැම අයුරින් ම නිර්භීත ව සිට, මැරෙතත්, ජීවත් වෙතත්, මාගේ ජීවිතයෙන්, පෙර සේ ම දැනුත් ක්‍රිස්තුන් වහන්සේ මහිමයට පැමිණවීම ය. </span></span><span class="verse v21" data-usfm="PHP.1.21"><span class="label">21</span><span class="content">මට ජීවත් වීම නම්, ක්‍රිස්තුන් වහන්සේ උදෙසා ජීවත් වීම ය. මරණය මට වාසියකි. </span></span><span class="verse v22" data-usfm="PHP.1.22"><span class="label">22</span><span class="content">එහෙත් මිහි පිට ජීවත්වීමෙන් යම් වැඩදායි සේවයක් කළ හැකි නම්, මේ දෙකින් කුමක් තෝරාගන්නට දැ යි මම නොදනිමි. </span></span><span class="verse v23" data-usfm="PHP.1.23"><span class="label">23</span><span class="content">මම මේ දෙක මැද හිර වී සිටිමි. මාගේ ආශාව නම් මෙලොවින් තුරන් වී ගොස්, ක්‍රිස්තුන් වහන්සේ සමඟ විසීම ය. මෙය වඩාත් හොඳ ය. </span></span><span class="verse v24" data-usfm="PHP.1.24"><span class="label">24</span><span class="content">එහෙත් ඔබ උදෙසා මිහි පිට විසීම ඊටත් වඩා අවශ්‍ය වේ. </span></span><span class="verse v25" data-usfm="PHP.1.25"><span class="label">25</span><span class="content">මේ ගැන මට සහතික ය. එබැවින් මා ජීවතුන් අතර සිට, ඔබගේ ඇදහීමේ වර්ධනය හා ප්‍රීතිය සඳහා ඔබ සියල්ලන් සමඟ සිටින්නට යන බව මම දනිමි. </span></span><span class="verse v26" data-usfm="PHP.1.26"><span class="label">26</span><span class="content">මෙලෙස, මා ඔබ වෙත නැවත පැමිණීම කරණකොටගෙන ක්‍රිස්තුස් ජේසුස් වහන්සේ තුළ වැඩි වන ඔබගේ පාරට්ටුව මට ද භුක්ති විඳීමට හැකි වනු ඇත.</span></span> 
     </div> 
     <div class="p"> <span class="verse v26" data-usfm="PHP.1.26"><span class="content"> </span></span><span class="verse v27" data-usfm="PHP.1.27"><span class="label">27</span><span class="content">කෙසේ වෙතත්, ඔබ ක්‍රිස්තුන් වහන්සේගේ සුබ අස්නට ඔබින ලෙස ම හැසිරෙන්න. එවිට ඔබ දැකීමට මා ආවත්, නාවත්, ඔබ ස්ථීර ව, එක්සත් ව සිටින බව ද, ඔබ හැම, එකෙකු මෙන් සුබ අස්නේ ඇදහිල්ල සඳහා වීර්ය කරන බව ද, </span></span><span class="verse v28" data-usfm="PHP.1.28"><span class="label">28</span><span class="content">ඔබේ විරුද්ධවාදීන්ට අභීත ව මූණ පාන බව ද, ඇසීමට මට හැකි වනු ඇත. ඒ අභීතකම ඔවුන්ට විනාශයේ ලකුණක් ද ඔබට විමුක්තියේ ලකුණක් ද ලෙස දෙවියන් වහන්සේගෙන් ම පැමිණෙන්නේ ය. </span></span><span class="verse v29" data-usfm="PHP.1.29"><span class="label">29</span><span class="content">මන්ද, ක්‍රිස්තුන් වහන්සේ කෙරෙහි අදහන්නට පමණක් නොව, උන් වහන්සේ උදෙසා දුක් විඳින්නටත් වරප්‍රසාදයක් ඔබට දෙන ලද්දේ ය. </span></span><span class="verse v30" data-usfm="PHP.1.30"><span class="label">30</span><span class="content"> වරක් මා යෙදී සිටි සටන ඔබ දුටුවහු ය. තවමත් මා ඒ සටනෙහි යෙදෙන බව ඔබ අසා ඇත. ඔබට ඇත්තේත් එම සටන ම ය.</span></span> 
     </div> 
    </div> 
   </div> 
  </div>
 </body>
</html>