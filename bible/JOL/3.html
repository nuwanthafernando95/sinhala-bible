<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOL"> 
    <div class="chapter ch3" data-usfm="JOL.3">  
     <div class="s1"> <span class="heading"><b>ජාතීන් විනිශ්චය කරනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="JOL.3.1"><span class="label">1</span><span class="content">“ඒ කාලයේ දී, ඒ දවස්වල දී මා ජුදය හා ජෙරුසලම පුනරුත්ථාපනය කරන විට,</span></span> 
     </div> 
     <div class="q"> <span class="verse v1" data-usfm="JOL.3.1"><span class="content"> </span></span><span class="verse v2" data-usfm="JOL.3.2"><span class="label">2</span><span class="content">මම සියලු ජාතීන් එක්රැස් කර, විනිසුම් යන අරුත් ඇති ජෙහෝෂාපාට් නම් මිටියාවතට පමුණුවා, මාගේ උරුමය වන ඉශ්රායෙල් සෙනඟට කර ඇති සියලු දේ ගැන ඔවුන් විනිශ්චය කරමි.</span></span> 
     </div> 
     <div class="q2"> <span class="verse v2" data-usfm="JOL.3.2"><span class="content">මන්ද, ඔවුන් ඉශ්රායෙල්වරුන් විදේශවල විසුරුවා හැර, මාගේ දේශය ඔවුන් අතර බෙදාගත් බැවිනි.</span></span> 
     </div> 
     <div class="q"> <span class="verse v2" data-usfm="JOL.3.2"><span class="content"> </span></span><span class="verse v3" data-usfm="JOL.3.3"><span class="label">3</span><span class="content">ඔව්හු මාගේ සෙනඟ බෙදාගන්න පිණිස දාදු දැමූ හ.</span></span> 
     </div> 
     <div class="q2"> <span class="verse v3" data-usfm="JOL.3.3"><span class="content">ඔව්හු වේශ්‍යාවක ගැනීම සඳහා පිරිමි ළමයෙකු දුන්නෝ ය.</span></span> 
     </div> 
     <div class="q2"> <span class="verse v3" data-usfm="JOL.3.3"><span class="content">මුද්‍රික පානය බොන පිණිස ගෑණු ළමයෙකු වික්කෝ ය.</span></span> 
     </div> 
     <div class="q"> <span class="verse v3" data-usfm="JOL.3.3"><span class="content"> </span></span><span class="verse v4" data-usfm="JOL.3.4"><span class="label">4</span><span class="content"> </span><span class="content">තීර්, සීදොන් හා පිලිස්තියේ සියලු පළාත්වල වැසියෙනි, නුඹලා මට කරන්න යන්නේ කුමක් ද?</span></span> 
     </div> 
     <div class="q2"> <span class="verse v4" data-usfm="JOL.3.4"><span class="content">නුඹලා මාගෙන් පළිගන්නට බලන්නහු ද?</span></span> 
     </div> 
     <div class="q2"> <span class="verse v4" data-usfm="JOL.3.4"><span class="content">නුඹලා මාගෙන් පළිගන්නට යන්නහු නම්, මට කරන්නට යන දේ විගසින් ම නුඹලාට පල දෙන්නට සලස්වන්නෙමි.</span></span> 
     </div> 
     <div class="q"> <span class="verse v4" data-usfm="JOL.3.4"><span class="content"> </span></span><span class="verse v5" data-usfm="JOL.3.5"><span class="label">5</span><span class="content">මන්ද, නුඹලා මාගෙන් රන් රිදී ගෙන ගොස් ඇත.</span></span> 
     </div> 
     <div class="q2"> <span class="verse v5" data-usfm="JOL.3.5"><span class="content">මාගේ වටිනා වස්තු නුඹලාගේ දේවාලවලට පැහැරගෙන ගොස් ඇත.</span></span> 
     </div> 
     <div class="q"> <span class="verse v5" data-usfm="JOL.3.5"><span class="content"> </span></span><span class="verse v6" data-usfm="JOL.3.6"><span class="label">6</span><span class="content">ජුදාවේ හා ජෙරුසලමේ සෙනඟ දුරබැහැර ගෙන ගොස් ග්‍රීක්වරුන්ට විකුණා ඇත.</span></span> 
     </div> 
     <div class="q"> <span class="verse v6" data-usfm="JOL.3.6"><span class="content"> </span></span><span class="verse v7" data-usfm="JOL.3.7"><span class="label">7</span><span class="content">දැන්, නුඹලා ඔවුන් විකුණා ඇති පළාත්වලින් මම ඔවුන් මුදාගෙන එන්නෙමි.</span></span> 
     </div> 
     <div class="q2"> <span class="verse v7" data-usfm="JOL.3.7"><span class="content">නුඹලා ඔවුන්ට කළ දේ මම නුඹලාට ම පල දෙන්නට සලස්වන්නෙමි.</span></span> 
     </div> 
     <div class="q"> <span class="verse v7" data-usfm="JOL.3.7"><span class="content"> </span></span><span class="verse v8" data-usfm="JOL.3.8"><span class="label">8</span><span class="content">නුඹලාගේ දූ දරුවන් මම ජුදා වැසියන් අතට විකුණන්නෙමි.</span></span> 
     </div> 
     <div class="q2"> <span class="verse v8" data-usfm="JOL.3.8"><span class="content">ජුදා වැසියන් ඔවුන් දුරබැහැර සේබියන්වරුන්ට විකුණනු ඇත.</span></span> 
     </div> 
     <div class="q2"> <span class="verse v8" data-usfm="JOL.3.8"><span class="content">සමිඳාණන් වහන්සේ මෙසේ වදාළ සේක.</span></span> 
     </div> 
     <div class="q"> <span class="verse v8" data-usfm="JOL.3.8"><span class="content"> </span></span><span class="verse v9" data-usfm="JOL.3.9"><span class="label">9</span><span class="content">මේ නිවේදනය ජාතීන් අතර ප්‍රකාශ කරන්න:</span></span> 
     </div> 
     <div class="q2"> <span class="verse v9" data-usfm="JOL.3.9"><span class="content">“යුද්ධයට සැරසෙන්න;</span></span> 
     </div> 
     <div class="q2"> <span class="verse v9" data-usfm="JOL.3.9"><span class="content">බලවතුන් පුබුදුවන්න;</span></span> 
     </div> 
     <div class="q2"> <span class="verse v9" data-usfm="JOL.3.9"><span class="content">භට හමුදා රැස් කරන්න;</span></span> 
     </div> 
     <div class="q2"> <span class="verse v9" data-usfm="JOL.3.9"><span class="content">ඔව්හු ඉදිරියට පැමිණෙත් වා!</span></span> 
     </div> 
     <div class="q"> <span class="verse v9" data-usfm="JOL.3.9"><span class="content"> </span></span><span class="verse v10" data-usfm="JOL.3.10"><span class="label">10</span><span class="content"> </span><span class="content">නඟුල් දැතිවලින් කඩු ද දෑකැතිවලින් හෙල්ල ද තළාගන්න ‘මම බලවන්තයෙක්මි’යි බෙල හීනයා කියාගනී වා!</span></span> 
     </div> 
     <div class="q"> <span class="verse v10" data-usfm="JOL.3.10"><span class="content"> </span></span><span class="verse v11" data-usfm="JOL.3.11"><span class="label">11</span><span class="content">එම්බා අවටින් සිටින සකල ජනයෙනි!</span></span> 
     </div> 
     <div class="q2"> <span class="verse v11" data-usfm="JOL.3.11"><span class="content">කඩිනමින් පැමිණෙන්න;</span></span> 
     </div> 
     <div class="q2"> <span class="verse v11" data-usfm="JOL.3.11"><span class="content">එහි රැස් වන්න.”</span></span> 
     </div> 
     <div class="q2"> <span class="verse v11" data-usfm="JOL.3.11"><span class="content">සමිඳුනි, ඔබේ බලවත් සේනාවන් එවන්න.</span></span> 
     </div> 
     <div class="q"> <span class="verse v11" data-usfm="JOL.3.11"><span class="content"> </span></span><span class="verse v12" data-usfm="JOL.3.12"><span class="label">12</span><span class="content">“ජාතීහු සැරසී ජෙහෝෂාපාට් මිටියාවතට නැඟිට එත් වා!</span></span> 
     </div> 
     <div class="q2"> <span class="verse v12" data-usfm="JOL.3.12"><span class="content">මන්ද, අවටින් සිටින සකල ජාතීන් විනිශ්චය කිරීමට මම එහි අසුන් ගන්නෙමි.</span></span> 
     </div> 
     <div class="q"> <span class="verse v12" data-usfm="JOL.3.12"><span class="content"> </span></span><span class="verse v13" data-usfm="JOL.3.13"><span class="label">13</span><span class="content"> </span><span class="content">අස්වැන්න පැසී ඇති බැවින් දෑකැත්ත යොදන්න;</span></span> 
     </div> 
     <div class="q2"> <span class="verse v13" data-usfm="JOL.3.13"><span class="content">මිදි යන්ත්‍ර පිරී ඇති බැවින් ඇතුළට ගොස් පාගන්න;</span></span> 
     </div> 
     <div class="q2"> <span class="verse v13" data-usfm="JOL.3.13"><span class="content">ඔවුන්ගේ නපුරුකම් අධික බැවින් බඳුන් උතුරා යයි.”</span></span> 
     </div> 
     <div class="q"> <span class="verse v13" data-usfm="JOL.3.13"><span class="content"> </span></span><span class="verse v14" data-usfm="JOL.3.14"><span class="label">14</span><span class="content">කෝටි සංබ්‍යාත මහා ජනකායක් තීන්දු දීමේ මිටියාවතේ රැස් වී සිටිති.</span></span> 
     </div> 
     <div class="q2"> <span class="verse v14" data-usfm="JOL.3.14"><span class="content">තීන්දු දීමේ මිටියාවතෙහි සමිඳුන්ගේ දවස ළං ව ඇත.</span></span> 
     </div> 
     <div class="q"> <span class="verse v14" data-usfm="JOL.3.14"><span class="content"> </span></span><span class="verse v15" data-usfm="JOL.3.15"><span class="label">15</span><span class="content">ඉර හඳ අඳුරු වී ඇත;</span></span> 
     </div> 
     <div class="q2"> <span class="verse v15" data-usfm="JOL.3.15"><span class="content">තරුවල දීප්තිය නිවී ගොස් ඇත.</span></span> 
     </div> 
     <div class="s1"> <span class="heading"><b>ජුදාවට හිමි වන ආසිරි</b></span> 
     </div> 
     <div class="p"> <span class="verse v15" data-usfm="JOL.3.15"><span class="content"> </span></span><span class="verse v16" data-usfm="JOL.3.16"><span class="label">16</span><span class="content"> </span><span class="content">සමිඳාණෝ සියොන්හි ගර්ජනා කරන සේක;</span></span> 
     </div> 
     <div class="q2"> <span class="verse v16" data-usfm="JOL.3.16"><span class="content">ජෙරුසලමේ සිට හඬ නඟන සේක.</span></span> 
     </div> 
     <div class="q2"> <span class="verse v16" data-usfm="JOL.3.16"><span class="content">අහසත් පොළොවත් කම්පා වනු ඇත.</span></span> 
     </div> 
     <div class="q2"> <span class="verse v16" data-usfm="JOL.3.16"><span class="content">එහෙත්, සමිඳාණෝ සිය සෙනඟට රක්ෂා ස්ථානයක් වන සේක.</span></span> 
     </div> 
     <div class="q2"> <span class="verse v16" data-usfm="JOL.3.16"><span class="content">ඉශ්රායෙල් ජනයාට බලකොටුවක් වන සේක.</span></span> 
     </div> 
     <div class="q"> <span class="verse v16" data-usfm="JOL.3.16"><span class="content"> </span></span><span class="verse v17" data-usfm="JOL.3.17"><span class="label">17</span><span class="content">“ඉශ්රායෙල් ජනයෙනි, මෙසේ මා, ඔබේ දෙවි සමිඳුන් බව ඔබ දැනගන්නහු ය.</span></span> 
     </div> 
     <div class="q2"> <span class="verse v17" data-usfm="JOL.3.17"><span class="content">මම සියොන් නම් මාගේ ශුද්ධ කන්දේ වැඩ වාසය කරමි.</span></span> 
     </div> 
     <div class="q2"> <span class="verse v17" data-usfm="JOL.3.17"><span class="content">ජෙරුසලම ශුද්ධ නගරයක් වන්නේ ය.</span></span> 
     </div> 
     <div class="q2"> <span class="verse v17" data-usfm="JOL.3.17"><span class="content">විජාතීහු මින්පසු එය මැදින් නොයන්නාහු ය.</span></span> 
     </div> 
     <div class="q"> <span class="verse v17" data-usfm="JOL.3.17"><span class="content"> </span></span><span class="verse v18" data-usfm="JOL.3.18"><span class="label">18</span><span class="content">ඒ කාලයේ දී, කඳුවලින් මිදියුස වෑස්සෙනු ඇත;</span></span> 
     </div> 
     <div class="q2"> <span class="verse v18" data-usfm="JOL.3.18"><span class="content">හෙල්වලින් කිරි ගලා යනු ඇත.</span></span> 
     </div> 
     <div class="q2"> <span class="verse v18" data-usfm="JOL.3.18"><span class="content">ජුදාහි සියලු ඇල දොළවල වතුර පිරෙනු ඇත.</span></span> 
     </div> 
     <div class="q2"> <span class="verse v18" data-usfm="JOL.3.18"><span class="content">සමිඳුන්ගේ මාලිගාවෙන් උල්පත් නික්ම ෂිට්ටිම් මිටියාවතට වතුර දෙනු ඇත.</span></span> 
     </div> 
     <div class="q"> <span class="verse v18" data-usfm="JOL.3.18"><span class="content"> </span></span><span class="verse v19" data-usfm="JOL.3.19"><span class="label">19</span><span class="content">ජුදා වැසියන්ට බලහත්කාරකම් කොට, ඒ රටේ මිනිසුන් මරාදැමූ නිසා මිසර දේශය පාළුකරයක් වන්නේ ය.</span></span> 
     </div> 
     <div class="q2"> <span class="verse v19" data-usfm="JOL.3.19"><span class="content">ඒදොම් රට මරුකතරක් වන්නේ ය.</span></span> 
     </div> 
     <div class="q"> <span class="verse v19" data-usfm="JOL.3.19"><span class="content"> </span></span><span class="verse v20" data-usfm="JOL.3.20"><span class="label">20</span><span class="content">ජුදාහි සදහට ම ද ජෙරුසලමේ පරම්පරාවෙන් පරම්පරාවට ද සෙනඟ වාසය කරනු ඇත.</span></span> 
     </div> 
     <div class="q"> <span class="verse v20" data-usfm="JOL.3.20"><span class="content"> </span></span><span class="verse v21" data-usfm="JOL.3.21"><span class="label">21</span><span class="content">මන්ද, සමිඳාණෝ සියොන් කන්දේ වැඩ වාසය කරන සේක.</span></span> 
     </div> 
     <div class="q2"> <span class="verse v21" data-usfm="JOL.3.21"><span class="content">සියලු වරදකරුවන්ට මම දඬුවම් දෙමි.</span></span> 
     </div> 
     <div class="q2"> <span class="verse v21" data-usfm="JOL.3.21"><span class="content">ඔවුන්ගේ ලේ වැගිරීමේ වරද ගැන මම පළිගනිමි.”</span></span> 
     </div> 
    </div> 
   </div> 
  </div>
 </body>
</html>