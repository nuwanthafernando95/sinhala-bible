<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOL"> 
    <div class="chapter ch1" data-usfm="JOL.1">  
     <div class="p"> <span class="content"> </span><span class="verse v1" data-usfm="JOL.1.1"><span class="label">1</span><span class="content">පෙතුයෙල්ගේ පුත් ජෝවෙල් වෙත පැමිණි සමිඳාණන්ගේ පණිවුඩය මෙය වේ:</span></span> 
     </div> 
     <div class="s1"> <span class="heading"><b>පළඟැටියන්ගෙන් දේශයට වූ හානිය</b></span> 
     </div> 
     <div class="p"> <span class="verse v1" data-usfm="JOL.1.1"><span class="content"> </span></span><span class="verse v2" data-usfm="JOL.1.2"><span class="label">2</span><span class="content">“මහල්ලෙනි, සවන් දෙන්න;</span></span> 
     </div> 
     <div class="q2"> <span class="verse v2" data-usfm="JOL.1.2"><span class="content">දේශයේ සියලු වැසියෙනි, කන් යොමු කරන්න.</span></span> 
     </div> 
     <div class="q2"> <span class="verse v2" data-usfm="JOL.1.2"><span class="content">මෙබන්දක් ඔබේ කාලයේ වත් ඔබේ මුතුන්මිත්තන්ගේ කාලයේ වත් සිදු වී ඇද් ද?</span></span> 
     </div> 
     <div class="q"> <span class="verse v2" data-usfm="JOL.1.2"><span class="content"> </span></span><span class="verse v3" data-usfm="JOL.1.3"><span class="label">3</span><span class="content">ඔබේ දරුවන්ට ඒ ගැන කියන්න;</span></span> 
     </div> 
     <div class="q2"> <span class="verse v3" data-usfm="JOL.1.3"><span class="content">ඔව්හු තමන්ගේ දරුවන්ටත් ඒ ගැන කියත් වා!</span></span> 
     </div> 
     <div class="q2"> <span class="verse v3" data-usfm="JOL.1.3"><span class="content">ඔව්හු ද, මතු පරම්පරාවටත් ඒ ගැන කියා දෙත් වා!</span></span> 
     </div> 
     <div class="q"> <span class="verse v3" data-usfm="JOL.1.3"><span class="content"> </span></span><span class="verse v4" data-usfm="JOL.1.4"><span class="label">4</span><span class="content">පළඟැටි පණුවන් කා ඉතිරි කළ දේ වැඩුණු පළඟැටියෝ කාදැමූ හ.</span></span> 
     </div> 
     <div class="q2"> <span class="verse v4" data-usfm="JOL.1.4"><span class="content">වැඩුණු පළඟැටියන් කා ඉතිරි කළ දේ පනින පළඟැටියෝ කාදැමූ හ.</span></span> 
     </div> 
     <div class="q2"> <span class="verse v4" data-usfm="JOL.1.4"><span class="content">පනින පළඟැටියන් කා ඉතිරි කළ දේ කපන පළඟැටියෝ කාදැමූ හ.</span></span> 
     </div> 
     <div class="q"> <span class="verse v4" data-usfm="JOL.1.4"><span class="content"> </span></span><span class="verse v5" data-usfm="JOL.1.5"><span class="label">5</span><span class="content">සුරා සොඬුනි, පිබිද වැලපෙව්!</span></span> 
     </div> 
     <div class="q2"> <span class="verse v5" data-usfm="JOL.1.5"><span class="content">බේබද්දෙනි, කෑමොරගසව්!</span></span> 
     </div> 
     <div class="q2"> <span class="verse v5" data-usfm="JOL.1.5"><span class="content">මන්ද, මිදිරස ඔබේ මුවින් පහවී ගොස් ඇත.</span></span> 
     </div> 
     <div class="q"> <span class="verse v5" data-usfm="JOL.1.5"><span class="content"> </span></span><span class="verse v6" data-usfm="JOL.1.6"><span class="label">6</span><span class="content"> </span><span class="content">ගිණිය නොහැකි, බලසම්පන්න පළඟැටි සේනාවක් මාගේ රට ආක්‍රමණය කර ඇත.</span></span> 
     </div> 
     <div class="q2"> <span class="verse v6" data-usfm="JOL.1.6"><span class="content">ඔවුන්ගේ දත් සිංහ දත් මෙන් ය.</span></span> 
     </div> 
     <div class="q2"> <span class="verse v6" data-usfm="JOL.1.6"><span class="content">සිංහ ධේනුවකගේ දළ ඔවුන්ට ඇත.</span></span> 
     </div> 
     <div class="q"> <span class="verse v6" data-usfm="JOL.1.6"><span class="content"> </span></span><span class="verse v7" data-usfm="JOL.1.7"><span class="label">7</span><span class="content">උන් මාගේ මිදි වැල් පාළු කර ඇත;</span></span> 
     </div> 
     <div class="q2"> <span class="verse v7" data-usfm="JOL.1.7"><span class="content">මාගේ අත්තික්කා ගස් විකාදමා ඇත;</span></span> 
     </div> 
     <div class="q2"> <span class="verse v7" data-usfm="JOL.1.7"><span class="content">ඒවායේ පොතු ගලවා බිම හෙළා ඇත.</span></span> 
     </div> 
     <div class="q2"> <span class="verse v7" data-usfm="JOL.1.7"><span class="content">එහි අතු දැන් සුදු වී ඇත.</span></span> 
     </div> 
     <div class="q"> <span class="verse v7" data-usfm="JOL.1.7"><span class="content"> </span></span><span class="verse v8" data-usfm="JOL.1.8"><span class="label">8</span><span class="content">සිය යොවුන් වියේ දී විවා බස් දුන් පෙම්වතා මියගිය බැවින් දළ රෙදි හැඳගත් කන්‍යාවක මෙන් හඬා වැලපෙන්න.</span></span> 
     </div> 
     <div class="q"> <span class="verse v8" data-usfm="JOL.1.8"><span class="content"> </span></span><span class="verse v9" data-usfm="JOL.1.9"><span class="label">9</span><span class="content">දේව මාලිගාවේ ආහාර පූජාව ද පානීය පූජාව ද නැත.</span></span> 
     </div> 
     <div class="q2"> <span class="verse v9" data-usfm="JOL.1.9"><span class="content">පූජකවරු, සමිඳුන්ගේ පූජකවරු, වැලපෙන්නෝ ය.</span></span> 
     </div> 
     <div class="q"> <span class="verse v9" data-usfm="JOL.1.9"><span class="content"> </span></span><span class="verse v10" data-usfm="JOL.1.10"><span class="label">10</span><span class="content">කෙත්වතු පාළු වී ගොසින් ය;</span></span> 
     </div> 
     <div class="q2"> <span class="verse v10" data-usfm="JOL.1.10"><span class="content">භූමිය වැලපෙන්නේ ය;</span></span> 
     </div> 
     <div class="q2"> <span class="verse v10" data-usfm="JOL.1.10"><span class="content">මන්ද, ගොයම් වැනසී, මිදි පල වියළී තෙල් හීන වී ගොස් ඇත.</span></span> 
     </div> 
     <div class="q"> <span class="verse v10" data-usfm="JOL.1.10"><span class="content"> </span></span><span class="verse v11" data-usfm="JOL.1.11"><span class="label">11</span><span class="content">ගොවියෙනි, දුකින් තැවෙන්න;</span></span> 
     </div> 
     <div class="q2"> <span class="verse v11" data-usfm="JOL.1.11"><span class="content">මිදි වතුකාරයෙනි, වැලපෙන්න.</span></span> 
     </div> 
     <div class="q2"> <span class="verse v11" data-usfm="JOL.1.11"><span class="content">මන්ද, තිරිඟු ද බාර්ලි ද කෙතේ ගොයම් ද වැනසී ඇත.</span></span> 
     </div> 
     <div class="q"> <span class="verse v11" data-usfm="JOL.1.11"><span class="content"> </span></span><span class="verse v12" data-usfm="JOL.1.12"><span class="label">12</span><span class="content">මිදි වලු පර වී, අත්තික්කා ගස් මැලවී දෙළුම්, තල්, ජම්බු, සියලු ගස් වියළී ඇත.</span></span> 
     </div> 
     <div class="q2"> <span class="verse v12" data-usfm="JOL.1.12"><span class="content">මිනිසාගේ ප්‍රීතිය දුරු වී ඇත.</span></span> 
     </div> 
     <div class="s1"> <span class="heading"><b>පසුතැවී සිත් හරවා ගැනීමට කැඳවීම</b></span> 
     </div> 
     <div class="p"> <span class="verse v12" data-usfm="JOL.1.12"><span class="content"> </span></span><span class="verse v13" data-usfm="JOL.1.13"><span class="label">13</span><span class="content">“පූජකවරුනි, ගෝණි රෙදි ඔතාගෙන වැලපෙන්න.</span></span> 
     </div> 
     <div class="q2"> <span class="verse v13" data-usfm="JOL.1.13"><span class="content">පුදසුනේ සේවකයෙනි, කෑමොරගසන්න.</span></span> 
     </div> 
     <div class="q2"> <span class="verse v13" data-usfm="JOL.1.13"><span class="content">පූජකවරුනි, ගෝණි රෙදි පොරවාගෙන මුළු රැයක් වැතිර සිටින්න.</span></span> 
     </div> 
     <div class="q2"> <span class="verse v13" data-usfm="JOL.1.13"><span class="content">මන්ද, ඔබේ දෙවි සමිඳාණන් වහන්සේගේ මාලිගාවේ පිදීමට ආහාර පූජාවත්, පානීය පූජාවත් කිසිත් නැත.</span></span> 
     </div> 
     <div class="q"> <span class="verse v13" data-usfm="JOL.1.13"><span class="content"> </span></span><span class="verse v14" data-usfm="JOL.1.14"><span class="label">14</span><span class="content">උපවාසයක් නියම කරන්න;</span></span> 
     </div> 
     <div class="q2"> <span class="verse v14" data-usfm="JOL.1.14"><span class="content">අයැදුමට සෙනඟ රැස් කරන්න.</span></span> 
     </div> 
     <div class="q2"> <span class="verse v14" data-usfm="JOL.1.14"><span class="content">ප්‍රජා මූලිකයන් සහ රටේ සියලු වැසියන් ඔබේ දෙවි සමිඳාණන් වහන්සේගේ මාලිගාවට රැස් කරවා උන් වහන්සේට මොරගසන්න.</span></span> 
     </div> 
     <div class="q"> <span class="verse v14" data-usfm="JOL.1.14"><span class="content"> </span></span><span class="verse v15" data-usfm="JOL.1.15"><span class="label">15</span><span class="content"> </span><span class="content">අහෝ!</span></span> 
     </div> 
     <div class="q2"> <span class="verse v15" data-usfm="JOL.1.15"><span class="content">ඒ දවස, සමිඳාණන් වහන්සේගේ දවස, ආසන්න ව ඇත.</span></span> 
     </div> 
     <div class="q2"> <span class="verse v15" data-usfm="JOL.1.15"><span class="content">එය සර්ව පරාක්‍රමයාණන් වෙතින් විනාශයක් සේ පැමිණෙනු ඇත.</span></span> 
     </div> 
     <div class="q"> <span class="verse v15" data-usfm="JOL.1.15"><span class="content"> </span></span><span class="verse v16" data-usfm="JOL.1.16"><span class="label">16</span><span class="content">අප ඇස් හමුයෙහි ම ආහාර පහවී ගොස් නැද් ද?</span></span> 
     </div> 
     <div class="q2"> <span class="verse v16" data-usfm="JOL.1.16"><span class="content">දේව මාලිගාවෙන් ප්‍රීති ප්‍රමෝදය පහවී ගොස් නැද් ද?</span></span> 
     </div> 
     <div class="q"> <span class="verse v16" data-usfm="JOL.1.16"><span class="content"> </span></span><span class="verse v17" data-usfm="JOL.1.17"><span class="label">17</span><span class="content">පස් පිඬලි යට බීජ දිරා යයි;</span></span> 
     </div> 
     <div class="q2"> <span class="verse v17" data-usfm="JOL.1.17"><span class="content">අටු කොටු පාළු වී ඇත;</span></span> 
     </div> 
     <div class="q2"> <span class="verse v17" data-usfm="JOL.1.17"><span class="content">ගබඩා ගරාවැටී ඇත.</span></span> 
     </div> 
     <div class="q2"> <span class="verse v17" data-usfm="JOL.1.17"><span class="content">මන්ද, ගොයම් වියළී ගොස් තිබේ.</span></span> 
     </div> 
     <div class="q"> <span class="verse v17" data-usfm="JOL.1.17"><span class="content"> </span></span><span class="verse v18" data-usfm="JOL.1.18"><span class="label">18</span><span class="content">අනේ!</span></span> 
     </div> 
     <div class="q2"> <span class="verse v18" data-usfm="JOL.1.18"><span class="content">සිවුපා සතුන් කෙඳිරිගාන හැටි!</span></span> 
     </div> 
     <div class="q2"> <span class="verse v18" data-usfm="JOL.1.18"><span class="content">තණකොළ නැති බැවින් ගව රැළ කැළඹී ඇවිදිති;</span></span> 
     </div> 
     <div class="q2"> <span class="verse v18" data-usfm="JOL.1.18"><span class="content">බැටළු රැළ පවා දුක් විඳිති.</span></span> 
     </div> 
     <div class="q"> <span class="verse v18" data-usfm="JOL.1.18"><span class="content"> </span></span><span class="verse v19" data-usfm="JOL.1.19"><span class="label">19</span><span class="content">සමිඳුනි, මම ඔබට අයැදුම් කරමි.</span></span> 
     </div> 
     <div class="q2"> <span class="verse v19" data-usfm="JOL.1.19"><span class="content">මන්ද, කෙතේ තණ බිම් ගින්නෙන් දැවී ගොස් ඇත;</span></span> 
     </div> 
     <div class="q2"> <span class="verse v19" data-usfm="JOL.1.19"><span class="content">උයන්වල සියලු ගස් ගිනිබත් වී ඇත.</span></span> 
     </div> 
     <div class="q"> <span class="verse v19" data-usfm="JOL.1.19"><span class="content"> </span></span><span class="verse v20" data-usfm="JOL.1.20"><span class="label">20</span><span class="content">වන මෘගයෝ පවා ඔබ දෙස බලා සිටිති.</span></span> 
     </div> 
     <div class="q2"> <span class="verse v20" data-usfm="JOL.1.20"><span class="content">මන්ද, උල්පත් සිඳී ඇත.</span></span> 
     </div> 
     <div class="q2"> <span class="verse v20" data-usfm="JOL.1.20"><span class="content">කෙතේ තණ බිම් ගින්නෙන් දැවී ගොස් ඇත.</span></span> 
     </div> 
    </div> 
   </div> 
  </div>
 </body>
</html>