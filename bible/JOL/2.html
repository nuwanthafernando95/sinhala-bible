<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOL"> 
    <div class="chapter ch2" data-usfm="JOL.2">  
     <div class="s1"> <span class="heading"><b>සමිඳුන්ගේ දවස ගැන අනතුරු ඇඟවීම</b></span> 
     </div> 
     <div class="p"> <span class="content"> </span><span class="verse v1" data-usfm="JOL.2.1"><span class="label">1</span><span class="content">“සියොන්හි හොරණෑව පිඹින්න;</span></span> 
     </div> 
     <div class="q2"> <span class="verse v1" data-usfm="JOL.2.1"><span class="content">දෙවිඳුන්ගේ ශුද්ධ කන්දේ අනතුරු හඬ නඟන්න.</span></span> 
     </div> 
     <div class="q2"> <span class="verse v1" data-usfm="JOL.2.1"><span class="content">දේශයේ සියලු වැසියෝ වෙවුලත් වා!</span></span> 
     </div> 
     <div class="q2"> <span class="verse v1" data-usfm="JOL.2.1"><span class="content">මන්ද, සමිඳාණන් වහන්සේගේ දවස පැමිණේ.</span></span> 
     </div> 
     <div class="q2"> <span class="verse v1" data-usfm="JOL.2.1"><span class="content">එසේ ය, එය ආසන්න ය.</span></span> 
     </div> 
     <div class="q"> <span class="verse v1" data-usfm="JOL.2.1"><span class="content"> </span></span><span class="verse v2" data-usfm="JOL.2.2"><span class="label">2</span><span class="content">ඒ දවස කළුවර අඳුරු දවසක් ය;</span></span> 
     </div> 
     <div class="q2"> <span class="verse v2" data-usfm="JOL.2.2"><span class="content">වලාකුළු සහිත ගන අඳුරු දවසක් ය.</span></span> 
     </div> 
     <div class="q2"> <span class="verse v2" data-usfm="JOL.2.2"><span class="content">ගන අඳුර කඳු පිට පැතිර යන්නාක් මෙන් මහා හමුදාවක් පැමිණෙන්නේ ය.</span></span> 
     </div> 
     <div class="q2"> <span class="verse v2" data-usfm="JOL.2.2"><span class="content">එවැන්නක් කිසි කලෙක නො වී ය;</span></span> 
     </div> 
     <div class="q2"> <span class="verse v2" data-usfm="JOL.2.2"><span class="content">මතු පරම්පරාවල කවදා වත් නොවන්නේ ය.</span></span> 
     </div> 
     <div class="q"> <span class="verse v2" data-usfm="JOL.2.2"><span class="content"> </span></span><span class="verse v3" data-usfm="JOL.2.3"><span class="label">3</span><span class="content">උන්ට පෙරටුව වනසාලන ගින්න නාස්ති කරයි;</span></span> 
     </div> 
     <div class="q2"> <span class="verse v3" data-usfm="JOL.2.3"><span class="content">උන්ට පස්සෙන් බුර බුරා නඟින ගිනි ජාලාවක් ඇවිලෙයි.</span></span> 
     </div> 
     <div class="q2"> <span class="verse v3" data-usfm="JOL.2.3"><span class="content">උන්ට පෙරටුවෙන් දේශය ඒදන් උයන මෙන් තිබේ.</span></span> 
     </div> 
     <div class="q2"> <span class="verse v3" data-usfm="JOL.2.3"><span class="content">උන්ට පස්සෙන් එය පාළුකරයක් වන්නේ ය.</span></span> 
     </div> 
     <div class="q2"> <span class="verse v3" data-usfm="JOL.2.3"><span class="content">උන්ගෙන් බේරෙන කිසිවෙක් නැත.</span></span> 
     </div> 
     <div class="q"> <span class="verse v3" data-usfm="JOL.2.3"><span class="content"> </span></span><span class="verse v4" data-usfm="JOL.2.4"><span class="label">4</span><span class="content"> </span><span class="content">පෙනුමට උන් අසුන් වැනි ය;</span></span> 
     </div> 
     <div class="q2"> <span class="verse v4" data-usfm="JOL.2.4"><span class="content">උන් දුවන්නේ රණ අසුන් ලෙස ය.</span></span> 
     </div> 
     <div class="q"> <span class="verse v4" data-usfm="JOL.2.4"><span class="content"> </span></span><span class="verse v5" data-usfm="JOL.2.5"><span class="label">5</span><span class="content">අශ්ව රථ ශබ්දය මෙන් ද ගින්නෙහි දැවෙන ඉපනැලි මෙන් ද සටනට පෙළගැසුණු සේනාවක් මෙන් ද ගිරි කුළු මත පැන පැන උහු යති.</span></span> 
     </div> 
     <div class="q"> <span class="verse v5" data-usfm="JOL.2.5"><span class="content"> </span></span><span class="verse v6" data-usfm="JOL.2.6"><span class="label">6</span><span class="content">උන් ඉදිරියේ ජනයෝ වෙවුලති;</span></span> 
     </div> 
     <div class="q2"> <span class="verse v6" data-usfm="JOL.2.6"><span class="content">සියලු මුහුණු මැලවී යයි.</span></span> 
     </div> 
     <div class="q"> <span class="verse v6" data-usfm="JOL.2.6"><span class="content"> </span></span><span class="verse v7" data-usfm="JOL.2.7"><span class="label">7</span><span class="content">රණ ශූරයන් මෙන් ඔව්හු ඉදිරියට යති;</span></span> 
     </div> 
     <div class="q2"> <span class="verse v7" data-usfm="JOL.2.7"><span class="content">යුද භටයන් මෙන් පවුරට නඟිති;</span></span> 
     </div> 
     <div class="q2"> <span class="verse v7" data-usfm="JOL.2.7"><span class="content">එකිනෙකා නියමිත මඟ ගමන් කරයි.</span></span> 
     </div> 
     <div class="q"> <span class="verse v7" data-usfm="JOL.2.7"><span class="content"> </span></span><span class="verse v8" data-usfm="JOL.2.8"><span class="label">8</span><span class="content">උන් යන විට හැලහැප්පීමක් නැත;</span></span> 
     </div> 
     <div class="q2"> <span class="verse v8" data-usfm="JOL.2.8"><span class="content">මාර්ගයෙන් පිට යාමක් ද නැත.</span></span> 
     </div> 
     <div class="q2"> <span class="verse v8" data-usfm="JOL.2.8"><span class="content">අවි ආයුධ මැදින් කඩා පැන පසු නොබැස ඉදිරියට ම යති.</span></span> 
     </div> 
     <div class="q"> <span class="verse v8" data-usfm="JOL.2.8"><span class="content"> </span></span><span class="verse v9" data-usfm="JOL.2.9"><span class="label">9</span><span class="content">උන් නගරයට කඩා පනිති;</span></span> 
     </div> 
     <div class="q2"> <span class="verse v9" data-usfm="JOL.2.9"><span class="content">පවුරු පිට නැඟ දුවති;</span></span> 
     </div> 
     <div class="q2"> <span class="verse v9" data-usfm="JOL.2.9"><span class="content">නිවෙස් මුදුනට නැඟ සොරුන් මෙන් කවුළුවලින් රිංගා යති.</span></span> 
     </div> 
     <div class="q"> <span class="verse v9" data-usfm="JOL.2.9"><span class="content"> </span></span><span class="verse v10" data-usfm="JOL.2.10"><span class="label">10</span><span class="content"> </span><span class="content">උන් ඉදිරියෙහි පොළොව කම්පා වෙයි;</span></span> 
     </div> 
     <div class="q2"> <span class="verse v10" data-usfm="JOL.2.10"><span class="content">අහස ගුගුරයි;</span></span> 
     </div> 
     <div class="q2"> <span class="verse v10" data-usfm="JOL.2.10"><span class="content">ඉර හඳ අඳුරු වෙයි;</span></span> 
     </div> 
     <div class="q2"> <span class="verse v10" data-usfm="JOL.2.10"><span class="content">තරු තවත් නොබබළයි.</span></span> 
     </div> 
     <div class="q"> <span class="verse v10" data-usfm="JOL.2.10"><span class="content"> </span></span><span class="verse v11" data-usfm="JOL.2.11"><span class="label">11</span><span class="content"> </span><span class="content">සමිඳුන් සිය සේනාවට මහ හඬින් අණ දෙන සේක.</span></span> 
     </div> 
     <div class="q2"> <span class="verse v11" data-usfm="JOL.2.11"><span class="content">භට හමුදාව අතිවිශාල ය;</span></span> 
     </div> 
     <div class="q2"> <span class="verse v11" data-usfm="JOL.2.11"><span class="content">ඒ අණට කීකරු වන්නා අතිබලවන්ත ය;</span></span> 
     </div> 
     <div class="q2"> <span class="verse v11" data-usfm="JOL.2.11"><span class="content">සමිඳුන්ගේ දවස ත්‍රාසජනක ය;</span></span> 
     </div> 
     <div class="q2"> <span class="verse v11" data-usfm="JOL.2.11"><span class="content">අතිභයංකර ය.</span></span> 
     </div> 
     <div class="q2"> <span class="verse v11" data-usfm="JOL.2.11"><span class="content">එය දැරිය හැක්කේ කවරෙකුට ද?”</span></span> 
     </div> 
     <div class="s1"> <span class="heading"><b>පසුතැවී සිත් හරවා ගැනීමට ආරාධනාව</b></span> 
     </div> 
     <div class="p"> <span class="verse v11" data-usfm="JOL.2.11"><span class="content"> </span></span><span class="verse v12" data-usfm="JOL.2.12"><span class="label">12</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v12" data-usfm="JOL.2.12"><span class="content">“උපවාසයෙන් ද වැලපීමෙන් ද මුළු සිතින් දැන් වත් මා වෙත හැරී එන්න.</span></span> 
     </div> 
     <div class="q"> <span class="verse v12" data-usfm="JOL.2.12"><span class="content"> </span></span><span class="verse v13" data-usfm="JOL.2.13"><span class="label">13</span><span class="content">වත ඉරාගෙන නොව, සිත ඉරාගෙන, නුඹේ දෙවි සමිඳුන් වෙත හැරී එන්න.</span></span> 
     </div> 
     <div class="q2"> <span class="verse v13" data-usfm="JOL.2.13"><span class="content">මන්ද, එතුමාණෝ, කරුණාභරිත, දයාන්විත, වහා නොකිපෙන, තිර පෙමින් සමන්විත, කමා වීමට කැමැති දෙවි කෙනෙකි.</span></span> 
     </div> 
     <div class="q"> <span class="verse v13" data-usfm="JOL.2.13"><span class="content"> </span></span><span class="verse v14" data-usfm="JOL.2.14"><span class="label">14</span><span class="content">සමහර විට එතුමාණන් සිය සිත වෙනස් කරගෙන කමා වී අපට ආශීර්වාද කිරීම නිසා,</span></span> 
     </div> 
     <div class="q2"> <span class="verse v14" data-usfm="JOL.2.14"><span class="content">ආහාර පූජා ද පානීය පූජා ද ඔබේ දෙවි සමිඳුන්ට ඔප්පු කරන්නට හැකි වනු ඇද්දැ යි කවරෙක් දනිත් ද?</span></span> 
     </div> 
     <div class="q"> <span class="verse v14" data-usfm="JOL.2.14"><span class="content"> </span></span><span class="verse v15" data-usfm="JOL.2.15"><span class="label">15</span><span class="content">සියොන් කන්දේ හොරණෑව පිඹින්න;</span></span> 
     </div> 
     <div class="q2"> <span class="verse v15" data-usfm="JOL.2.15"><span class="content">උපවාසයක් පණවා, අයැදුමට සෙනඟ රැස් කරන්න.</span></span> 
     </div> 
     <div class="q"> <span class="verse v15" data-usfm="JOL.2.15"><span class="content"> </span></span><span class="verse v16" data-usfm="JOL.2.16"><span class="label">16</span><span class="content">සෙනඟ එක්රැස් කරන්න;</span></span> 
     </div> 
     <div class="q2"> <span class="verse v16" data-usfm="JOL.2.16"><span class="content">ශුද්ධ සභාවට ඔවුන් සූදානම් කරන්න.</span></span> 
     </div> 
     <div class="q2"> <span class="verse v16" data-usfm="JOL.2.16"><span class="content">ප්‍රජා මූලිකයන් එකතු කරන්න;</span></span> 
     </div> 
     <div class="q2"> <span class="verse v16" data-usfm="JOL.2.16"><span class="content">ළමයින් ද කිරි දරුවන් ද ගෙන එන්න;</span></span> 
     </div> 
     <div class="q2"> <span class="verse v16" data-usfm="JOL.2.16"><span class="content">මනාලයා තම යහන් ගබඩාවෙන් ද මනාලිය තම නිදන කුටියෙන් ද පිටත එත් වා!</span></span> 
     </div> 
     <div class="q"> <span class="verse v16" data-usfm="JOL.2.16"><span class="content"> </span></span><span class="verse v17" data-usfm="JOL.2.17"><span class="label">17</span><span class="content">ද්වාර මණ්ඩපය හා පූජාසනය අතර සිටින සමිඳුන්ගේ සේවක පූජකයෝ හඬා වැලපෙමින්, ‘සමිඳුනි, ඔබේ සෙනඟට අනුකම්පා කළ මැනව, ඔබේ දෙවියෝ කොයි දැ යි ජාතීන් අතරේ කීමට ඉඩ නොහැරිය මැනවැ’යි කියත් වා!”</span></span> 
     </div> 
     <div class="s1"> <span class="heading"><b>සෞභාග්‍යයේ උදාව</b></span> 
     </div> 
     <div class="p"> <span class="verse v17" data-usfm="JOL.2.17"><span class="content"> </span></span><span class="verse v18" data-usfm="JOL.2.18"><span class="label">18</span><span class="content">එවිට සමිඳාණන් වහන්සේ දේශය ගැන උද්‍යෝගවත් වී සෙනඟට අනුකම්පා කළ සේක. </span></span><span class="verse v19" data-usfm="JOL.2.19"><span class="label">19</span><span class="content">උන් වහන්සේ ඔවුන්ට මෙසේ පිළිතුරු දුන් සේක.</span></span> 
     </div> 
     <div class="q2"> <span class="verse v19" data-usfm="JOL.2.19"><span class="content">“මෙන්න, නුඹලා තෘප්තියට පැමිණෙන පිණිස ධාන්‍ය ද මිදියුස ද තෙල් ද මම නුඹලාට දෙමි.</span></span> 
     </div> 
     <div class="q2"> <span class="verse v19" data-usfm="JOL.2.19"><span class="content">මින්පසු නුඹලාට නින්දා කිරීමට විජාතීන්ට ඉඩ නොදෙමි.</span></span> 
     </div> 
     <div class="q"> <span class="verse v19" data-usfm="JOL.2.19"><span class="content"> </span></span><span class="verse v20" data-usfm="JOL.2.20"><span class="label">20</span><span class="content">මම උතුරු හමුදාව නුඹලා වෙතින් ඈත් කර, ඔවුන් නිසරු, පාළු දේශයකට පලවා හරිමි.</span></span> 
     </div> 
     <div class="q2"> <span class="verse v20" data-usfm="JOL.2.20"><span class="content">පෙරමුණෙහි සේනා මළ මුහුදටත් පසුපස සේනා මධ්‍යධරණි මුහුදටත් පලවා හරිමි.</span></span> 
     </div> 
     <div class="q2"> <span class="verse v20" data-usfm="JOL.2.20"><span class="content">ඔවුන් කළ අහංකාරී ක්‍රියා නිසා ඔවුන්ගේ මළකඳන්වලින් දුගඳ පැතිරී යනු ඇත.</span></span> 
     </div> 
     <div class="q"> <span class="verse v20" data-usfm="JOL.2.20"><span class="content"> </span></span><span class="verse v21" data-usfm="JOL.2.21"><span class="label">21</span><span class="content">එම්බා දේශය!</span></span> 
     </div> 
     <div class="q2"> <span class="verse v21" data-usfm="JOL.2.21"><span class="content">බිය නොවී ප්‍රීති ප්‍රමෝද වන්න.</span></span> 
     </div> 
     <div class="q2"> <span class="verse v21" data-usfm="JOL.2.21"><span class="content">මන්ද, සමිඳුන් ඉමහත් දේ කර ඇත.</span></span> 
     </div> 
     <div class="q"> <span class="verse v21" data-usfm="JOL.2.21"><span class="content"> </span></span><span class="verse v22" data-usfm="JOL.2.22"><span class="label">22</span><span class="content">වන මෘගයෙනි, බිය නොවව්, මන්ද, කෙතේ තණ සරුසාර ය;</span></span> 
     </div> 
     <div class="q2"> <span class="verse v22" data-usfm="JOL.2.22"><span class="content">ගස්වල පල හටගන්නේ ය.</span></span> 
     </div> 
     <div class="q2"> <span class="verse v22" data-usfm="JOL.2.22"><span class="content">අත්තික්කා ගස්වලින් හා මිදි වැල්වලින් බහුල අස්වැන්නක් ලැබේ.</span></span> 
     </div> 
     <div class="q"> <span class="verse v22" data-usfm="JOL.2.22"><span class="content"> </span></span><span class="verse v23" data-usfm="JOL.2.23"><span class="label">23</span><span class="content">සියොන් වැසියෙනි, ප්‍රීති වන්න.</span></span> 
     </div> 
     <div class="q2"> <span class="verse v23" data-usfm="JOL.2.23"><span class="content">ඔබේ දෙවි සමිඳුන් කෙරෙහි ප්‍රීති ප්‍රමෝද වන්න.</span></span> 
     </div> 
     <div class="q2"> <span class="verse v23" data-usfm="JOL.2.23"><span class="content">එතුමාණෝ, ඔබට ශරත් කාලයේ නිසි තරමට වැසි ද ශීත කාලයේ මහා වැසි ද වසන්ත කාලයේ පෙර මෙන් වැසි ද වස්වන සේක.</span></span> 
     </div> 
     <div class="q"> <span class="verse v23" data-usfm="JOL.2.23"><span class="content"> </span></span><span class="verse v24" data-usfm="JOL.2.24"><span class="label">24</span><span class="content">කමත් ධාන්‍යයෙන් පිරෙනු ඇත;</span></span> 
     </div> 
     <div class="q2"> <span class="verse v24" data-usfm="JOL.2.24"><span class="content">මිදියුස ද තෙල් ද භාජනවලින් ඉතිරී යනු ඇත.</span></span> 
     </div> 
     <div class="q"> <span class="verse v24" data-usfm="JOL.2.24"><span class="content"> </span></span><span class="verse v25" data-usfm="JOL.2.25"><span class="label">25</span><span class="content">නුඹලා විනාශ කරන්නට මා විසින් එවන ලද මහා හමුදාවන් වන වැඩුණු පළඟැටියන් ද පනින පළඟැටියන් ද කපන පළඟැටියන් ද පළඟැටි පණුවන් ද කාදැමූ කාලයේ දී විනාශ වී ගිය දේ මම ආපසු නුඹලාට දෙමි.</span></span> 
     </div> 
     <div class="q"> <span class="verse v25" data-usfm="JOL.2.25"><span class="content"> </span></span><span class="verse v26" data-usfm="JOL.2.26"><span class="label">26</span><span class="content">නුඹලා කා තෘප්තියට පැමිණ නුඹලා උදෙසා පුදුම දේ කළ නුඹලාගේ දෙවි සමිඳුන්ගේ නාමයට පැසසුම් කරන්න.</span></span> 
     </div> 
     <div class="q2"> <span class="verse v26" data-usfm="JOL.2.26"><span class="content">මාගේ සෙනඟ මින්පසු කිසි කලෙක ලජ්ජාවට නොපැමිණෙති.</span></span> 
     </div> 
     <div class="q"> <span class="verse v26" data-usfm="JOL.2.26"><span class="content"> </span></span><span class="verse v27" data-usfm="JOL.2.27"><span class="label">27</span><span class="content">එවිට මා ඉශ්රායෙල් සෙනඟ අතරේ වැඩ සිටින බව ද අන් දෙවි කෙනෙකු නුඹලාට නැති බව ද නුඹලා දැනගනු ඇත.</span></span> 
     </div> 
     <div class="q2"> <span class="verse v27" data-usfm="JOL.2.27"><span class="content">මාගේ සෙනඟ මින්පසු කිසි කලෙක ලජ්ජාවට නොපැමිණෙති.</span></span> 
     </div> 
     <div class="s1"> <span class="heading"><b>ශුද්ධාත්මානුභාව දානය</b></span> 
     </div> 
     <div class="p"> <span class="verse v27" data-usfm="JOL.2.27"><span class="content"> </span></span><span class="verse v28" data-usfm="JOL.2.28"><span class="label">28</span><span class="content"> </span><span class="content">“ඉන්පසු, සකල මනුෂ්‍යයන් කෙරෙහි මාගේ ආත්මානුභාවය ප්‍රදානය කරමි.</span></span> 
     </div> 
     <div class="q2"> <span class="verse v28" data-usfm="JOL.2.28"><span class="content">එවිට, නුඹලාගේ දූ පුත්තු දිවැස් වැකි කියති.</span></span> 
     </div> 
     <div class="q2"> <span class="verse v28" data-usfm="JOL.2.28"><span class="content">මහල්ලෝ ස්වප්න දකිති;</span></span> 
     </div> 
     <div class="q2"> <span class="verse v28" data-usfm="JOL.2.28"><span class="content">තරුණයෝ දර්ශන දකිති.</span></span> 
     </div> 
     <div class="q"> <span class="verse v28" data-usfm="JOL.2.28"><span class="content"> </span></span><span class="verse v29" data-usfm="JOL.2.29"><span class="label">29</span><span class="content">ඒ කාලයේ දී, දැසිදසුන් කෙරෙහි වුව ද මාගේ ආත්මානුභාවය ප්‍රදානය කරන්නෙමි.</span></span> 
     </div> 
     <div class="q"> <span class="verse v29" data-usfm="JOL.2.29"><span class="content"> </span></span><span class="verse v30" data-usfm="JOL.2.30"><span class="label">30</span><span class="content">ඒ දවස ගැන අහස් ගැබෙහි හා පොළෝ‍ තලයේ මම පෙර නිමිති දක්වාලමි.</span></span> 
     </div> 
     <div class="q2"> <span class="verse v30" data-usfm="JOL.2.30"><span class="content">ලේ ද ගිනි ද දුම් කඳු ද එකල ඇති වේ.</span></span> 
     </div> 
     <div class="q"> <span class="verse v30" data-usfm="JOL.2.30"><span class="content"> </span></span><span class="verse v31" data-usfm="JOL.2.31"><span class="label">31</span><span class="content"> </span><span class="content">උදාර, අතිභයානක දවස වන සමිඳුන්ගේ දවස, උදා වන්නට පෙර ඉර අඳුරු වන්නේ ය;</span></span> 
     </div> 
     <div class="q2"> <span class="verse v31" data-usfm="JOL.2.31"><span class="content">හඳ ලේ පාට වන්නේ ය.</span></span> 
     </div> 
     <div class="q"> <span class="verse v31" data-usfm="JOL.2.31"><span class="content"> </span></span><span class="verse v32" data-usfm="JOL.2.32"><span class="label">32</span><span class="content"> </span><span class="content">එවිට, සමිඳුන්ගේ නාමය කියා අයැදින කවුරු නමුත් ගළවනු ලබන්නෝ ය.</span></span> 
     </div> 
     <div class="q2"> <span class="verse v32" data-usfm="JOL.2.32"><span class="content">සමිඳුන් කියා ඇති පරිදි ගැළවෙන අය ද ඉතිරි අය අතර සමිඳුන් කැඳවන අය ද සියොන් කන්දේ සහ ජෙරුසලමේ සිටිනු ඇත.</span></span> 
     </div> 
    </div> 
   </div> 
  </div>
 </body>
</html>