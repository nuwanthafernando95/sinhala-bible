<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch18" data-usfm="DEU.18">  
     <div class="s1"> <span class="heading"><b>පූජකවරුන්ට හිමි කොටස</b></span> 
     </div> 
     <div class="p"> <span class="content"> </span><span class="verse v1" data-usfm="DEU.18.1"><span class="label">1</span><span class="content">“ලෙවීවරුන් වන පූජකවරුන්ට සහ ලෙවීගේ ගෝත්‍රයට අයිති සියල්ලන්ට ම ඉශ්රායෙල්වරුන් සමඟ රටින් කොටසක් හෝ උරුමයක් හෝ නොලැබේ. සමිඳාණන් වහන්සේට පුදන පඬුරු සහ උන් වහන්සේට හිමි කොටස ඔවුන් වැළඳිය යුතු ය. </span></span><span class="verse v2" data-usfm="DEU.18.2"><span class="label">2</span><span class="content">එබැවින් ඔවුන්ගේ සහෝදර ජනතාව සමඟ ඔවුන්ට උරුමයක් නොවනු ඇත. සමිඳාණන් වහන්සේ ඔවුන්ට වදාළ පරිදි උන් වහන්සේ ම ඔවුන්ගේ උරුමය වනු ඇත.</span></span> 
     </div> 
     <div class="p"> <span class="verse v2" data-usfm="DEU.18.2"><span class="content"> </span></span><span class="verse v3" data-usfm="DEU.18.3"><span class="label">3</span><span class="content">“සෙනඟ, ගොනෙකු හෝ බැටළුවෙකු හෝ පූජා වශයෙන් පුද කළ විට, පූජකවරයාට ඒ අයගෙන් හිමි වන කොටස මෙය වේ. එනම්, ඔවුන් පූජකවරයාට සතාගේ ඉස්සරහ ගාතය ද හකු දෙක ද ආමාශය ද දිය යුතු ය. </span></span><span class="verse v4" data-usfm="DEU.18.4"><span class="label">4</span><span class="content">තවද ඔබ ධාන්‍ය අස්වැන්නෙත්, මිදියුස සහ තෙල්වලත්, මුල් කොටස ද බැටළුවන්ගෙන් මුලින් ම කපාගන්න ලෝම ද ඔහුට දිය යුතු ය. </span></span><span class="verse v5" data-usfm="DEU.18.5"><span class="label">5</span><span class="content">ඔබේ සියලු ම ගෝත්‍රවලින්, දෙවි සමිඳාණන් වහන්සේට සදහට ම සේවය කරනු පිණිස පූජකවරුන් සහ ඔවුන්ගේ පරපුර තෝරාගත් සේක.</span></span> 
     </div> 
     <div class="p"> <span class="verse v5" data-usfm="DEU.18.5"><span class="content"> </span></span><span class="verse v6" data-usfm="DEU.18.6"><span class="label">6</span><span class="content">“මුළු ඉශ්රායෙල් ජනතාව වසන නගරවලින්, යම් ලෙවීවරයෙකු, තමා පදිංචි ව සිටි ස්ථානයෙන් නික්ම, ඉතා දැඩි ආශාවකින් සමිඳාණන් වහන්සේ තෝරාගන්න ස්ථානයට පැමිණියොත්, </span></span><span class="verse v7" data-usfm="DEU.18.7"><span class="label">7</span><span class="content">සමිඳාණන් වහන්සේ අබිමුව සෙසු සහෝදර ලෙවීවරුන් කරන්නාක් මෙන් ඔහු ද තම දෙවි සමිඳාණන් වහන්සේට සේවය කළ යුතු ය. </span></span><span class="verse v8" data-usfm="DEU.18.8"><span class="label">8</span><span class="content">තම පිය උරුමය විකිණීමෙන් ලැබෙන ආදායමට අමතර ව සෙසු පූජකවරුන්ට මෙන් ඔහුටත් වැළඳීමට සම කොටසක් දිය යුතු ය.”</span></span> 
     </div> 
     <div class="s1"> <span class="heading"><b>මිසදිටු චාරිත්‍රවලින් වැළකීම</b></span> 
     </div> 
     <div class="p"> <span class="verse v8" data-usfm="DEU.18.8"><span class="content"> </span></span><span class="verse v9" data-usfm="DEU.18.9"><span class="label">9</span><span class="content">“දෙවි සමිඳාණන් වහන්සේ ඔබට දෙන රටට ඔබ පැමිණිවිට, ඒ ජාතීන්ගේ පිළිකුල් චාරිත්‍ර අනුගමනය නොකිරීමට පරෙස්සම් විය යුතු ය. </span></span><span class="verse v10" data-usfm="DEU.18.10"><span class="label">10</span><span class="content">තම පුත්‍රයා හෝ දුව හෝ ගින්නෙන් දවා පූජා කරන්නෙකු වත්, පේන කියන්නෙකු වත්, නැකත් බලන්නෙකු වත්, ශාස්ත්‍රකාරයෙකු වත්, කොඩිවිනකාරයෙකු වත්, </span></span><span class="verse v11" data-usfm="DEU.18.11"><span class="label">11</span><span class="content">හූනියම් කරන්නෙකු වත්, ආත්ම බන්ධනකාරයන්ගෙන් ගුරුකම්ගන්නෙකු වත්, මන්ත්‍රකාරයෙකු වත්, යක්බැන්දුම්කාරයෙකු වත් ඔබ අතර නොසිටිය යුතු ය. </span></span><span class="verse v12" data-usfm="DEU.18.12"><span class="label">12</span><span class="content">මෙවැනි දේවල් කරන සියල්ලෝ සමිඳාණන් වහන්සේට පිළිකුලකි. ඔවුන්ගේ මේ පිළිකුල් ක්‍රියා නිසා දෙවි සමිඳාණන් වහන්සේ ඔබ යන්නට කලින් ඔවුන් පන්නා හරින සේක. </span></span><span class="verse v13" data-usfm="DEU.18.13"><span class="label">13</span><span class="content">දෙවි සමිඳාණන් වහන්සේට ඔබ සම්පූර්ණයෙන් ම විශ්වාසවන්ත ව සිටිය යුතු ය.”</span></span> 
     </div> 
     <div class="s1"> <span class="heading"><b>දිවැසිවරයන් එවීමේ පොරොන්දුව</b></span> 
     </div> 
     <div class="p"> <span class="verse v13" data-usfm="DEU.18.13"><span class="content"> </span></span><span class="verse v14" data-usfm="DEU.18.14"><span class="label">14</span><span class="content">එවිට මෝසෙස් මෙසේ කීවේ ය: “ඔබ පලවා හරින්න යන මේ ජාතීහු නැකත් බලන්නන්ට ද පේන කියන්නන්ට ද සවන් දුන්හ. එහෙත් ඔබට නම්, ඔබේ දෙවි සමිඳාණන් වහන්සේ එවැනි දේවලට ඉඩ නොදෙන සේක. </span></span><span class="verse v15" data-usfm="DEU.18.15"><span class="label">15</span><span class="content">දෙවි සමිඳාණන් වහන්සේ ඔබ අතරෙන් ද ඔබේ සහෝදර ජනතාව අතරෙන් ද මා හා සමාන දිවැසිවරයෙකු පත් කරන සේක. ඔබ ඔහුට සවන් දිය යුතු ය. </span></span><span class="verse v16" data-usfm="DEU.18.16"><span class="label">16</span><span class="content">හොරෙබ් කන්ද ළඟ ජනතාව රැස් වූ දින, දෙවි සමිඳාණන් වහන්සේට යාච්ඤා කරමින්, ‘අපේ දෙවි සමිඳාණන් වහන්සේගේ කටහඬ අපට යළි ඇසෙන්න ඉඩ නොතබනු මැනවි; අප මිය නොයන ලෙස මේ මහා ගින්න ද අපට තවත් පෙනෙන්න ඉඩ නොදෙනු මැනව’යි ඉල්ලුවහු ය. </span></span><span class="verse v17" data-usfm="DEU.18.17"><span class="label">17</span><span class="content">සමිඳාණන් වහන්සේ මට කතා කොට ‘ඔවුන් කී දේ නැණවත් ය. </span></span><span class="verse v18" data-usfm="DEU.18.18"><span class="label">18</span><span class="content">නුඹේ සහෝදර ජනතාව අතරෙන් නුඹ හා සමාන දිවැසිවරයෙකු තෝරා පත් කොට, ඔහු කිය යුතු දේ ඔහුට කියා දෙන්නෙමි. ඔහුට මා අණ කරන සියල්ල, ඔවුන්ට ඔහු දන්වනු ඇත. </span></span><span class="verse v19" data-usfm="DEU.18.19"><span class="label">19</span><span class="content">යමෙක් මාගේ නාමයෙන් ඔහු කියන දේට සවන් නොදෙන්නේ නම්, මම එවැන්නෙකුට දඬුවම් කරමි. </span></span><span class="verse v20" data-usfm="DEU.18.20"><span class="label">20</span><span class="content">එහෙත්, මාගේ නාමයෙන් දිවැස් වැකි කීමට ඉදිරිපත් වන දිවැසිවරයා, මා අණ නොකළ දෙයක් කීමට හිතට ගතහොත් හෝ අන් දේවතාවන්ගේ නාමයෙන් කතා කළොත් හෝ ඒ තැනැත්තා මරනු ලැබේ.’</span></span> 
     </div> 
     <div class="p"> <span class="verse v20" data-usfm="DEU.18.20"><span class="content"> </span></span><span class="verse v21" data-usfm="DEU.18.21"><span class="label">21</span><span class="content">“ ‘සමිඳාණන් වහන්සේ නොවදාළ දිවැස් වැකියක් තිබේ නම්, අපි ඒ ගැන කෙසේ දැනගන්නෙමු දැ’යි ඔබ සිතන්න පුළුවන. </span></span><span class="verse v22" data-usfm="DEU.18.22"><span class="label">22</span><span class="content">දිවැසිවරයෙකු සමිඳාණන් වහන්සේගේ නාමයෙන් කතා කිරීමට ඉදිරිපත් වූ නමුත්, ඔහු කී දේ සිදු නොවේ නම්, ඉටු නොවේ නම්, ඒ කරුණ සමිඳාණන් වහන්සේ නොවදාළ එකකි. එය දිවැසිවරයා තම හිතුවක්කාරකමින් කී කරුණකි. එවැන්නෙකුට ඔබ බිය නොවිය යුතු ය.”</span></span> 
     </div> 
    </div> 
   </div> 
  </div>
 </body>
</html>