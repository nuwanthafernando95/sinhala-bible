<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch22" data-usfm="DEU.22">  
     <div class="p"> <span class="content"> </span><span class="verse v1" data-usfm="DEU.22.1"><span class="label">1</span><span class="content"> </span><span class="content">“ඔබේ සහෝදරයාට අයිති ගොනෙකු හෝ බැටළුවෙකු හෝ මංමුළා ව ගොස් සිටිනු දැක, ඌ ගැන සලකා බලා, ඔබේ සහෝදරයා වෙත ඌ ආපසු ගෙනා යුතු ය. </span></span><span class="verse v2" data-usfm="DEU.22.2"><span class="label">2</span><span class="content">එහෙත්, ඔබේ සහෝදරයා අසලක නොසිටී නම්, නොහොත් ඔබ ඔහු නොදන්නෙහි නම්, ඔහු ඌ සොයා එන තුරු ඔබ ඌ ගෙදර ගෙන යා යුතු ය. ඔහු ඌ සොයා ආ විට ඒ සතා ඔහුට ආපසු භාර දිය යුතු ය. </span></span><span class="verse v3" data-usfm="DEU.22.3"><span class="label">3</span><span class="content">ඔබේ සහෝදරයාට අයිති ව තිබී, නැති වූ, පසුව ඔබ සොයාගත් ඔහුගේ කොටළුවෙකු හෝ ඔහුගේ වස්ත්‍ර හෝ අන් හැම දෙයක් හෝ සම්බන්ධයෙන් ද ඔබ මගනෑර එලෙස ම සලකා බලා ක්‍රියා කළ යුතු ය.</span></span> 
     </div> 
     <div class="p"> <span class="verse v3" data-usfm="DEU.22.3"><span class="content"> </span></span><span class="verse v4" data-usfm="DEU.22.4"><span class="label">4</span><span class="content">“ඔබේ සහෝදරයාගේ කොටළුවා හෝ ගොනා හෝ පාරේ වැටී සිටිනු ඔබ දුටුවහොත්, අහක බලාගෙන නොගොස් ඌ නැගිටුවාලීමට ආධාර කළ යුතු ය.</span></span> 
     </div> 
     <div class="p"> <span class="verse v4" data-usfm="DEU.22.4"><span class="content"> </span></span><span class="verse v5" data-usfm="DEU.22.5"><span class="label">5</span><span class="content">“කාන්තාවක පුරුෂයෙකුගේ ඇඳුම් ඇඟ ලා නොගත යුතු ය. පුරුෂයෙකු ස්ත්‍රියකගේ ඇඳුම ඇඟ ලා නොගත යුතු ය. එලෙස කරන සියල්ලන් ඔබේ දෙවි සමිඳාණන් වහන්සේට පිළිකුලකි.</span></span> 
     </div> 
     <div class="p"> <span class="verse v5" data-usfm="DEU.22.5"><span class="content"> </span></span><span class="verse v6" data-usfm="DEU.22.6"><span class="label">6</span><span class="content">“ඔබ පාරේ යන විට, ගසක හෝ බිම හෝ ඇති, පැටවුන් හෝ බිත්තර හෝ සහිත, කුරුලු කූඩුවක් දුටහොත්, තවද කිරිල්ලී පැටවුන් හෝ බිත්තර හෝ මත සිටින්නී නම්, ඔබ පැටවුන් සමඟ කිරිල්ලී නොගත යුතු ය. </span></span><span class="verse v7" data-usfm="DEU.22.7"><span class="label">7</span><span class="content">කිරිල්ලී ගිය පසු පැටවුන් ඔබට ගත හැකි ය. මෙලෙස කළොත් ඔබට සෙත සැලසේ; ඔබේ ආයු දික් වන්නේ ය.</span></span> 
     </div> 
     <div class="p"> <span class="verse v7" data-usfm="DEU.22.7"><span class="content"> </span></span><span class="verse v8" data-usfm="DEU.22.8"><span class="label">8</span><span class="content">“ඔබ අලුත් ගෙයක් ඉදි කරන විට, වහලෙන් යමෙකු ලිස්සා නොවැටෙන සේ වහල වෙට්ට ම බිත්තියක් තැනිය යුතු ය. යමෙකු එයින් ලිස්සා වැටී මැරුණොත්, ඒ මරණය පිළිබඳ වගකීම ඔබේ ගෘහයේ අය පිට නොපැවරේ.</span></span> 
     </div> 
     <div class="p"> <span class="verse v8" data-usfm="DEU.22.8"><span class="content"> </span></span><span class="verse v9" data-usfm="DEU.22.9"><span class="label">9</span><span class="content"> </span><span class="content">“ඔබේ මිදි වත්තේ බීජ දෙවර්ගයක් වැපිරිය යුතු නොවේ. එසේ කළොත් ඔබ වපුළ බීජවල පලදාවත්, මිදි පලදාවත් ශුද්ධස්ථානයට අයිතිවන්නේ ය.</span></span> 
     </div> 
     <div class="p"> <span class="verse v9" data-usfm="DEU.22.9"><span class="content"> </span></span><span class="verse v10" data-usfm="DEU.22.10"><span class="label">10</span><span class="content">“කෙතක් හෑම සඳහා ගොනෙකු සහ කොටළුවෙකු එකට බැඳිය යුතු නොවේ.</span></span> 
     </div> 
     <div class="p"> <span class="verse v10" data-usfm="DEU.22.10"><span class="content"> </span></span><span class="verse v11" data-usfm="DEU.22.11"><span class="label">11</span><span class="content">“ලෝම සහ හණ වැනි දෙවර්ගයක ද්‍රව්‍ය මිශ්‍ර ඇඳුම් ඇඟ ලා නොගත යුතු ය.</span></span> 
     </div> 
     <div class="p"> <span class="verse v11" data-usfm="DEU.22.11"><span class="content"> </span></span><span class="verse v12" data-usfm="DEU.22.12"><span class="label">12</span><span class="content"> </span><span class="content">“ඔබ ඇඟ ලා ගන්න ඇඳුම්වල කොන් සතරේ දාවලු සාදාගත යුතු ය.”</span></span> 
     </div> 
     <div class="s1"> <span class="heading"><b>කන්‍යාභාවය නැති වීම පිළිබඳ වගකීම</b></span> 
     </div> 
     <div class="p"> <span class="verse v12" data-usfm="DEU.22.12"><span class="content"> </span></span><span class="verse v13" data-usfm="DEU.22.13"><span class="label">13</span><span class="content">“යම් පුරුෂයෙකු බිරිඳක පාවාගෙන ඈ සමඟ සේවනයෙහි යෙදී, කලකට පසු ඈට අකමැති වී, </span></span><span class="verse v14" data-usfm="DEU.22.14"><span class="label">14</span><span class="content">ඈට විරුද්ධ ව බොරු චෝදනා ඉදිරිපත් කොට, ඇගේ නමට නිගා කරමින්, ‘මම මේ කාන්තාව සරණ පාවා ගතිමි; ඈ වෙත පිවිසුණු කල්හි ඈ කන්‍යාවක් නොවූයේ ය’යි කිවහොත්, </span></span><span class="verse v15" data-usfm="DEU.22.15"><span class="label">15</span><span class="content">තරුණියගේ දෙමාපියන් ඈ ගෙන නගර වාසල් දොරටුවේ සිටින ප්‍රජා මූලිකයන් වෙත තරුණියගේ කන්‍යාභාවය දක්වන සලකුණු රැගෙන යා යුතු ය. </span></span><span class="verse v16" data-usfm="DEU.22.16"><span class="label">16</span><span class="content">තරුණියගේ පියා ප්‍රජා මූලිකයන්ට කතා කොට, ‘මම මගේ දුව මේ පුරුෂයාට බිරිඳ කොට පාවා දුනිමි. එහෙත්, ඔහු ඇයට අකමැති වී, </span></span><span class="verse v17" data-usfm="DEU.22.17"><span class="label">17</span><span class="content">බොරු චෝදනා ඉදිරිපත් කරමින්, මගේ දුව කන්‍යාවක් නො වූවා යයි කියයි. එහෙත් මෙන්න, මාගේ දුවගේ කන්‍යාභාවයේ සලකුණු’යි කියා, ප්‍රජා මූලිකයන් ඉදිරියෙහි, රෙදි කඩ දිග ඇරිය යුතු වේ. </span></span><span class="verse v18" data-usfm="DEU.22.18"><span class="label">18</span><span class="content">එවිට නගරයේ ප්‍රජා මූලිකයන් ඒ පුරුෂයා ගෙන ඔහුට පහර දිය යුතු ය. </span></span><span class="verse v19" data-usfm="DEU.22.19"><span class="label">19</span><span class="content">තවද, ඔහුට රිදී කාසි සියයක් දඩ ගසා ඒවා ඒ තරුණියගේ පියාට දිය යුතු ය. මෙසේ කළ යුත්තේ ඉශ්රායෙල් ජාතික කන්‍යාවක පිට ඔහු නරක නාමය පැවරූ බැවිනි. ඇය ඔහුගේ බිරිඳ වන්නී ය. දිවි ඇති තාක් ඔහුට ඇය පන්නාදැමිය නොහැකි ය.</span></span> 
     </div> 
     <div class="p"> <span class="verse v19" data-usfm="DEU.22.19"><span class="content"> </span></span><span class="verse v20" data-usfm="DEU.22.20"><span class="label">20</span><span class="content">“එහෙත්, තරුණියගේ කන්‍යාභාවයේ සලකුණ නැති බවට ඉදිරිපත් කළ චෝදනාව ඇත්තක් නම්, </span></span><span class="verse v21" data-usfm="DEU.22.21"><span class="label">21</span><span class="content">ඔවුන් ඇගේ පියාගේ ගෘහයේ දොරකඩට ඇය ගෙනා පසු, නුවර මිනිසුන් ඇයට ගල් ගසා මරණයට පත් කළ යුතු ය. එසේ කළ යුත්තේ, ඇගේ පියාගේ ගෘහයේ දී ඈ වෙසඟනක ලෙස හැසිරෙමින්, ඉශ්රායෙල් ජනයා අතර නින්දිත දෙයක් කළ බැවිනි. මෙලෙස ඔබ අතරෙන් නපුර පහකළ යුතු වේ.</span></span> 
     </div> 
     <div class="p"> <span class="verse v21" data-usfm="DEU.22.21"><span class="content"> </span></span><span class="verse v22" data-usfm="DEU.22.22"><span class="label">22</span><span class="content">“යම් පුරුෂයෙකු අන් විවාහක කාන්තාවක සමඟ සයනය කළහොත්, එම පුරුෂයාත් කාන්තාවත් දෙදෙන ම මරණයට පත් කළ යුතු ය. මෙලෙස ඔබ අතරෙන් නපුර පහකළ යුතු වේ.</span></span> 
     </div> 
     <div class="p"> <span class="verse v22" data-usfm="DEU.22.22"><span class="content"> </span></span><span class="verse v23" data-usfm="DEU.22.23"><span class="label">23</span><span class="content">“යම් මිනිසෙකු, අන් පුරුෂයෙකුට විවාහ ගිවිසුම් බස් දුන් කන්‍යාවක සමඟ නගරය තුළ දී හමු වී ඇය සමඟ සයනය කළහොත්, </span></span><span class="verse v24" data-usfm="DEU.22.24"><span class="label">24</span><span class="content">ඔබ ඔවුන් දෙදෙනා ඒ නගරයේ වාසල් දොරකඩට ගෙනවුත් ගල් ගසා මරණයට පත් කළ යුතු ය. තරුණිය මැරිය යුත්තේ නගරය තුළ දී ඈට එය වූ බැවින්, කෑ ගසා බේරෙන්නට ඇයට ඉඩ ප්‍රස්තාව තිබූ නිසා ය. පුරුෂයා මැරිය යුත්තේ, ඔහු තම අසල්වැසියාගේ බිරිඳට අගෞරව කළ බැවිනි. මෙලෙස ඔබ අතරෙන් නපුර පහකළ යුතු වේ.</span></span> 
     </div> 
     <div class="p"> <span class="verse v24" data-usfm="DEU.22.24"><span class="content"> </span></span><span class="verse v25" data-usfm="DEU.22.25"><span class="label">25</span><span class="content">“යම් මිනිසෙකු අන් පුරුෂයෙකුට විවාහ ගිවිසුම් බස් දුන් තරුණියක එළිමහනේ දී මුණගැසී, ඔහු බලහත්කාරකමින් ඇය දූෂණය කළහොත්, ඒ පුරුෂයා පමණක් මරණයට පත් කළ යුතු ය. </span></span><span class="verse v26" data-usfm="DEU.22.26"><span class="label">26</span><span class="content">තරුණියට නම්, කිසිවක් නොකළ යුතු ය. ඈ මරණයට සුදුසු අපරාධයක් නොකළ බැවිනි. මේ කාරණය, යමෙකු තම අසල්වැසියාට විරුද්ධ ව නැඟිට, ඔහු මරා දැමීමට සමාන වේ. </span></span><span class="verse v27" data-usfm="DEU.22.27"><span class="label">27</span><span class="content">මන්ද, විවාහ ගිවිසුම් බස් දුන් තරුණිය ඔහුට මුණගැසුණේ කෙතක දී ය. ඈ කෑගැසූ නමුත් ඇය මුදාගැනීමට කිසිවෙකු නොසිටි බැවිනි.</span></span> 
     </div> 
     <div class="p"> <span class="verse v27" data-usfm="DEU.22.27"><span class="content"> </span></span><span class="verse v28" data-usfm="DEU.22.28"><span class="label">28</span><span class="content"> </span><span class="content">“යම් මිනිසෙකු අන් පුරුෂයෙකුට විවාහ ගිවිසුම් බස් නුදුන් තරුණ කන්‍යාවක බලහත්කාරකමින් දූෂණය කොට හසුවුවහොත්, </span></span><span class="verse v29" data-usfm="DEU.22.29"><span class="label">29</span><span class="content">ඔහු ඒ තරුණියගේ පියාට රිදී කාසි පණහක් දිය යුතු ය. ඇය ඔහුගේ බිරිඳ වන්නී ය. ඔහු ඇයට අගෞරව කළ බැවින් දිවි ඇති තාක් ඇය නෙරපා නොදැමිය යුතු ය.</span></span> 
     </div> 
     <div class="p"> <span class="verse v29" data-usfm="DEU.22.29"><span class="content"> </span></span><span class="verse v30" data-usfm="DEU.22.30"><span class="label">30</span><span class="content"> </span><span class="content">“යම් පුරුෂයෙකු තම පියාගේ බිරිඳ සරණ පාවාගෙන ඒ පියාට නින්දා කළ යුතු නොවේ.”</span></span> 
     </div> 
    </div> 
   </div> 
  </div>
 </body>
</html>