<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch24" data-usfm="DEU.24">  
     <div class="s1"> <span class="heading"><b>දික්කසාද වීම සහ යළි විවාහ වීම</b></span> 
     </div> 
     <div class="p"> <span class="content"> </span><span class="verse v1" data-usfm="DEU.24.1"><span class="label">1</span><span class="content"> </span><span class="content">“යම් පුරුෂයෙකු කාන්තාවක පාවාගත් පසු, ඇගේ යම්කිසි නොහොබිනාකමක් නිසා ඈට අකමැති වුවහොත්, දික්කසාද පත්‍රයක් ලියා, ඇය අතට දී, තම ගෙදරින් ඇය පිට කළ යුතු ය. </span></span><span class="verse v2" data-usfm="DEU.24.2"><span class="label">2</span><span class="content">එම ගෙදරින් පිටතට ගිය පසු, ඈට වෙන පුරුෂයෙකුගේ බිරිඳක විය හැකි ය. </span></span><span class="verse v3" data-usfm="DEU.24.3"><span class="label">3</span><span class="content">මේ සැමියා ද ඇයට අකමැති වුවහොත් දික්කසාද පත්‍රයක් ලියා, ඇය අතට දී, සිය ගෙදරින් ඇය පිට කළ යුතු ය. ඇය සරණ පාවාගත් මේ සැමියා මියගියොත්, </span></span><span class="verse v4" data-usfm="DEU.24.4"><span class="label">4</span><span class="content">ඇය දූෂ්‍ය වී සිටින හෙයින්, ඇය පිට කළ පළමු ස්වාමි පුරුෂයාට තම බිරිඳ කොට ඇය පාවාගත නොහැකි ය. මෙසේ කිරීම සමිඳාණන් වහන්සේ ඉදිරියෙහි පිළිකුලකි. මෙසේ කර ඔබේ දෙවි සමිඳාණන් වහන්සේ ඔබට උරුම කොට දෙන දේශයෙහි ජනතාව පිට වරද නොපැවරිය යුතු ය.</span></span> 
     </div> 
     <div class="s1"> <span class="heading"><b>විවිධ නීති හා නියෝග</b></span> 
     </div> 
     <div class="p"> <span class="verse v4" data-usfm="DEU.24.4"><span class="content"> </span></span><span class="verse v5" data-usfm="DEU.24.5"><span class="label">5</span><span class="content">“යම් පුරුෂයෙකු අලුතෙන් බිරිඳක පාවාගත් පසු, ඔහු යුද්ධයට පිටත් ව නොයා යුතු ය. වෙනත් රාජකාරි සම්බන්ධ වගකීමක් ඔහුට නොපැවරිය යුතු ය. අවුරුද්දක් ඔහු ගෙදර නැවතී සිට තමා පාවාගත් බිරිඳ සතුටු කළ යුතු ය.”</span></span> 
     </div> 
     <div class="p"> <span class="verse v5" data-usfm="DEU.24.5"><span class="content"> </span></span><span class="verse v6" data-usfm="DEU.24.6"><span class="label">6</span><span class="content">“කිසිවෙකු සෙක්කුවක් හෝ ඇඹරුම් ගලක් හෝ උකස වශයෙන් නොගත යුතු ය. එසේ කිරීම යමෙකුගේ ජීවිතය උකසට ගන්නාක් මෙනි.</span></span> 
     </div> 
     <div class="p"> <span class="verse v6" data-usfm="DEU.24.6"><span class="content"> </span></span><span class="verse v7" data-usfm="DEU.24.7"><span class="label">7</span><span class="content"> </span><span class="content">“යමෙකු ඉශ්රායෙල් ජනයා අතර කෙනෙකු පැහැරගෙන ඔහු වහලෙකු කළොත් හෝ ඔහු විකුණුවොත් හෝ එවැනි සොරෙකු මරාදැමිය යුතු ය. මෙලෙස ඔබ අතරෙන් නපුර පහකළ යුතු ය.</span></span> 
     </div> 
     <div class="p"> <span class="verse v7" data-usfm="DEU.24.7"><span class="content"> </span></span><span class="verse v8" data-usfm="DEU.24.8"><span class="label">8</span><span class="content"> </span><span class="content">“බෝවෙන චර්ම රෝගයක් සම්බන්ධයෙන් ලෙවී ජාතික පූජකවරුන් ඔබට උගන්වන සියල්ල හරියාකාර ඉටු කිරීමට සැලකිල්ල දැක්විය යුතු ය. මා ඔවුන්ට අණ දුන් ප්‍රකාර ඔබ ඒවා පිළිපැදීමට වගබලාගත යුතු ය. </span></span><span class="verse v9" data-usfm="DEU.24.9"><span class="label">9</span><span class="content">ඔබ මිසර දේශයෙන් නික්ම ආ පසු අතරමඟ දී දෙවි සමිඳාණන් වහන්සේ මීරියම් නම් කාන්තාවට කළ දේ සිහි කරන්න.</span></span> 
     </div> 
     <div class="p"> <span class="verse v9" data-usfm="DEU.24.9"><span class="content"> </span></span><span class="verse v10" data-usfm="DEU.24.10"><span class="label">10</span><span class="content"> </span><span class="content">“ඔබේ සහෝදරයාට යමක් ණයට දුන් පසු, ඒ වෙනුවට උකසක් ගැනීම සඳහා ඔහුගේ ගෙදරට ඇතුළු නොවිය යුතු ය. </span></span><span class="verse v11" data-usfm="DEU.24.11"><span class="label">11</span><span class="content">ඔබ පිටත සිටින විට ඔබ යමක් ණයට දුන් තැනැත්තා උකස රැගෙන විත් ඔබට දෙනු ඇත. </span></span><span class="verse v12" data-usfm="DEU.24.12"><span class="label">12</span><span class="content">යමෙක් දිළිඳු නම්, ඔහු ඔබට උකසට දුන් වස්ත්‍රය රෑ කාලයේ තබා නොගත යුතු ය. </span></span><span class="verse v13" data-usfm="DEU.24.13"><span class="label">13</span><span class="content">කෙසේ හෝ වේවා, ඔහුට එම වස්ත්‍රය පොරවාගෙන නිදාගැනීමට හැකි වනු පිණිස ඉර බැස යන විට එම උකස් වස්ත්‍රය ඔහුට භාර දිය යුතු ය. එවිට ඔහු ඔබට ආසිරි දෙනු ඇත. ඔබේ දෙවි සමිඳාණන් වහන්සේ ඉදිරියෙහි එය ධර්මිෂ්ඨ ක්‍රියාවක් වන්නේ ය.</span></span> 
     </div> 
     <div class="p"> <span class="verse v13" data-usfm="DEU.24.13"><span class="content"> </span></span><span class="verse v14" data-usfm="DEU.24.14"><span class="label">14</span><span class="content"> </span><span class="content">“ඔබේ සහෝදර ජනතාවගෙන් හෝ ඔබේ දේශයේ නගරවල විදේශීන්ගෙන් හෝ දිළිඳු, අසරණ කුලීකරුවෙකුට පීඩා නොකළ යුතු ය. </span></span><span class="verse v15" data-usfm="DEU.24.15"><span class="label">15</span><span class="content">ඉර බැස යාමට පෙර ඔහුගේ දවසේ කුලිය ඔහුට ගෙවිය යුතු ය. ඔහු දිළිඳු නිසා, ඔහු ඒ කුලිය බලාපොරොත්තුවෙන් සිටියි. එසේ නොගෙව්වහොත් ඔහු සමිඳාණන් වහන්සේට මොරගසනු ඇත, එය ඔබට පාපයක් වන්නේ ය.</span></span> 
     </div> 
     <div class="p"> <span class="verse v15" data-usfm="DEU.24.15"><span class="content"> </span></span><span class="verse v16" data-usfm="DEU.24.16"><span class="label">16</span><span class="content"> </span><span class="content">“දරුවන්ගේ වැරදිවලට ඔවුන්ගේ පියවරුන් ද පියවරුන්ගේ වැරදිවලට ඔවුන්ගේ දරුවන් ද මරණයට පත් නොකළ යුතු ය. හැම කෙනෙක් ම තම තමාගේ ම අපරාධවලට මරණයට පත් කරනු ලැබේ.</span></span> 
     </div> 
     <div class="p"> <span class="verse v16" data-usfm="DEU.24.16"><span class="content"> </span></span><span class="verse v17" data-usfm="DEU.24.17"><span class="label">17</span><span class="content"> </span><span class="content">“විදේශිකයන්ගේ ද අනාථයන්ගේ ද අයිතිවාසිකම් පැහැර නොගත යුතු ය. වැන්දඹුවකගේ වස්ත්‍ර ද උකසට නොගත යුතු ය.</span></span> 
     </div> 
     <div class="p"> <span class="verse v17" data-usfm="DEU.24.17"><span class="content"> </span></span><span class="verse v18" data-usfm="DEU.24.18"><span class="label">18</span><span class="content">“ඔබ මිසර දේශයේ වහලෙකු ව සිටි බවත්, ඔබේ දෙවි සමිඳාණන් වහන්සේ ඔබ මුදාගත් බවත් සිහි කළ යුතු ය. මා ඔබට මේ දේවල් අණ කරන්නේ එබැවින් ය.</span></span> 
     </div> 
     <div class="p"> <span class="verse v18" data-usfm="DEU.24.18"><span class="content"> </span></span><span class="verse v19" data-usfm="DEU.24.19"><span class="label">19</span><span class="content"> </span><span class="content">“ඔබ කෙතේ අස්වැන්න නෙළාගත් පසු, ගොයම් මිටියක් අමතක වුණොත් එය ගැනීමට ආපසු නොයන්න. එය විදේශිකයන්ට ද අනාථයන්ට ද වැන්දඹුවන්ට ද අයිති විය යුතු ය. ඔබ මෙසේ කළොත්, ඔබේ සියලු වැඩපලවල දී දෙවි සමිඳාණන් වහන්සේ ඔබට ආශීර්වාද කරන සේක. </span></span><span class="verse v20" data-usfm="DEU.24.20"><span class="label">20</span><span class="content">ඔලීව ගස්වලින් පල නෙළන විට ද ඉතුරු වන ගෙඩි සොයාගෙන ආපසු නොයන්න. එය විදේශිකයන්ට ද අනාථයන්ට ද වැන්දඹුවන්ට ද අයිති විය යුතු ය. </span></span><span class="verse v21" data-usfm="DEU.24.21"><span class="label">21</span><span class="content">මිදි වත්තේ මිදි එකතු කරගන්න විට ද ඉතිරි වන ඒවා නැවත කපා නොගන්න. ඒවා විදේශිකයන්ට ද අනාථයන්ට ද වැන්දඹුවන්ට ද අයිති විය යුතු ය. </span></span><span class="verse v22" data-usfm="DEU.24.22"><span class="label">22</span><span class="content">මිසර දේශයේ දී ඔබ වහලුන් ව සිටි බව සිහි කරන්න. මේ දේවල් මා ඔබට අණ කරන්නේ එබැවින් ය.</span></span> 
     </div> 
    </div> 
   </div> 
  </div>
 </body>
</html>