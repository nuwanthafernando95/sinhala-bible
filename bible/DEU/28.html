<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch28" data-usfm="DEU.28">  
     <div class="s1"> <span class="heading"><b>කීකරුකමේ ආශීර්වාද</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 26:3-13</b></span><span class="heading"><b>;</b></span><span class="heading"><b>ද්වි.නී. 7:12-24</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="DEU.28.1"><span class="label">1</span><span class="content"> </span><span class="content">“මා අද දින ඔබට නියම කරන අණපණත් සියල්ල පිළිපදින පිණිස ඔබේ දෙවි සමිඳාණන් වහන්සේගේ හඬට ඔබ කීකරු වන්නහු නම්, උන් වහන්සේ මිහි පිට සියලු ජාතීන්ට වඩා ඔබ උසස් කරන සේක. </span></span><span class="verse v2" data-usfm="DEU.28.2"><span class="label">2</span><span class="content">උන් වහන්සේගේ හඬට කීකරු වන්නහු නම්, පහත දැක්වෙන ආශීර්වාද සියල්ල ඔබ පිට පැමිණ ඔබ සමඟ වන්නේ ය.</span></span> 
     </div> 
     <div class="p"> <span class="verse v2" data-usfm="DEU.28.2"><span class="content"> </span></span><span class="verse v3" data-usfm="DEU.28.3"><span class="label">3</span><span class="content">“ඔබේ නගරයේ දී ඔබ ආශීර්වාද ලද්දෝ වන්නහු ය. ඔබේ කෙත්වතුවල දී ඔබ ආශීර්වාද ලද්දෝ වන්නහු ය.</span></span> 
     </div> 
     <div class="p"> <span class="verse v3" data-usfm="DEU.28.3"><span class="content"> </span></span><span class="verse v4" data-usfm="DEU.28.4"><span class="label">4</span><span class="content">“ඔබේ දරුසම්පතට ද භවභෝගසම්පතට ද ගවයන්ගේ සහ එළු බැටළුවන්ගේ බෝ වීමට ද ආශීර්වාද ලැබෙන්නේ ය.</span></span> 
     </div> 
     <div class="p"> <span class="verse v4" data-usfm="DEU.28.4"><span class="content"> </span></span><span class="verse v5" data-usfm="DEU.28.5"><span class="label">5</span><span class="content">“ඔබේ පැසට ද පිටි අනන බඳුනට ද ආශීර්වාද ලැබෙන්නේ ය.</span></span> 
     </div> 
     <div class="p"> <span class="verse v5" data-usfm="DEU.28.5"><span class="content"> </span></span><span class="verse v6" data-usfm="DEU.28.6"><span class="label">6</span><span class="content">“ඔබ ඇතුළට එන විට ද පිටතට යන විට ද උන් වහන්සේ ඔබට ආශීර්වාද කරන සේක.</span></span> 
     </div> 
     <div class="p"> <span class="verse v6" data-usfm="DEU.28.6"><span class="content"> </span></span><span class="verse v7" data-usfm="DEU.28.7"><span class="label">7</span><span class="content">“ඔබට විරුද්ධ ව නැඟිටින ඔබේ සතුරන්, ඔබ ඉදිරියෙහි පරාජය වීමට සමිඳාණන් වහන්සේ සලසන සේක. ඔව්හු ඔබට විරුද්ධ ව එක මඟකින් අවුත් හත් මඟකින් ඔබෙන් පලා යන්නෝ ය.</span></span> 
     </div> 
     <div class="p"> <span class="verse v7" data-usfm="DEU.28.7"><span class="content"> </span></span><span class="verse v8" data-usfm="DEU.28.8"><span class="label">8</span><span class="content">“ඔබේ ගබඩාවලට ද ඔබේ සියලු වැඩකටයුතුවලට ද සමිඳාණන් වහන්සේ ආශීර්වාද කරන සේක. දෙවි සමිඳාණන් වහන්සේ ඔබට දෙන දේශයෙහි ඔබට ආශීර්වාද කරන සේක.</span></span> 
     </div> 
     <div class="p"> <span class="verse v8" data-usfm="DEU.28.8"><span class="content"> </span></span><span class="verse v9" data-usfm="DEU.28.9"><span class="label">9</span><span class="content">“ඔබ උන් වහන්සේගේ ආඥා පිළිපැද දෙවි මඟ යන්නහු නම්, දෙවි සමිඳාණන් වහන්සේ දිවුළ ප්‍රකාර ඔබ උන් වහන්සේට කැප වූ සෙනඟක් කරගන්නා සේක. </span></span><span class="verse v10" data-usfm="DEU.28.10"><span class="label">10</span><span class="content">උන් වහන්සේගේ නාමය ඔබ දරන බව දුටු විට, මිහි පිට සියලු ජාතීහු ඔබට බිය වන්නෝ ය. </span></span><span class="verse v11" data-usfm="DEU.28.11"><span class="label">11</span><span class="content">සමිඳාණන් වහන්සේ ඔබට දෙනු පිණිස ඔබේ පියවරුන්ට දිවුළ දේශයේ දී උන් වහන්සේ ඔබට දරුසම්පත ද ගවසම්පත ද භවහෝගසම්පත ද බහුල ව දානය කරන සේක. </span></span><span class="verse v12" data-usfm="DEU.28.12"><span class="label">12</span><span class="content">උන් වහන්සේ තම ඉසුරු බර අහස් ගබඩා විවෘත කොට, නිසි කලට කෙත්වතුවලට වැසි වස්වන සේක. ඔබ කරන වැඩකටයුතු සියල්ලට ආශීර්වාද කරන සේක. ඔබ බොහෝ ජාතීන්ට ණයට දෙන්නහු ය; ණයට ඉල්ලා නොගන්නහු ය. </span></span><span class="verse v13" data-usfm="DEU.28.13"><span class="label">13</span><span class="content">මා අද දින ඔබට අණ කරන දෙවි සමිඳාණන් වහන්සේගේ ආඥාවලට කීකරු වී, ඔබ ඒවා පිළිපදින්නහු නම්, සමිඳාණන් වහන්සේ ඔබ අන්තිමයන් නොකොට, ප්‍රධානීන් කරන සේක; පහත් නොකොට උසස් කරන සේක. </span></span><span class="verse v14" data-usfm="DEU.28.14"><span class="label">14</span><span class="content">මා ඔබට මෙදින නියම කරන දේවල් ඔබ අකුරට ම පිළිපැදිය යුතු ය. අන් දෙවිදේවතාවන්ට වැඳුම්පිදුම් නොකළ යුතු ය.”</span></span> 
     </div> 
     <div class="s1"> <span class="heading"><b>අකීකරුකමේ දුර්විපාක</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 26:14-46</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="DEU.28.14"><span class="content"> </span></span><span class="verse v15" data-usfm="DEU.28.15"><span class="label">15</span><span class="content">“මා අද දින ඔබට නියම කරන දෙවි සමිඳාණන් වහන්සේගේ ආඥා ද නීති හා නියෝගයන් ද පිළිපදිනු සඳහා උන් වහන්සේගේ හඬට කීකරු නොවන්නහු නම්, පහත දක්වන සාප සියල්ල ද ඔබ වෙත පැමිණ, ඔබ සමඟ පවතින්නේ ය.</span></span> 
     </div> 
     <div class="p"> <span class="verse v15" data-usfm="DEU.28.15"><span class="content"> </span></span><span class="verse v16" data-usfm="DEU.28.16"><span class="label">16</span><span class="content">“ඔබේ නගරවල දී ඔබ සාප ලද්දෝ වන්නහු ය. ඔබේ ග්‍රාමයේ දී සාප ලද්දෝ වන්නහු ය.</span></span> 
     </div> 
     <div class="p"> <span class="verse v16" data-usfm="DEU.28.16"><span class="content"> </span></span><span class="verse v17" data-usfm="DEU.28.17"><span class="label">17</span><span class="content">“ඔබේ පැසට ද පිටි අනන බඳුනට ද සාප ලැබෙන්නේ ය.</span></span> 
     </div> 
     <div class="p"> <span class="verse v17" data-usfm="DEU.28.17"><span class="content"> </span></span><span class="verse v18" data-usfm="DEU.28.18"><span class="label">18</span><span class="content">“ඔබේ දරුසම්පතට ද භවභෝගසම්පතට ද ගවසම්පතට හා එළු බැටළු පැටවුන්ට ද සාප ලැබෙන්නේ ය.</span></span> 
     </div> 
     <div class="p"> <span class="verse v18" data-usfm="DEU.28.18"><span class="content"> </span></span><span class="verse v19" data-usfm="DEU.28.19"><span class="label">19</span><span class="content">“ඔබ එන විට ද යන විට ද සාප ලද්දෝ වන්නහු ය.</span></span> 
     </div> 
     <div class="p"> <span class="verse v19" data-usfm="DEU.28.19"><span class="content"> </span></span><span class="verse v20" data-usfm="DEU.28.20"><span class="label">20</span><span class="content">“ඔබේ නපුරු ක්‍රියාවලින් ඔබ සමිඳාණන් වහන්සේ අත්හළ නිසා උන් වහන්සේ ඔබ නාස්ති වී, විගස වැනසී යන තෙක් ඔබටත් ඔබේ වැඩකටයුතු සියල්ලටත් සාපය ද වියවුල් ද තර්ජන ද පමුණුවන සේක. </span></span><span class="verse v21" data-usfm="DEU.28.21"><span class="label">21</span><span class="content">ඔබ අයිති කරගන්නට යන දේශයෙන් ඔබ නැති කරදමන තෙක් උන් වහන්සේ වංසගත පිට වසංගත ඔබට පමුණුවන සේක. </span></span><span class="verse v22" data-usfm="DEU.28.22"><span class="label">22</span><span class="content">සමිඳාණන් වහන්සේ ක්ෂය රෝගය සහ උණ ද ඉදිමුම සහ උණසන්නිපාතය ද ඔබට වැළඳෙන්න සලස්වා පීඩා කරන සේක. ඔබේ පලදාවන් නියඟයෙන් ද කොළ රෝගයෙන් සහ හතු රෝගයෙන් ද වනසාලන සේක. ඔබ නාස්ති වී යන තෙක් ඒවා ඔබ ලුහුබැඳ එනු ඇත. </span></span><span class="verse v23" data-usfm="DEU.28.23"><span class="label">23</span><span class="content">ඉහළින් ඇති අහස පිත්තල මෙන් වියළී ගොස් වැසි නොවසිනු ඇත. පහළින් ඇති පොළොව යකඩ මෙන් දැඩි වෙනු ඇත. </span></span><span class="verse v24" data-usfm="DEU.28.24"><span class="label">24</span><span class="content">ඔබ වැනසී යන තෙක් උන් වහන්සේ දේශය පුරා වැසි, වැලි කුණාටු හා දූවිලි බවට පත් කර අහසින් හමන්නට සලසන සේක.</span></span> 
     </div> 
     <div class="p"> <span class="verse v24" data-usfm="DEU.28.24"><span class="content"> </span></span><span class="verse v25" data-usfm="DEU.28.25"><span class="label">25</span><span class="content">“සමිඳාණන් වහන්සේ ඔබේ සතුරන් ඉදිරියෙහි ඔබ පරාජය වන්නට සලසන සේක. ඔබ ඔවුන්ට විරුද්ධ ව එක මඟකින් අවුත් හත් මඟකින් පලා යන්නහු ය. මිහි පිට සියලු රාජධානීන්හි වැසියන්ට ඔබ ගොරතර භීතියක් වන්නහු ය. </span></span><span class="verse v26" data-usfm="DEU.28.26"><span class="label">26</span><span class="content">ඔබේ මළකඳන් අහසේ පක්ෂීන්ටත්, පොළොවේ මෘගයන්ටත් ගොදුරු වන්නේ ය. උන් බියගන්වා එලවාදැමීමට කිසිවෙකු නොවනු ඇත. </span></span><span class="verse v27" data-usfm="DEU.28.27"><span class="label">27</span><span class="content">සුව විය නොහැකි ලෙස සමිඳාණන් වහන්සේ ඔබට මිසරයේ වූ ගඩු රෝග ද පිළිකා ද වණ ද කුෂ්ඨ සහ හොරි ද වැළඳෙන්නට සලසන සේක. </span></span><span class="verse v28" data-usfm="DEU.28.28"><span class="label">28</span><span class="content">උන් වහන්සේ ඔබ උමතු බවට පමුණුවා, ඔබේ ඇස් අන්ධ කොට, ඔබ අවුල් වියවුල් කරන සේක. </span></span><span class="verse v29" data-usfm="DEU.28.29"><span class="label">29</span><span class="content">අන්ධයා අඳුරේ අතපතගාමින් යන්නාක් මෙන් ඔබ ද ඉර මුදුන් වේලාවෙහි අතපතගාමින් යන්නහු ය. ඔබ ගන්න පියවර සාර්ථක නොවන්නේ ය. ඔබ නිතර ම පීඩාවටත්, කොල්ලයටත් පාත්‍ර වන නමුත්, කිසිවෙක් ඔබ ගළවානොගන්නේ ය.</span></span> 
     </div> 
     <div class="p"> <span class="verse v29" data-usfm="DEU.28.29"><span class="content"> </span></span><span class="verse v30" data-usfm="DEU.28.30"><span class="label">30</span><span class="content">“ඔබ බිරිඳකට විවාහ ගිවිසුම් බස් දෙන නමුත්, වෙනත් මිනිසෙකු ඇය සමඟ සයනය කරනු ඇත. ඔබ ගෙයක් ගොඩනඟන නමුත්, එහි ඔබ පදිංචි නොවනු ඇත. ඔබ මිදි වත්තක් වවන නමුත්, එහි පල එකතු නොකරනු ඇත. </span></span><span class="verse v31" data-usfm="DEU.28.31"><span class="label">31</span><span class="content">ඔබ බලා සිටිය දී ඔබේ ගොනා මරනු ලබන නමුත්, ඔබ උගේ මස් නොකන්නහු ය. ඔබ බලා සිටිය දී ඔබේ කොටළුවා බලහත්කාරයෙන් පැහැරගනු ලබන්නේ ය; ඔබට ආපසු ඌ නොලැබෙනු ඇත. ඔබේ බැටළුවෝ සතුරන් විසින් පැහැරගනු ලබන්නෝ ය. ඔබට උදව් දීමට කිසිවෙක් නොවන්නේ ය. </span></span><span class="verse v32" data-usfm="DEU.28.32"><span class="label">32</span><span class="content">ඔබේ දරුදැරියෝ අන් ජනතාවකට පාවා දෙනු ලබන්නෝ ය, ඔවුන්ගේ පැමිණීම ගැන දවස පුරා ඔබ ආසාවෙන් බල බලා සිටීමෙන් ඔබේ ඇස් අඳුරු වනු ඇත, ඒ ගැන ඔබට කිසිවක් කළ නොහැකි වන්නේ ය. </span></span><span class="verse v33" data-usfm="DEU.28.33"><span class="label">33</span><span class="content">ඔබේ ශ්‍රමය සහ වතුපිටිවල පලදාව ඔබ නොහඳුනන ජාතියක් භුක්ති විඳින්නේ ය. ඔබ නිතර ම පීඩා කරනු ලැබ, තැළී පොඩි වී යන්නහු ය. </span></span><span class="verse v34" data-usfm="DEU.28.34"><span class="label">34</span><span class="content">ඔබ දකින මේ දේවල් නිසා ඔබ උමතු වන්නහු ය. </span></span><span class="verse v35" data-usfm="DEU.28.35"><span class="label">35</span><span class="content">සමිඳාණන් වහන්සේ ඔබේ යටි පතුල සිට හිස් මුදුන දක්වා සුව විය නොහැකි වණ ද දණහිස්වලත්, පාදවලත් දරුණු ගඩු ද හටගන්නට සලසන සේක.</span></span> 
     </div> 
     <div class="p"> <span class="verse v35" data-usfm="DEU.28.35"><span class="content"> </span></span><span class="verse v36" data-usfm="DEU.28.36"><span class="label">36</span><span class="content">“සමිඳාණන් වහන්සේ ඔබත්, ඔබ පත් කරගන්න රජුත් ඔබ හෝ ඔබේ පියවරුන් හෝ නොදත් ජාතියක් වෙත ගෙන යන සේක. එහි දී ඔබ ලීයෙන් සහ ගලින් නෙළූ අන් දෙවිදේවතාවන්ට වැඳුම්පිදුම් කරන්නහු ය. </span></span><span class="verse v37" data-usfm="DEU.28.37"><span class="label">37</span><span class="content">උන් වහන්සේ ඔබ පමුණුවන සියලු ජාතීන් අතර ඔබ ඔවුන්ගේ මවිතයට හේතු වනු ඇත. ඔව්හු ඔබ සමච්චලයට ද උපහාසයට ද ලක් කරන්නෝ ය.</span></span> 
     </div> 
     <div class="p"> <span class="verse v37" data-usfm="DEU.28.37"><span class="content"> </span></span><span class="verse v38" data-usfm="DEU.28.38"><span class="label">38</span><span class="content">“ඔබ කෙතට බොහෝ බීජ ගෙන යන නමුත්, අස්වැන්න ස්වල්ප වනු ඇත. මන්ද, පළඟැටියෝ ඒවා කාදමන්නෝ ය. </span></span><span class="verse v39" data-usfm="DEU.28.39"><span class="label">39</span><span class="content">ඔබ මිදිවතු වවා සශ්‍රීක කරන නමුත්, මිදි පල නෙළාගෙන මිදියුස පානය නොකරන්නහු ය. පණුවෝ ඒවා කාදමන්නෝ ය. </span></span><span class="verse v40" data-usfm="DEU.28.40"><span class="label">40</span><span class="content">ඔබේ දේශය පුරා ඔලීව ගස් තිබෙන නමුත්, ආලේප කරගැනීමට ඔලීව තෙල් බිඳක් වත් ඔබට ගත හැකි නොවන්නේ ය. එසේ වන්නේ ඔලීව ගෙඩි වැටී යන බැවිනි. </span></span><span class="verse v41" data-usfm="DEU.28.41"><span class="label">41</span><span class="content">ඔබට දරුදැරියන් ලැබෙන නමුත්, ඔවුන් වහල්කමට යන බැවින් ඔව්හු ඔබට අයිති නොවන්නෝ ය. </span></span><span class="verse v42" data-usfm="DEU.28.42"><span class="label">42</span><span class="content">ඔබේ රටේ ගස්කොළන් සහ පලදාව සියල්ල පළඟැටියෝ කාදමන්නෝ ය.</span></span> 
     </div> 
     <div class="p"> <span class="verse v42" data-usfm="DEU.28.42"><span class="content"> </span></span><span class="verse v43" data-usfm="DEU.28.43"><span class="label">43</span><span class="content">“ඔබ අතර සිටින විදේශිකයෝ වැඩිවැඩියෙන් උසස් වන්නෝ ය. ඔබ වැඩිවැඩියෙන් පහත් වන්නහු ය. </span></span><span class="verse v44" data-usfm="DEU.28.44"><span class="label">44</span><span class="content">ඔහු ඔබට ණයට දෙනවා මිස ඔබ ඔහුට ණයට නොදෙන්නහු ය. ඔහු ප්‍රධානියා වනු ඇත. ඔබ අන්තිමයා වන්නහු ය.</span></span> 
     </div> 
     <div class="p"> <span class="verse v44" data-usfm="DEU.28.44"><span class="content"> </span></span><span class="verse v45" data-usfm="DEU.28.45"><span class="label">45</span><span class="content">“දෙවි සමිඳාණන් වහන්සේ ඔබට අණ කළ ආඥා නීති හා නියෝගවලට, ඔබ අකීකරු වී ඒවා නොපිළිපැදි බැවින් ඔබ වැනසී යන තෙක් මේ සාප සියල්ල ම ඔබ පිට පැමිණ, ඔබ ලුහුබැඳ ගොස් ඔබ අසු කරගන්නේ ය. </span></span><span class="verse v46" data-usfm="DEU.28.46"><span class="label">46</span><span class="content">ඒවා ඔබටත්, ඔබේ පරපුරටත් සදහට ම ලකුණක් සහ අරුමපුදුම දෙයක් වනු ඇත. </span></span><span class="verse v47" data-usfm="DEU.28.47"><span class="label">47</span><span class="content">සියලු සම්පතින් සමෘද්ධ ව සිටිය දී දෙවි සමිඳාණන් වහන්සේට ඔබ ප්‍රීතියෙන් ද සතුටු සිතින් ද සේවය නොකළ බැවින් </span></span><span class="verse v48" data-usfm="DEU.28.48"><span class="label">48</span><span class="content">උන් වහන්සේ ඔබට විරුද්ධ ව එවන සතුරන්ට සාපිපාසයෙන් ද කයට වතක් නැති ව ද අගහිඟකමින් ද ඔබ සේවය කරන්නහු ය. ඔබ වැනසී යන තෙක් ඔව්හු ඔබේ කරපිට දරුණු වියගසක් තබන්නෝ ය. </span></span><span class="verse v49" data-usfm="DEU.28.49"><span class="label">49</span><span class="content">ඔබට නොතේරෙන භාෂාවක් කතා කරන ජාතියක්, පොළොවේ බොහෝ දුරස්තර රටක සිට රාජාලියෙකු පියාඹා එන වේගයෙන් ඔබට විරුද්ධ ව පැමිණීමට සමිඳාණන් වහන්සේ සලසන සේක. </span></span><span class="verse v50" data-usfm="DEU.28.50"><span class="label">50</span><span class="content">ඒ ජාතියට අයත් වූවෝ, රුදුරු මුහුණකින් යුක්ත වූ ද මහල්ලන්ට ගරුසරු නොකරන්නා වූ ද තරුණයන්ට අනුකම්පා නොදක්වන්නා වූ ද ඇත්තෝ වෙති. </span></span><span class="verse v51" data-usfm="DEU.28.51"><span class="label">51</span><span class="content">ඔව්හු ඔබ වැනසී යන තුරු ඔබේ ගොවිසම්පත ද ගෙවතුවල පලදාව ද කාදමන්නෝ ය. ඔබට ධනධාන්‍ය හෝ මිදියුස හෝ තෙල් හෝ එළු බැටළු පැටවුන් හෝ ගව පට්ටි හෝ ඉතිරි නොකරන්නෝ ය. </span></span><span class="verse v52" data-usfm="DEU.28.52"><span class="label">52</span><span class="content">ඔබ විශ්වාස තැබූ, උස, ශක්ති සම්පන්න රට පුරා ඇති ප්‍රාකාර බිඳ වැටෙන තුරු සතුරෝ ඔබේ නගර වටලන්නෝ ය. දෙවි සමිඳාණන් වහන්සේ ඔබට දුන් රට පුරා තිබෙන ඔබේ නගර සියල්ල ම ඔව්හු වටලන්නෝ ය.</span></span> 
     </div> 
     <div class="p"> <span class="verse v52" data-usfm="DEU.28.52"><span class="content"> </span></span><span class="verse v53" data-usfm="DEU.28.53"><span class="label">53</span><span class="content">“මෙසේ සතුරන් ඔබේ නගර සියල්ල වටලා, ඔබට අවහිර කිරීමෙන් වන දරුණු පීඩාවේ දී දෙවි සමිඳාණන් වහන්සේ ඔබට දුන්, ඔබ ජනිත කළ ඔබේ දරුදැරියන්ගේ මාංසය ඔබ කන්නහු ය. </span></span><span class="verse v54" data-usfm="DEU.28.54"><span class="label">54</span><span class="content">ඔබ අතර සිටින ශිෂ්ට සම්පන්න, විනීත ගතිපැවතුම් ඇති මිනිසා පවා, තම සොහොයුරා දෙස ද තම ප්‍රේමවන්ත බිරිඳ දෙස ද ඉතිරි ව සිටින අනෙක් දරුදැරියන් දෙස ද අකාරුණික ලෙස බැල්ම හෙළන්නේ ය. </span></span><span class="verse v55" data-usfm="DEU.28.55"><span class="label">55</span><span class="content">ඔහු තමා කන තම දරුදැරියන්ගේ මාංසයෙන් කොටසක් කිසිවෙකුට දීමට අකමැති වන්නේ ය. ඔහු එසේ කරන්නේ සතුරන් ඔබේ නගර සියල්ල වටලා, ඔබට අවහිර කිරීමෙන් වන දරුණු පීඩාවේ දී ඔබට කන්න දෙයක් ඉතිරි නොවන බැවිනි. </span></span><span class="verse v56" data-usfm="DEU.28.56"><span class="label">56</span><span class="content">ඔබ අතර සිටින ශිෂ්ට සම්පන්න, විනීත ගතිපැවතුම් ඇති, සුමුදු සිව්මැලි ගතිය නිසා තම පය බිම තැබීමටවත් වුවමනාවක් නොතිබුණු ස්ත්‍රිය පවා, තම ප්‍රේමවන්ත සැමියා දෙස ද දරුදැරියන් දෙස ද අකාරුණික බැල්ම හෙළන්නී ය. </span></span><span class="verse v57" data-usfm="DEU.28.57"><span class="label">57</span><span class="content">සතුරන් ඔබේ නගර සියල්ල වටලා ඔබට අවහිර කිරීමෙන් වන දරුණු පීඩාවේ දී ඇයට කන්න යමක් නැති ව, ඇය අලුත ලැබූ දරුවා වැදෑමහත් සමඟ ම රහසින් කන්නී ය.</span></span> 
     </div> 
     <div class="p"> <span class="verse v57" data-usfm="DEU.28.57"><span class="content"> </span></span><span class="verse v58" data-usfm="DEU.28.58"><span class="label">58</span><span class="content">“මේ පොතේ ලියා ඇති නීති සියල්ලට අවනත වී නොපිළිපදින්නහු නම්, දෙවි සමිඳාණන් වහන්සේ යන බියජනක, ශ්‍රී නාමයට ගරුබිය දක්වන පිණිස, </span></span><span class="verse v59" data-usfm="DEU.28.59"><span class="label">59</span><span class="content">සමිඳාණන් වහන්සේ ඔබටත්, ඔබේ පෙළපතටත් පුදුමාකාර, භයානක, කල් පවතින වසංගත හා කල් පවතින දරුණු ලෙඩරෝග පමුණුවන සේක. </span></span><span class="verse v60" data-usfm="DEU.28.60"><span class="label">60</span><span class="content">තවද, උන් වහන්සේ මිසර දේශයේ වූ බියකරු ලෙඩරෝග සියල්ල ඔබ පිට යළි පමුණුවන සේක. ඒවා ඔබෙන් තුරන් නොවන්නේ ය. </span></span><span class="verse v61" data-usfm="DEU.28.61"><span class="label">61</span><span class="content">මේ නීති සංග්‍රහයේ ලියා නැති ලෙඩරෝග සහ වසංගත සියල්ල ම උන් වහන්සේ ඔබ වනසාලන තෙක් ඔබ පිට පමුණුවන සේක. </span></span><span class="verse v62" data-usfm="DEU.28.62"><span class="label">62</span><span class="content">ඔබ ගණනින් අහසේ තරු මෙන් වැඩි වුවත්, දෙවි සමිඳාණන් වහන්සේගේ හඬට අකීකරු වූ බැවින් ගණනින් ස්වල්පයක් මෙන් ඉතිරි වන්නහු ය. </span></span><span class="verse v63" data-usfm="DEU.28.63"><span class="label">63</span><span class="content">ඔබට ශුභසිද්ධිය සැලසීමටත්, ඔබ වැඩි වර්ධනය කිරීමටත් සමිඳාණන් වහන්සේ ප්‍රීති ප්‍රමෝද වූවාක් සේ, ඔබ වනසාලීමටත්, නැත්තටම නැතිකිරීමටත් උන් වහන්සේ ප්‍රීති ප්‍රමෝද වන සේක. ඔබ අයිති කරගන්නට යන රටින් උන් වහන්සේ ඔබ සම්පූර්ණයෙන් පිටමං කරදමන සේක.</span></span> 
     </div> 
     <div class="p"> <span class="verse v63" data-usfm="DEU.28.63"><span class="content"> </span></span><span class="verse v64" data-usfm="DEU.28.64"><span class="label">64</span><span class="content">“පොළොවේ එක් කොණක සිට අනික් කොණ දක්වා ජාති ජාතීන් අතරෙහි උන් වහන්සේ ඔබ විසුරුවා හරින සේක. එවිට ඔබ හෝ ඔබේ පියවරුන් හෝ නොදත්, ලීයෙන් සහ ගලින් නෙළූ අන් දෙවිදේවතාවන්ට ඔබ වැඳුම්පිදුම් කරන්නහු ය. </span></span><span class="verse v65" data-usfm="DEU.28.65"><span class="label">65</span><span class="content">මෙකී ජාතීන් අතර ඔබට කිසි පහසුවක් නොවන්නේ ය. ඔබේ පයට විවේකයක් නොවනු ඇත. එහි දී සමිඳාණන් වහන්සේ ඔබේ හද කම්පා කරන සේක; නෙත අඳුරු කරන සේක; සිත දුක් ගන්වන සේක. </span></span><span class="verse v66" data-usfm="DEU.28.66"><span class="label">66</span><span class="content">ඔබේ ජීවිතය ගැන ඔබට සැක පහළ වනු ඇත. දිවා රෑ බියට පත් වෙමින් ජීවිතය ගැන අවිශ්වාසයක් වනු ඇත. </span></span><span class="verse v67" data-usfm="DEU.28.67"><span class="label">67</span><span class="content">ඔබේ හදවත බියෙන් ගැහි ගැහී පුදුමාකාර දේවල් දකින විට, උදය කාලයේ, ‘අනේ! හවස් වුණා නම් කෙතරම් හොඳ ද’ කියාත්, හවස් කාලයේ දී ‘අනේ! උදය වුණා නම් කෙතරම් හොඳ ද’ කියාත් ඔබ කියන්නහු ය. </span></span><span class="verse v68" data-usfm="DEU.28.68"><span class="label">68</span><span class="content">ඔබ මිසර දේශය නැවත නොදකින්නෙහි යයි මා කී නමුත් සමිඳාණන් වහන්සේ ගොඩින් සහ මුහුදින් ඔබ මිසර දේශයට නැවත යවන සේක. එහි දී ඔබ වහල් දැසිදසුන් මෙන් ඔබේ සතුරන්ට විකුණනු ලබන්නහු ය. එහෙත් කිසිවෙකු ඔබ මිලට නොගනු ඇත.”</span></span> 
     </div> 
    </div> 
   </div> 
  </div>
 </body>
</html>