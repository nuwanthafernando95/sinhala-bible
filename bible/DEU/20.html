<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch20" data-usfm="DEU.20">  
     <div class="s1"> <span class="heading"><b>යුද්ධ නීති</b></span> 
     </div> 
     <div class="p"> <span class="content"> </span><span class="verse v1" data-usfm="DEU.20.1"><span class="label">1</span><span class="content">“ඔබ ඔබේ සතුරන්ට විරුද්ධ ව සටනට ගොස්, අශ්වයන් සහ රථ ද ඔබට වඩා ගණනින් විශාල සේනාවක් ද දකින විට, ඔවුන්ට බිය නොවන්න. ඔබ මිසර දේශයෙන් පිටතට ගෙනා ඔබේ දෙවි සමිඳාණන් වහන්සේ ඔබ සමඟ වැඩ සිටින සේක. </span></span><span class="verse v2" data-usfm="DEU.20.2"><span class="label">2</span><span class="content">ඔබ සටනට ළං වන කල පූජකවරයා සේනාව වෙත පැමිණ, </span></span><span class="verse v3" data-usfm="DEU.20.3"><span class="label">3</span><span class="content">ඔවුන් අමතමින්, ‘ඉශ්රායෙල් ජනයෙනි, සවන් දෙන්න; අද දින ඔබේ සතුරන්ට විරුද්ධ ව ඔබ සටනට යන්නහු ය. සිත් අධෛර්ය කර නොගන්න; බිය නොවන්න, කලබල නොවන්න; සතුරන් නිසා තැති නොගන්න. </span></span><span class="verse v4" data-usfm="DEU.20.4"><span class="label">4</span><span class="content">ඔබ ගළවාගැනීමට ඔබ වෙනුවෙන් සතුරන්ට විරුද්ධ ව සටන් කරන පිණිස ඔබේ දෙවි සමිඳාණන් වහන්සේ ඔබ සමඟ වඩින සේකැ’යි කිව යුතු ය.</span></span> 
     </div> 
     <div class="p"> <span class="verse v4" data-usfm="DEU.20.4"><span class="content"> </span></span><span class="verse v5" data-usfm="DEU.20.5"><span class="label">5</span><span class="content">“එවිට නිලධාරීන් සේනාව අමතා මෙසේ කිව යුතු ය: ‘අලුත් ගෙයක් තැනූ නමුත්, එහි ගෙවදීමේ උත්සවය නොකළ යමෙක් මෙහි සිටී ද? එවැන්නෙක් ආපසු ගෙදර යා යුතු ය. මන්ද, ඔහු සටනේ දී මියගියොත්, අන් කෙනෙකු ඒ උත්සවය සිදු කරනු ඇත. </span></span><span class="verse v6" data-usfm="DEU.20.6"><span class="label">6</span><span class="content">මිදි වත්තක් වවා එහි පලදාව භුක්ති නොවින්ද යමෙක් මෙහි සිටී ද? එවැන්නෙක් ආපසු ගෙදර යා යුතු ය. මන්ද, ඔහු සටනේ දී මියගියොත් අන් කෙනෙක් එහි පලදාව භුක්ති විඳින්නට පුළුවන. </span></span><span class="verse v7" data-usfm="DEU.20.7"><span class="label">7</span><span class="content">කාන්තාවක හා විවාහ ගිවිසගත් නමුත් ඈ සරණ පාවා නොගත් යමෙක් සිටී ද? එවැන්නෙක් ආපසු ගෙදර යා යුතු ය. මන්ද, ඔහු සටනේ දී මියගියොත් අන් කෙනෙකු ඇය සරණ පාවාගන්නට පුළුවන.</span></span> 
     </div> 
     <div class="p"> <span class="verse v7" data-usfm="DEU.20.7"><span class="content"> </span></span><span class="verse v8" data-usfm="DEU.20.8"><span class="label">8</span><span class="content">“නිලධාරීන් තවදුරටත් සේනාව අමතමින්, ‘බිය වන, අධෛර්ය වන යමෙක් මෙහි සිටී ද? එවැන්නෙක් ආපසු ගෙදර යා යුතු ය. එවිට ඔහුගේ සිත මෙන් සෙසු සහෝදර ජනතාවගේ සිත් ද අධෛර්යට පත් නොවනු ඇතැ’යි කිව යුතු ය. </span></span><span class="verse v9" data-usfm="DEU.20.9"><span class="label">9</span><span class="content">නිලධාරීන් සෙනඟට කතා කොට නිම වූ පසු, සේනාවන් මෙහෙය වනු සඳහා සේනාධිපතීන් පත් කරනු ලැබිය යුතු ය.</span></span> 
     </div> 
     <div class="p"> <span class="verse v9" data-usfm="DEU.20.9"><span class="content"> </span></span><span class="verse v10" data-usfm="DEU.20.10"><span class="label">10</span><span class="content">“යම් නුවරකට විරුද්ධ ව සටන් කිරීම ළඟා වන විට, ඊට සාම යෝජනාවක් ඉදිරිපත් කරන්න. </span></span><span class="verse v11" data-usfm="DEU.20.11"><span class="label">11</span><span class="content">ඒ නුවර වාසීහු ද සාමදානයට කැමැති ව, එහි දොරටු විවෘත කරත් නම්, එහි සිටින සියල්ලන් ම වහලුන් මෙන් ඔබට වහල් සේවය ඉටු කළ යුතු ය. </span></span><span class="verse v12" data-usfm="DEU.20.12"><span class="label">12</span><span class="content">එහෙත්, ඔව්හු සාමදානයට කැමැති නොවී, ඔබට විරුද්ධ ව සටන් කරත් නම් ඔබ ඒ නුවර වටලෑ යුතු ය. </span></span><span class="verse v13" data-usfm="DEU.20.13"><span class="label">13</span><span class="content">දෙවි සමිඳාණන් වහන්සේ එය ඔබේ බලයට පාවා දුන් පසු, ඔබ එහි සිටින සියලු පිරිමින් කඩුවෙන් මරාදැමිය යුතු ය. </span></span><span class="verse v14" data-usfm="DEU.20.14"><span class="label">14</span><span class="content">එහෙත්, කාන්තාවන් ද කුඩා දරුවන් ද ගවමහිෂයන් ද ඒ නුවරින් කොල්ලකාගත් මුළු වස්තුව ද ඔබේ ප්‍රයෝජනයට තබාගත හැකි ය. දෙවි සමිඳාණන් වහන්සේ ඔබට දුන් ඔබේ සතුරන්ගේ කොල්ලකාගත් වස්තුව ඔබට භුක්ති විඳිය හැකි ය. </span></span><span class="verse v15" data-usfm="DEU.20.15"><span class="label">15</span><span class="content">ඔබට යාබද ව වසන ජාතීන්ට අයිති නො වූ, ඔබෙන් බොහෝ දුරස්තර ව පිහිටි නගර සියල්ලට ම ඔබ මෙලෙස කළ යුතු ය.</span></span> 
     </div> 
     <div class="p"> <span class="verse v15" data-usfm="DEU.20.15"><span class="content"> </span></span><span class="verse v16" data-usfm="DEU.20.16"><span class="label">16</span><span class="content">“දෙවි සමිඳාණන් වහන්සේ ඔබට උරුම කොට දෙන නගරවල සෙනඟගෙන් කිසිවෙකුට පණපිටින් සිටින්නට ඉඩ නොහැරිය යුතු ය. </span></span><span class="verse v17" data-usfm="DEU.20.17"><span class="label">17</span><span class="content">දෙවි සමිඳාණන් වහන්සේ ඔබට අණ දුන් ප්‍රකාර හිත්තීවරුන් ද අමෝරිවරුන් ද කානානිවරුන් ද පෙරිස්සිවරුන් ද හිවීවරුන් ද ජෙබුසිවරුන් ද යන සියල්ලන් සහමුලින් ම වනසාලිය යුතු ය. </span></span><span class="verse v18" data-usfm="DEU.20.18"><span class="label">18</span><span class="content">ඔබ එසේ කළ යුත්තේ, ඔවුන් තමන්ගේ දෙවිදේවතාවන් ඉදිරියෙහි කරන පිළිකුල් ක්‍රියාවන් ඔබට නූගන්වන පිණිසත්, ඔබේ දෙවි සමිඳාණන් වහන්සේට විරුද්ධ ව පව් නොකරන පිණිසත් ය.</span></span> 
     </div> 
     <div class="p"> <span class="verse v18" data-usfm="DEU.20.18"><span class="content"> </span></span><span class="verse v19" data-usfm="DEU.20.19"><span class="label">19</span><span class="content">“යම් නුවරක් අල්ලාගැනීම සඳහා සටනක යෙදී, බොහෝ කාලයක් එය වටලාගෙන සිටින විට, එහි ඇති ගස් කොළන් පොරොවකින් වැනසිය යුතු නොවේ. ඒවායින් ඔබට කන්නට පුළුවන. ඒවා නොකැපිය යුතු ය; නගරයක් වැටලීමේ දී එහි ඇති ගස් කොළන්, ඔබේ සතුරන් නොවන බව සැලකිය යුතු ය. </span></span><span class="verse v20" data-usfm="DEU.20.20"><span class="label">20</span><span class="content">පල නොදරන යම් ගසක් වේ නම්, ඔබට එය කපා වනසාදැමිය හැකි ය. ඒවා පාවිච්චි කරමින්, ඔබට විරුද්ධ ව සටන් කරන නගරය යටත් වන තුරු එය වැටලීම සඳහා පවුරු පදනම් සෑදිය හැකි ය.”</span></span> 
     </div> 
    </div> 
   </div> 
  </div>
 </body>
</html>