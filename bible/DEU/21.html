<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch21" data-usfm="DEU.21">  
     <div class="s1"> <span class="heading"><b>නොවිසඳූ මිනීමැරුම්</b></span> 
     </div> 
     <div class="p"> <span class="content"> </span><span class="verse v1" data-usfm="DEU.21.1"><span class="label">1</span><span class="content">“දෙවි සමිඳාණන් වහන්සේ ඔබට අයිති කරගැනීමට දෙන දේශයෙහි යම් එළිමහන් තැනක මරාදමනු ලැබූ යමෙකු සම්බ වුණොත්, ඔහු මැරූ තැනැත්තා නොදන්නේ නම්, </span></span><span class="verse v2" data-usfm="DEU.21.2"><span class="label">2</span><span class="content">එවිට ප්‍රජා මූලිකයන් සහ විනිශ්චයකරුවන් පැමිණ, මළසිරුර ඇති තැන සිට අවට තිබෙන නගරවලට ඇති දුර මැනිය යුතු ය. </span></span><span class="verse v3" data-usfm="DEU.21.3"><span class="label">3</span><span class="content">ඉන්පසු මළසිරුරට කිට්ටු ම නගරයේ ප්‍රජා මූලිකයන් වැඩ කිරීමට නොගත්, වියගස නොදැරූ එළ නෑම්බියක ගෙන, </span></span><span class="verse v4" data-usfm="DEU.21.4"><span class="label">4</span><span class="content">කිසිවක් නොවපුළ, රෝපණය නොකළ, දිය ගලා යන මිටියාවතකට ගොස්, එම ස්ථානයේ දී ඇගේ ගෙල සිඳදැමිය යුතු ය. </span></span><span class="verse v5" data-usfm="DEU.21.5"><span class="label">5</span><span class="content">එවිට ලෙවීගේ පුත්‍රයන් වන පූජකවරුන් එහි ආ යුතු ය. දෙවි සමිඳාණන් වහන්සේට සේවය කිරීමටත්, උන් වහන්සේගේ නාමයෙන් ආසිරි දීමටත් උන් වහන්සේ තෝරාගත්තෝ ඔව්හු ය. සෑම වාද විවාද සහ අඬදබර ඔවුන්ගේ තීන්දුවෙන් තේරුම් බේරුම් කරගත යුතු වේ. </span></span><span class="verse v6" data-usfm="DEU.21.6"><span class="label">6</span><span class="content">ඉන්පසු, මරන ලද තැනැත්තාට ඉතා කිට්ටු නගරයේ ප්‍රජා මූලිකයන්, දිය ගලා යන ස්ථානයේ ගෙල සිඳින ලද එළ නෑම්බියගේ හිස මත තමන්ගේ අත් සෝදාගත යුතු ය. </span></span><span class="verse v7" data-usfm="DEU.21.7"><span class="label">7</span><span class="content">තවද, ඔවුන් මෙසේ කිව යුතු ය: ‘අපි මේ ලේ නොවැගුරුවෙමු. අපි එය නුදුටිමු. </span></span><span class="verse v8" data-usfm="DEU.21.8"><span class="label">8</span><span class="content">ස්වාමීනි, ඔබ මුදාගත් ඔබේ ඉශ්රායෙල් සෙනඟට අනුකම්පාව දක්වන සේක් වා! මේ නිදොස් ලේ ඔවුන්ගේ වගකීමට නොපවරන සේක් වා!’ එවිට එම මිනීමැරීම පිළිබඳ වරද ඔබේ සෙනඟ වන ඉශ්රායෙල් ජනතාවට කමා කරනු ලැබේ. </span></span><span class="verse v9" data-usfm="DEU.21.9"><span class="label">9</span><span class="content">මෙලෙස ඔබ සමිඳාණන් වහන්සේ ඉදිරියෙහි යුතු දේ කිරීමෙන්, නිදොස් ලේ වැගිරීම පිළිබඳ වරද ඔබ අතරෙන් පහකළ යුතු ය.”</span></span> 
     </div> 
     <div class="s1"> <span class="heading"><b>යුද්ධයෙන් අල්ලාගත් කාන්තාවන්</b></span> 
     </div> 
     <div class="p"> <span class="verse v9" data-usfm="DEU.21.9"><span class="content"> </span></span><span class="verse v10" data-usfm="DEU.21.10"><span class="label">10</span><span class="content">“ඔබ ඔබේ සතුරන්ට විරුද්ධ ව සටනට ගිය විට ඔබේ දෙවි සමිඳාණන් වහන්සේ ඔබට පාවා දී, ඔවුන් වහල්කමට අල්ලාගත් පසු, </span></span><span class="verse v11" data-usfm="DEU.21.11"><span class="label">11</span><span class="content">ඔවුන් අතර ඔබ කැමැති, රුවැති කාන්තාවක දැක, ඇය ඔබේ බිරිඳ කරගන්නට කැමැති නම්, </span></span><span class="verse v12" data-usfm="DEU.21.12"><span class="label">12</span><span class="content">ඇය ගෙදර ගෙනැවිත්, ඇගේ හිස බූගෑ යුතු ය. ඇගේ නියපොතු කැපිය යුතු ය. </span></span><span class="verse v13" data-usfm="DEU.21.13"><span class="label">13</span><span class="content">ඇය ද වහල්කමේ ඇඳුම් මාරු කොට, ඔබේ ගෙදර නැවතී, ඇගේ දෙමාපියන් සඳහා සම්පූර්ණ මාසයක් වැලපිය යුතු ය. ඉන්පසු ඔබ ඇය සමඟ හැසිර, ඇගේ ස්වාමි පුරුෂයා විය හැකි ය. ඇය ද ඔබේ බිරිඳ වන්නී ය. </span></span><span class="verse v14" data-usfm="DEU.21.14"><span class="label">14</span><span class="content">එහෙත්, කාලයක් ගිය පසු ඔබ ඇයට කැමැති නැත්නම්, ඈට කැමැති තැනකට යන්න ඉඩ හැරිය යුතු වේ. එහෙත් ඔබ ඇය බිරිඳ කොට තබාගත් බැවින් වහලියක මෙන් සලකා, මුදලට විකිණිය යුතු නොවේ.”</span></span> 
     </div> 
     <div class="s1"> <span class="heading"><b>කුලුඳුලාගේ උරුමය</b></span> 
     </div> 
     <div class="p"> <span class="verse v14" data-usfm="DEU.21.14"><span class="content"> </span></span><span class="verse v15" data-usfm="DEU.21.15"><span class="label">15</span><span class="content">“යම් පුරුෂයෙකුට භාර්යාවෝ දෙදෙනෙක් සිටිත් නම්, ඔහු එක් කෙනෙකුට ප්‍රේම කරන්නටත්, අනෙක් තැනැත්තීට ප්‍රේම නොකරන්නටත් පුළුවන. එහෙත්, ප්‍රේමය ලැබූ හා නොලැබූ භාර්යාවන් දෙදෙනා ඔහුගෙන් දරුවන් ලබන විට, ප්‍රේමය නොලැබූ තැනැත්තියගේ දරුවා කුලුඳුලා වේ නම්, </span></span><span class="verse v16" data-usfm="DEU.21.16"><span class="label">16</span><span class="content">එවැනි අවස්ථාවක දී, ඒ පුරුෂයා තමා සන්තක වස්තුව තම දරුවන්ට උරුම කොට දෙන කල, කුලුඳුලා සිටින, තමා ප්‍රේම නොකළ භාර්යාවගේ පුත්‍රයා වෙනුවට තමා ප්‍රේම කළ භාර්යාවගේ පුත්‍රයා කුලුඳුලා මෙන් නියම නොකළ යුතු ය. </span></span><span class="verse v17" data-usfm="DEU.21.17"><span class="label">17</span><span class="content">තමා ප්‍රේම නොකළ තැනැත්තීගේ පුත්‍රයාට තමා සතු වස්තුවෙන් කොටස් දෙකක් දී, ඔහු කුලුඳුලා මෙන් පිළිගත යුතු වේ. මන්ද, ඒ කුලුඳුලා ඔහුගේ පුරුෂ ශක්තියේ නාඹුල් පලය වේ. එබැවින් කුලුඳුල් බවේ අයිතිය ඔහුගේ ය.”</span></span> 
     </div> 
     <div class="s1"> <span class="heading"><b>අකීකරු දරුවා</b></span> 
     </div> 
     <div class="p"> <span class="verse v17" data-usfm="DEU.21.17"><span class="content"> </span></span><span class="verse v18" data-usfm="DEU.21.18"><span class="label">18</span><span class="content">“දෙමාපියන් හට කීකරු නොවන, දඬුවම් දුන් කල පවා ඔවුන්ට ඇහුම්කන් නොදෙන, හිතුවක්කාර, කැරලිකාර පුතෙක් යමෙකුට සිටී නම්, </span></span><span class="verse v19" data-usfm="DEU.21.19"><span class="label">19</span><span class="content">ඔවුන් ඔහු අල්ලාගෙන වාසල් දොරකඩ සිටින තම නගරයේ ප්‍රජා මූලිකයන් වෙත ඔහු ගෙනා යුතු ය. </span></span><span class="verse v20" data-usfm="DEU.21.20"><span class="label">20</span><span class="content">මෙසේ ගෙනැවිත්, ඔවුන් නගර ප්‍රජා මූලිකයන්ට කතා කොට, ‘මොහු හිතුවක්කාර, කැරලිකාර දරුවෙකි. මොහු අපට කීකරු වන්නේ නැත. මොහු බේබද්දෙකි, නාස්තිකාරයෙකි’යි කිය යුතු ය. </span></span><span class="verse v21" data-usfm="DEU.21.21"><span class="label">21</span><span class="content">එවිට නගරයේ සියලු ම මිනිස්සු ඔහුට ගල් ගසා මරණයට පත් කරන්නෝ ය. මෙලෙස ඔබ අතරෙන් නපුර පහකළ යුතු වේ. මුළු ඉශ්රායෙල් ජනතාව මෙය ගැන ඇසූ විට බිය වනු ඇත.”</span></span> 
     </div> 
     <div class="s1"> <span class="heading"><b>විවිධ නීති හා නියෝග</b></span> 
     </div> 
     <div class="p"> <span class="verse v21" data-usfm="DEU.21.21"><span class="content"> </span></span><span class="verse v22" data-usfm="DEU.21.22"><span class="label">22</span><span class="content">“යමෙකු මරණ දඬුවමට සුදුසු අපරාධයක් කොට ගසක එල්ලා මරනු ලැබුවහොත් </span></span><span class="verse v23" data-usfm="DEU.21.23"><span class="label">23</span><span class="content">මුළු රැය ම ඔහුගේ මළකඳ ගසේ තිබෙන්නට නෑර, කෙසේ නමුත් එදින ම එය භූමදාන කළ යුතු ය. එල්ලා මරන ලද තැනැත්තා, දේව සාපයට පාත්‍ර වූ කෙනෙකි. මෙසේ කිරීමෙන් දෙවි සමිඳාණන් වහන්සේ ඔබට උරුම කොට දෙන දේශය දූෂ්‍ය නොවන්නේ ය.</span></span> 
     </div> 
    </div> 
   </div> 
  </div>
 </body>
</html>