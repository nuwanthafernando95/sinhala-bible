<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch16" data-usfm="DEU.16">  
     <div class="s1"> <span class="heading"><b>පාස්කු මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 2:1-20</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="DEU.16.1"><span class="label">1</span><span class="content"> </span><span class="content">“ආබිබ් මාසය අනුස්මරණය කර ඔබේ දෙවි සමිඳාණන් වහන්සේගේ ගෞරවය පිණිස පාස්කු මංගල්‍යය පවත්වන්න. මන්ද, ආබිබ් මාසයේ දී එක් රාත්‍රියක උන් වහන්සේ මිසර දේශයෙන් ඔබ පිටතට ගෙනා බැවිනි. </span></span><span class="verse v2" data-usfm="DEU.16.2"><span class="label">2</span><span class="content">එබැවින් ඔබේ දෙවි සමිඳාණන් වහන්සේ තම නාමය පිහිටුවන්නට තෝරාගන්න ස්ථානයේ දී එළු බැටළුවන්ගෙන් සහ ගවයන්ගෙන් පාස්කු යාගය පිදිය යුතු ය. </span></span><span class="verse v3" data-usfm="DEU.16.3"><span class="label">3</span><span class="content">ඔබ එය සමඟ මුහුන් මිශ්‍ර රොටි නොකෑ යුතු ය. දින හතක් ම ඔබ දුක්ගැහැට සිහිපත් වන රොටි එනම්, නුමුහුන් රොටි කෑ යුතු ය. මන්ද, ඔබ මිසර දේශයෙන් පිටතට ලහි ලහියේ පැමිණි දින කෑවේ නුමුහුන් රොටි ය. ඔබ මිසර දේශයෙන් පිටතට පැමිණි දින ඔබට දිවි ඇති තාක් සිහිපත් වනු පිණිස එලෙස කළ යුතු ය. </span></span><span class="verse v4" data-usfm="DEU.16.4"><span class="label">4</span><span class="content">දින හතක් ඔබේ මුළු දේශය තුළ ම කිසිවෙකු ළඟ මුහුන් රොටි තබා නොගත යුතු ය. පළමු වන දින හවස ඔබ පූජා කළ මස්වලින් කිසිවක් උදය දක්වා තබා නොගත යුතු ය.</span></span> 
     </div> 
     <div class="p"> <span class="verse v4" data-usfm="DEU.16.4"><span class="content"> </span></span><span class="verse v5" data-usfm="DEU.16.5"><span class="label">5</span><span class="content">“දෙවි සමිඳාණන් වහන්සේ ඔබට දෙන හැම නගරයක දී ම ඔබ පාස්කු යාගය පූජා නොකළ යුතු ය. </span></span><span class="verse v6" data-usfm="DEU.16.6"><span class="label">6</span><span class="content">මිසර දේශයෙන් ඔබ නික්ම ආ කාලයේ දී, සවස ඉර බැස යන විට ඔබ පාස්කු යාගය පිදිය යුත්තේ, උන් වහන්සේ සිය නාමය පිහිටුවනු සඳහා තෝරාගත් ස්ථානයෙහි ය. </span></span><span class="verse v7" data-usfm="DEU.16.7"><span class="label">7</span><span class="content">ඔබේ දෙවි සමිඳාණන් වහන්සේ තෝරාගත් ස්ථානයේ දී ඔබ එය පුළුස්සා අනුභව කර, උදය කාලයේ ආපසු හැරී ඔබේ කූඩාරම්වලට යා යුතු ය. </span></span><span class="verse v8" data-usfm="DEU.16.8"><span class="label">8</span><span class="content">දින හයක් ඔබ නුමුහුන් රොටි කෑ යුතු ය. හත් වන දින දෙවි සමිඳාණන් වහන්සේගේ මහිමය පිණිස ප්‍රසිද්ධ රැස්වීමක් පවත්වා එදින වැඩ නොකළ යුතු ය.”</span></span> 
     </div> 
     <div class="s1"> <span class="heading"><b>අස්වැන්න මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 34:22</b></span><span class="heading"><b>;</b></span><span class="heading"><b>ලෙවී 23:15-21</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="DEU.16.8"><span class="content"> </span></span><span class="verse v9" data-usfm="DEU.16.9"><span class="label">9</span><span class="content"> </span><span class="content">“සති හතක් ගණන් කරගන්න. ධාන්‍ය නෙළීමට දෑකැත්ත යොදන දින පටන් ඒ සති හත ගණන් කරන්න පටන්ගන්න. </span></span><span class="verse v10" data-usfm="DEU.16.10"><span class="label">10</span><span class="content">ඉන්පසු දෙවි සමිඳාණන් වහන්සේ ඔබට ආශීර්වාද කර තිබෙන සැටියට, ඔබ උන් වහන්සේට ස්වේච්ඡා පූජා පඬුරක් පුදා උන් වහන්සේගේ ගෞරවය පිණිස අස්වැන්න මංගල්‍යය පැවැත්විය යුතු ය. </span></span><span class="verse v11" data-usfm="DEU.16.11"><span class="label">11</span><span class="content">මෙසේ කළ පසු දෙවි සමිඳාණන් වහන්සේ තම නාමය පිහිටුවීමට තෝරාගත් ස්ථානයේ දී උන් වහන්සේ ඉදිරියෙහි, ඔබ ද ඔබේ පුතා සහ දුව ද ඔබේ දැසිදසුන් ද ඔබේ වාසල් දොරටු ඇතුළත සිටින ලෙවීවරුන් ද ඔබ සමඟ සිටින විදේශීන් ද අනාථයන් සහ වැන්දඹුවන් ද ප්‍රීති ප්‍රමෝද විය යුතු ය. </span></span><span class="verse v12" data-usfm="DEU.16.12"><span class="label">12</span><span class="content">මිසරයේ ඔබ වහලෙකු මෙන් සිටි බව සිහි කොට, මේ නීති නොකඩා පිළිපැදිය යුතු ය.”</span></span> 
     </div> 
     <div class="s1"> <span class="heading"><b>කූඩාරම් මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 23:33-43</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="DEU.16.12"><span class="content"> </span></span><span class="verse v13" data-usfm="DEU.16.13"><span class="label">13</span><span class="content"> </span><span class="content">“ඔබේ ධනධාන්‍ය සහ මිදි ඔබ එකතු කළායින් පසු, දින හතක් ඔබ කූඩාරම් මංගල්‍යය පැවැත්විය යුතු ය. </span></span><span class="verse v14" data-usfm="DEU.16.14"><span class="label">14</span><span class="content">මෙසේ පවත්වන ඒ මංගල්‍යයේ දී ඔබ ද ඔබේ පුතා ද දුව ද ඔබේ දැසිදසුන් ද ලෙවීවරුන් ද ඔබේ වාසල් දොරටු ඇතුළත සිටින විදේශීන් ද අනාථයන් සහ වැන්දඹුවන් ද ප්‍රීති ප්‍රමෝද විය යුතු ය. </span></span><span class="verse v15" data-usfm="DEU.16.15"><span class="label">15</span><span class="content">ඔබේ දෙවි සමිඳාණන් වහන්සේ තෝරාගත් ස්ථානයේ දී උන් වහන්සේගේ ගෞරවය පිණිස ඔබ ඒ මංගල්‍යය දින හතක් පැවැත්විය යුතු ය. සරු අස්වැන්නක් දීමෙන් ද ඔබේ සියලු වැඩ කටයුතු සඵල කිරීමෙන් ද උන් වහන්සේ ඔබට ආශීර්වාද කළ බැවින් ඔබ ප්‍රීති ප්‍රමෝද විය යුතු ය.</span></span> 
     </div> 
     <div class="p"> <span class="verse v15" data-usfm="DEU.16.15"><span class="content"> </span></span><span class="verse v16" data-usfm="DEU.16.16"><span class="label">16</span><span class="content">“දෙවි සමිඳාණන් වහන්සේ තෝරාගත් ස්ථානයේ දී අවුරුද්දකට තුන්වරක් ඔබේ සියලු පිරිමින් උන් වහන්සේ ඉදිරියට විත් පෙනී සිටිය යුතු ය. ඒ තුන් වාරය නම් නුමුහුන් රොටි මංගල්‍යය, අස්වැන්න මංගල්‍යය සහ කූඩාරම් මංගල්‍යය වේ. තවද උන් වහන්සේ ඉදිරියෙහි හිස් අතින් පෙනී නොසිටිය යුතු ය. </span></span><span class="verse v17" data-usfm="DEU.16.17"><span class="label">17</span><span class="content">දෙවි සමිඳාණන් වහන්සේ ඔබට ආශීර්වාද කර තිබෙන පරිදි තම තමාගේ පුළුවන්කමේ හැටියට පඬුරක් පිදිය යුතු ය.”</span></span> 
     </div> 
     <div class="s1"> <span class="heading"><b>නඩු විසඳීම</b></span> 
     </div> 
     <div class="p"> <span class="verse v17" data-usfm="DEU.16.17"><span class="content"> </span></span><span class="verse v18" data-usfm="DEU.16.18"><span class="label">18</span><span class="content">“දෙවි සමිඳාණන් වහන්සේ ඔබට දෙන සෑම නගරයක් තුළ ම, ගෝත්‍රයක් ගෝත්‍රයක් පාසා විනිශ්චයකාරයන් සහ නිලධාරීන් පත් කළ යුතු ය. ඔවුන් ද සාධාරණ ලෙස සෙනඟ විනිශ්චය කළ යුතු ය. </span></span><span class="verse v19" data-usfm="DEU.16.19"><span class="label">19</span><span class="content">ඔවුන් අසාධාරණ ලෙස විනිශ්චය නොකළ යුතු ය. ඔවුන් මිනිසුන්ගේ තරාතිරම් නොබැලිය යුතු ය. අල්ලස් නොගත යුතු ය. අල්ලස් ගැනීමෙන් පැණවතුන්ගේ නෙත් අඳුරු වේ; දමිටුන්ගේ වචන පවා නොපිටට පෙරළේ. </span></span><span class="verse v20" data-usfm="DEU.16.20"><span class="label">20</span><span class="content">යුක්තිය, යුක්තිය පමණක් ම, අනුගමනය කළ යුතු ය. මෙසේ කළොත්, ඔබේ දෙවි සමිඳාණන් වහන්සේ ඔබට දෙන දේශය උරුම කරගෙන ඔබට එහි ජීවත් විය හැකි ය.</span></span> 
     </div> 
     <div class="p"> <span class="verse v20" data-usfm="DEU.16.20"><span class="content"> </span></span><span class="verse v21" data-usfm="DEU.16.21"><span class="label">21</span><span class="content"> </span><span class="content">“දෙවි සමිඳාණන් වහන්සේට පූජාසනයක් ඉදි කරන කල, ඒ අසල ලීයෙන් කළ රූපස්තම්භයක් සිටුවිය යුතු නොවේ. </span></span><span class="verse v22" data-usfm="DEU.16.22"><span class="label">22</span><span class="content">අෂේරා කප් කණුවක් ද එහි ඉදි නොකළ යුතු ය. මෙසේ කිරීම දෙවි සමිඳාණන් වහන්සේට පිළිකුලකි.</span></span> 
     </div> 
    </div> 
   </div> 
  </div>
 </body>
</html>