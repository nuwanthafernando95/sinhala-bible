<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter chINTRO1" data-usfm="DEU.INTRO1"> 
     <div class="imt"> <span class="content">හැඳින්වීම</span> 
     </div> 
     <div class="im"> <span class="content">මෙහි මූලික වශයෙන් අඩංගු වනුයේ ඉශ්රායෙල් ජනතාව පොරොන්දු දේශයට ඇතුළු වෙන්නට සූදානම් වන විට ඔවුන් අමතා මෝසෙස් තුමන් විසින් පවත්වන ලද කතා පෙළකි. කලකට ඉහත දෙන ලද දේව නීතිය දැන් මෝසෙස් තුමා තත්කාලීන භාෂාවෙන් හා ජනතාවගේ තාත්වික ඕනෑ එපාකම් අනුව සංශෝධනය කරමින්, දේව පොරොන්දුව සහ ගිවිසුමේ අඩංගු ඉල්ලීම් සෑම ඉශ්රායෙල් ජාතිකයෙකුට ම සිහිපත් කරවයි. මේ පොත කොටස් හතරකට බෙදිය හැකි ය.</span> 
     </div> 
     <div class="iot"> <span class="content">මෙහි අඩංගු කරුණු:</span> 
     </div> 
     <div class="io1"> <span class="content">පරිච්ඡේද 1-4 අවුරුදු හතළිහක් තුළ දෙවියන් වහන්සේ ඉශ්රායෙල් ජනයා පාළුකරය ඔස්සේ ගෙන ගිය ආකාරය සිහිපත් කොට දෙවියන් වහන්සේට කීකරු වන පිණිස මෝසෙස් තුමා සෙනඟට අවවාද කිරීම.</span> 
     </div> 
     <div class="io1"> <span class="content">පරිච්ඡේද 5-28 දස පණත හා වෙනත් නීති නියෝග යළි සංශෝධනය කිරීම; සමිඳාණන් වහන්සේට පමණක් භක්තිය පෑමේ අවශ්‍යතාව සිහිගැන්වීම.</span> 
     </div> 
     <div class="io1"> <span class="content">පරිච්ඡේද 29-30 දෙවියන් වහන්සේ හා ජනතාව අතර ඇති කරගත් ගිවිසුමේ නියම තේරුම යළි මතක් කර දීම.</span> 
     </div> 
     <div class="io1"> <span class="content">පරිච්ඡේද 31-34 දේව ජනතාවගේ නායකයා වශයෙන් ජෝෂුවා පත් කිරීම.</span> 
     </div> 
     <div class="im"> <span class="content">මේ ග්‍රන්ථය අවසන් වනුයේ මෝසෙස් තුමන් විසින් දෙවියන් වහන්සේගේ විශ්වාසවන්තකම ගැන ගීයක් ගයනු ලැබීමෙන් පසු එතුමා ඉශ්රායෙල් ජනතාවට ආශීර්වාද දී මෝවබ් දේශයේ දී උන් වහන්සේ තුළ සැතපුණු බව වාර්තා කිරීමෙන් ය.</span> 
     </div> 
     <div class="im"> <span class="content">මේ කෘතියේ උදාර තේමාව නම්, දෙවියන් වහන්සේ, තමන් තෝරාගත්, තමන් ප්‍රේම කරන සෙනඟ ගළවා ඔවුන්ට ආශීර්වාද කිරීම ය; එබැවින් දේව ජනතාව මෙය සිහිපත් කළ යුතු ය; ඔවුන්ට ජීවනයත්, ආශීර්වාදයත් නොනවත්වා හිමි වන පිණිස ඔවුන් උන් වහන්සේට ප්‍රේම කොට කීකරු විය යුතු ය. පසු කලක දී ජේසුස් සමිඳාණන් වහන්සේ විසින් ශ්‍රේෂ්ඨතම පණත ලෙස හඳුන්වා දෙන ලද, “ඔබේ දෙවියන් වහන්සේට ඔබේ මුළු සිතින් ද ඔබේ මුළු හෘදයෙන් ද ඔබේ මුළු ශක්තියෙන් ද ප්‍රේම කරන්න” යන වගන්තිය මෙහි හය වන පරිච්ඡේදයේ අඩංගු වී ඇත.</span> 
     </div> 
    </div> 
   </div> 
  </div>
 </body>
</html>