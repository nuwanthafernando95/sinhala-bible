<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch14" data-usfm="DEU.14">  
     <div class="s1"> <span class="heading"><b>තහනම් අවමඟුල් වත්පිළිවෙත්</b></span> 
     </div> 
     <div class="p"> <span class="content"> </span><span class="verse v1" data-usfm="DEU.14.1"><span class="label">1</span><span class="content"> </span><span class="content">“ඔබ දෙවි සමිඳාණන් වහන්සේගේ දරුවෝ ය. මළවුන් නිසා ඔබ ශරීරය කපා නොගත යුතු ය. ඔබේ නළලට ඉහළින් කෙස් රොද කපා නොගත යුතු ය. </span></span><span class="verse v2" data-usfm="DEU.14.2"><span class="label">2</span><span class="content">ඔබ දෙවි සමිඳාණන් වහන්සේට කැප වූ සෙනඟකි. මිහි පිට සියලු ජාතීන් අතරෙන් සමිඳාණන් වහන්සේ සතු විශේෂ සෙනඟක් වන පිණිස උන් වහන්සේ ඔබ තෝරාගත් සේක.”</span></span> 
     </div> 
     <div class="s1"> <span class="heading"><b>පවිත්‍ර සහ අපවිත්‍ර සතුන්</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 11:1-47</b></span><span class="heading"><b>)</b></span> 
     </div> 
     <div class="p"> <span class="verse v2" data-usfm="DEU.14.2"><span class="content"> </span></span><span class="verse v3" data-usfm="DEU.14.3"><span class="label">3</span><span class="content">“ඔබ කිසි පිළිකුල් දෙයක් නොකෑ යුතු ය. </span></span><span class="verse v4" data-usfm="DEU.14.4"><span class="label">4</span><span class="content">ඔබට කන්නට අවසර ඇති සත්තු නම් ගවයා, බැටළුවා, එළුවා, </span></span><span class="verse v5" data-usfm="DEU.14.5"><span class="label">5</span><span class="content">ගෝනා, තිත්මුවා, වැලිමුවා, වල් එළුවා, ඕලුමුවා, කුරංගයා සහ වාතමෘගයා යන මොවුහු ය. </span></span><span class="verse v6" data-usfm="DEU.14.6"><span class="label">6</span><span class="content">සතුන් අතර කුරය බෙදී වෙන් ව තිබෙන වමාරා කන සෑම සතෙකු ම කෑමට ඔබට අවසර ඇත. </span></span><span class="verse v7" data-usfm="DEU.14.7"><span class="label">7</span><span class="content">එහෙත්, වමාරා කන සතුන් අතරෙන් හෝ කුර බෙදී වෙන් වී ඇති සතුන් අතරෙන් හෝ කෑමට අවසර නැති සත්තු නම් ඔටුවා, හාවා සහ බෙන් හාවා ය. මොවුන් වමාරා කන නමුත් උන්ගේ කුර බෙදී නැත. එබැවින් මොවුන් අපවිත්‍ර සතුන් මෙන් සැලකිය යුතු ය. </span></span><span class="verse v8" data-usfm="DEU.14.8"><span class="label">8</span><span class="content">ඌරා, කුරය බෙදී ඇති සතෙකු නමුත් ඌ වමාරා නොකන බැවින් අපවිත්‍ර සතෙකු මෙන් සැලකිය යුතු ය. උන්ගේ මස් නොකෑ යුතු අතර, උන්ගේ මළකුණු ද ස්පර්ශ නොකළ යුතු ය.</span></span> 
     </div> 
     <div class="p"> <span class="verse v8" data-usfm="DEU.14.8"><span class="content"> </span></span><span class="verse v9" data-usfm="DEU.14.9"><span class="label">9</span><span class="content">“සියලු ජලජ සතුන් අතරෙන් වරල් සහ කොරපොතු ඇති සතුන් කන්නට පුළුවන. </span></span><span class="verse v10" data-usfm="DEU.14.10"><span class="label">10</span><span class="content">වරල් සහ කොරපොතු නැති සතුන් නොකෑ යුතු ය. ඔවුන් අපවිත්‍ර සේ සැලකිය යුතු ය.</span></span> 
     </div> 
     <div class="p"> <span class="verse v10" data-usfm="DEU.14.10"><span class="content"> </span></span><span class="verse v11" data-usfm="DEU.14.11"><span class="label">11</span><span class="content">“සියලු පවිත්‍ර පක්ෂීන් ඔබට කන්නට අවසර ඇත. </span></span><span class="verse v12" data-usfm="DEU.14.12"><span class="label">12</span><span class="content">කෑමට අවසර නැති පක්ෂීහු නම් රාජාලියා, මහ ගිජුලිහිණියා, </span></span><span class="verse v13" data-usfm="DEU.14.13"><span class="label">13</span><span class="content">ගුරුළා, කුරුළුගොයා, ඒ ඒ වර්ගයේ උකුස්සෝ </span></span><span class="verse v14" data-usfm="DEU.14.14"><span class="label">14</span><span class="content">ඒ ඒ වර්ගයේ සියලු කපුටෝ </span></span><span class="verse v15" data-usfm="DEU.14.15"><span class="label">15</span><span class="content">පැස්බරා, මුහුදු ලිහිණියා, </span></span><span class="verse v16" data-usfm="DEU.14.16"><span class="label">16</span><span class="content">බස්සා, බකමූණා, උලමා, </span></span><span class="verse v17" data-usfm="DEU.14.17"><span class="label">17</span><span class="content">දිය කාවා, </span></span><span class="verse v18" data-usfm="DEU.14.18"><span class="label">18</span><span class="content">ඒ ඒ වර්ගයේ කොක්කු, හුපුවා සහ වවුලා යන මොවුහු ය.</span></span> 
     </div> 
     <div class="p"> <span class="verse v18" data-usfm="DEU.14.18"><span class="content"> </span></span><span class="verse v19" data-usfm="DEU.14.19"><span class="label">19</span><span class="content">“පියාඹන කුඩා සත්තු අපවිත්‍ර ය. උන් කෑමට අවසර නැත. </span></span><span class="verse v20" data-usfm="DEU.14.20"><span class="label">20</span><span class="content">එහෙත් සියලු ම පවිත්‍ර පක්ෂීන් කන්නට අවසර ඇත.</span></span> 
     </div> 
     <div class="p"> <span class="verse v20" data-usfm="DEU.14.20"><span class="content"> </span></span><span class="verse v21" data-usfm="DEU.14.21"><span class="label">21</span><span class="content"> </span><span class="content">“ඉබේ ම මැරුණ සතෙකුගේ මස් කිසිවෙකු නොකෑ යුතු ය. ඔබේ වාසල් දොරටු ඇතුළත සිටින ආගන්තුකයෙකුට ඒ සතා දිය යුතු ය. නැත්නම් විදේශිකයෙකුට ඌ විකිණිය යුතු ය. ඔබ ඔබේ දෙවි සමිඳාණන් වහන්සේට කැප කරන ලද සෙනඟකි.</span></span> 
     </div> 
     <div class="p"> <span class="verse v21" data-usfm="DEU.14.21"><span class="content">“එළු පැටියෙකු උගේ මවගේ කිරෙන් නොතැම්බිය යුතු ය.”</span></span> 
     </div> 
     <div class="s1"> <span class="heading"><b>දසයෙන් කොටස පිළිබඳ නීති</b></span> 
     </div> 
     <div class="p"> <span class="verse v21" data-usfm="DEU.14.21"><span class="content"> </span></span><span class="verse v22" data-usfm="DEU.14.22"><span class="label">22</span><span class="content"> </span><span class="content">“අවුරුදුපතා ඔබේ කෙතෙන් ලැබෙන පලදාවෙන් දසයෙන් කොටස ඔබ දිය යුතු ය. </span></span><span class="verse v23" data-usfm="DEU.14.23"><span class="label">23</span><span class="content">ඔබේ දෙවි සමිඳාණන් වහන්සේ තම නාමය පිහිටුවනු සඳහා තෝරාගත් ස්ථානයේ දී උන් වහන්සේ ඉදිරියෙහි ඔබේ ධනධාන්‍යයෙන්, මිදියුසින් සහ තෙල්වලින් දසයෙන් කොටස ද, ගව පට්ටිවල සහ එළු බැටළු පට්ටිවල කුලුඳුල් සතුන් ද අනුභව කළ යුතු ය. මෙසේ කිරීමෙන් ඔබේ දෙවි සමිඳාණන් වහන්සේට ගරුබිය පෑමට ඔබ ඉගෙනගනු ඇත. </span></span><span class="verse v24" data-usfm="DEU.14.24"><span class="label">24</span><span class="content">ඔබේ දෙවි සමිඳාණන් වහන්සේ ඔබට ආශීර්වාද කළ පසු සිය නාමය පිහිටුවනු සඳහා උන් වහන්සේ තෝරාගත් ස්ථානය ඔබෙන් බොහෝ දුර නම්, දසයෙන් කොටස ඔබට උසුලාගෙන යෑමට නොහැකි වන තරමට දුර වැඩි නම්, </span></span><span class="verse v25" data-usfm="DEU.14.25"><span class="label">25</span><span class="content">ඔබ එය විකුණා මුදල් කොට, ඒ මුදල අතේ රැගෙන උන් වහන්සේ තෝරාගත් ස්ථානයට යා යුතු ය. </span></span><span class="verse v26" data-usfm="DEU.14.26"><span class="label">26</span><span class="content">ඉන්පසු ඒ මුදල වැය කොට ඔබ කැමැති පරිදි ඕනෑ ම දෙයක් එනම්, ගවයන් හෝ බැටළුවන් හෝ මිදියුස හෝ මත්පැන් හෝ ඔබ කැමැති දෙයක් ගෙන දෙවි සමිඳාණන් වහන්සේ ඉදිරියෙහි ඔබ ද ඔබේ ගෙවැසියන් ද ඒවා අනුභව කර ප්‍රීති ප්‍රමෝද විය යුතු ය. </span></span><span class="verse v27" data-usfm="DEU.14.27"><span class="label">27</span><span class="content">තවද, ඔබ ඔබේ වාසල් දොරටු ඇතුළත සිටින ලෙවීවරුන් අමතක නොකළ යුතු ය. ඔබට මෙන් ඔවුන්ට රටින් කොටසක් හෝ උරුමයක් හෝ නැත.</span></span> 
     </div> 
     <div class="p"> <span class="verse v27" data-usfm="DEU.14.27"><span class="content"> </span></span><span class="verse v28" data-usfm="DEU.14.28"><span class="label">28</span><span class="content">“සෑම තුන් අවුරුද්දක් අවසානයේ දී ඔබ ඒ තෙ වන අවුරුද්දේ ලැබූ අස්වැන්නෙන් දසයෙන් කොටස ගෙනැවිත් වාසල් දොරටු ඇතුළත තැබිය යුතු ය. </span></span><span class="verse v29" data-usfm="DEU.14.29"><span class="label">29</span><span class="content">එවිට වාසල් දොරටු ඇතුළත සිටින ඔබට මෙන් රටින් කොටසක් හෝ උරුමයක් හෝ නැති ලෙවීවරුන් ද ආගන්තුකයන් ද අනාථ වූවන් ද වැන්දඹුවන් ද විත් ඒවා අනුභව කොට තෘප්තිමත් වනු ඇත. මෙසේ කළොත්, ඔබේ සියලු වැඩ කටයුතුවල දී ඔබේ දෙවි සමිඳාණන් වහන්සේ ඔබට ආශීර්වාද කරන සේක.”</span></span> 
     </div> 
    </div> 
   </div> 
  </div>
 </body>
</html>