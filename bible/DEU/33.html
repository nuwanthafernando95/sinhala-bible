<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch33" data-usfm="DEU.33">  
     <div class="s1"> <span class="heading"><b>ඉශ්රායෙල් ගෝත්‍රවලට ආශීර්වාද කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="DEU.33.1"><span class="label">1</span><span class="content">දෙවියන් වහන්සේට කැප වූ මනුෂ්‍යයෙක් වූ මෝසෙස් තම මරණයට පෙර ඉශ්රායෙල් ජනයාට ආශීර්වාද කරමින් මෙසේ පැවසී ය:</span></span> 
     </div> 
     <div class="q"> <span class="verse v1" data-usfm="DEU.33.1"><span class="content"> </span></span><span class="verse v2" data-usfm="DEU.33.2"><span class="label">2</span><span class="content">“සමිඳාණෝ සීනයි කන්දේ සිට වැඩිය සේක. සේයිර් පෙදෙසේ සිට ඔවුන්ට උදා වූ සේක.</span></span> 
     </div> 
     <div class="q2"> <span class="verse v2" data-usfm="DEU.33.2"><span class="content">පාරාන් කන්දේ සිට බැබළුණු සේක.</span></span> 
     </div> 
     <div class="q2"> <span class="verse v2" data-usfm="DEU.33.2"><span class="content">දස දහසක් දේව දූතයන් ඇති ව පැමිණි සේක.</span></span> 
     </div> 
     <div class="q2"> <span class="verse v2" data-usfm="DEU.33.2"><span class="content">දකුණත ගිනි දැල්ලක් සමඟ වැඩිය සේක.</span></span> 
     </div> 
     <div class="q"> <span class="verse v2" data-usfm="DEU.33.2"><span class="content"> </span></span><span class="verse v3" data-usfm="DEU.33.3"><span class="label">3</span><span class="content">එතුමාණෝ සිය සෙනඟට සැබැවින් ම ප්‍රේම කරන සේක, සියලු සැදැහැවත්හු එතුමන් අතෙහි ය;</span></span> 
     </div> 
     <div class="q2"> <span class="verse v3" data-usfm="DEU.33.3"><span class="content">ඔව්හු, ඔබේ පාමුල හිඳ ඔබේ වචන පිළිගන්නෝ ය;</span></span> 
     </div> 
     <div class="q"> <span class="verse v3" data-usfm="DEU.33.3"><span class="content"> </span></span><span class="verse v4" data-usfm="DEU.33.4"><span class="label">4</span><span class="content">ජාකොබ්ගේ පෙළපතට උරුම කොට දුන් මෝසෙස් පැනවූ ව්‍යවස්ථා පිළිගන්නෝ ය.</span></span> 
     </div> 
     <div class="q"> <span class="verse v4" data-usfm="DEU.33.4"><span class="content"> </span></span><span class="verse v5" data-usfm="DEU.33.5"><span class="label">5</span><span class="content">ඉශ්රායෙල්වරුන්ගේ ගෝත්‍ර ද ජන නායකයන් ද එක්රැස් වූ විට දෙවිඳාණෝ ඔවුන්ගේ රජ වූ සේක.</span></span> 
     </div> 
     <div class="q"> <span class="verse v5" data-usfm="DEU.33.5"><span class="content"> </span></span><span class="verse v6" data-usfm="DEU.33.6"><span class="label">6</span><span class="content">“රූබන්ගේ පෙළපත කුඩා වුවත්, එය නොනැසී පවතී වා!”</span></span> 
     </div> 
     <div class="q"> <span class="verse v6" data-usfm="DEU.33.6"><span class="content"> </span></span><span class="verse v7" data-usfm="DEU.33.7"><span class="label">7</span><span class="content">ජුදාගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v7" data-usfm="DEU.33.7"><span class="content">“සමිඳුනි, ජුදාගේ හඬට සවන් දුන මැනව.</span></span> 
     </div> 
     <div class="q2"> <span class="verse v7" data-usfm="DEU.33.7"><span class="content">සෙසු සෙනඟ වෙත ඔවුන් ගෙන ගිය මැනව.</span></span> 
     </div> 
     <div class="q2"> <span class="verse v7" data-usfm="DEU.33.7"><span class="content">ඔවුන් වෙනුවට සටන් කළ මැනව.</span></span> 
     </div> 
     <div class="q2"> <span class="verse v7" data-usfm="DEU.33.7"><span class="content">සතුරන්ට විරුද්ධ ව ඔවුන්ට සහාය වුව මැනව.”</span></span> 
     </div> 
     <div class="q"> <span class="verse v7" data-usfm="DEU.33.7"><span class="content"> </span></span><span class="verse v8" data-usfm="DEU.33.8"><span class="label">8</span><span class="content"> </span><span class="content">ලෙවීගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v8" data-usfm="DEU.33.8"><span class="content">“මස්සා, නම් ස්ථානයේ දී ඔබ පරීක්ෂා කළ, මෙරිබාහි උල්පත් ළඟ ඔබ සමඟ විවාද කළ සැදැහැවතුන්ට, ඌරිම් සහ තුම්මීම් දානය කළ මැනව.</span></span> 
     </div> 
     <div class="q"> <span class="verse v8" data-usfm="DEU.33.8"><span class="content"> </span></span><span class="verse v9" data-usfm="DEU.33.9"><span class="label">9</span><span class="content">ඔව්හු සිය දෙමාපියන් අමතා, ‘අපි ඔබ නුදුටිමු’යි කී හ;</span></span> 
     </div> 
     <div class="q2"> <span class="verse v9" data-usfm="DEU.33.9"><span class="content">සිය සෝයුරන් නොපිළිගත්හ;</span></span> 
     </div> 
     <div class="q2"> <span class="verse v9" data-usfm="DEU.33.9"><span class="content">සිය දරුදැරියන් නොදත්හ;</span></span> 
     </div> 
     <div class="q2"> <span class="verse v9" data-usfm="DEU.33.9"><span class="content">ඔව්හු ඔබ වදන් රැක ඔබ ගිවිසුම ඉටු කළහ.</span></span> 
     </div> 
     <div class="q"> <span class="verse v9" data-usfm="DEU.33.9"><span class="content"> </span></span><span class="verse v10" data-usfm="DEU.33.10"><span class="label">10</span><span class="content">ඔව්හු ජාකොබ්ගේ පෙළපතට නියෝග ද, ඉශ්රායෙල් ජනතාවට ව්‍යවස්ථාව ද උගන්වති;</span></span> 
     </div> 
     <div class="q2"> <span class="verse v10" data-usfm="DEU.33.10"><span class="content">ඔබ අබියස සුවඳ දුම් අල්ලති;</span></span> 
     </div> 
     <div class="q2"> <span class="verse v10" data-usfm="DEU.33.10"><span class="content">පුදසුන් මත දවන යාග පුදති.</span></span> 
     </div> 
     <div class="q"> <span class="verse v10" data-usfm="DEU.33.10"><span class="content"> </span></span><span class="verse v11" data-usfm="DEU.33.11"><span class="label">11</span><span class="content">සමිඳුනි, ඔවුන්ගේ ශක්තියට ආසිරි දුන මැනව.</span></span> 
     </div> 
     <div class="q2"> <span class="verse v11" data-usfm="DEU.33.11"><span class="content">ඔවුන්ගේ අත්කම් පිළිගත මැනව.</span></span> 
     </div> 
     <div class="q2"> <span class="verse v11" data-usfm="DEU.33.11"><span class="content">ඔවුන්ට එරෙහි ව නැඟිටින්නන් ඔවුන්ගේ විරුද්ධවාදීන් යළිත් නොනැඟිටින ලෙස ඔවුන්ගේ තුනටියට පහර දුන මැනව.”</span></span> 
     </div> 
     <div class="q"> <span class="verse v11" data-usfm="DEU.33.11"><span class="content"> </span></span><span class="verse v12" data-usfm="DEU.33.12"><span class="label">12</span><span class="content">බෙන්ජමින්ගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v12" data-usfm="DEU.33.12"><span class="content">“එම්බා සමිඳුන්ගේ පෙම්වත!</span></span> 
     </div> 
     <div class="q2"> <span class="verse v12" data-usfm="DEU.33.12"><span class="content">එතුමන් කෙරෙහි ඔවුන් සුරැකි ව වසනු ඇත.</span></span> 
     </div> 
     <div class="q2"> <span class="verse v12" data-usfm="DEU.33.12"><span class="content">දවස පුරා සමිඳාණන් ඔහුට රැකවරණය දෙනු ඇත.</span></span> 
     </div> 
     <div class="q2"> <span class="verse v12" data-usfm="DEU.33.12"><span class="content">එතුමන්ගේ රැකවරණය තුළ ඔහු වසනු ඇත.”</span></span> 
     </div> 
     <div class="q"> <span class="verse v12" data-usfm="DEU.33.12"><span class="content"> </span></span><span class="verse v13" data-usfm="DEU.33.13"><span class="label">13</span><span class="content">ජෝසෙප්ගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v13" data-usfm="DEU.33.13"><span class="content">“සමිඳාණෝ ඔවුන්ගේ රටට ආසිරි වස්වනු සේක් වා!</span></span> 
     </div> 
     <div class="q2"> <span class="verse v13" data-usfm="DEU.33.13"><span class="content">අහසින් වැටෙන පිනි බිඳු සම්පත ද පොළොව යට ඇති අගනා සම්පත ද</span></span> 
     </div> 
     <div class="q"> <span class="verse v13" data-usfm="DEU.33.13"><span class="content"> </span></span><span class="verse v14" data-usfm="DEU.33.14"><span class="label">14</span><span class="content">හිරු රැසින් උපදින ප්‍රණීත පල ද සඳ සමඟ උපදින වටිනා අස්වැන්න ද</span></span> 
     </div> 
     <div class="q"> <span class="verse v14" data-usfm="DEU.33.14"><span class="content"> </span></span><span class="verse v15" data-usfm="DEU.33.15"><span class="label">15</span><span class="content">පැරණි උස කඳුකරයේ අගනා දේ ද සදාතන හෙල්වල වටිනා වස්තු ද</span></span> 
     </div> 
     <div class="q"> <span class="verse v15" data-usfm="DEU.33.15"><span class="content"> </span></span><span class="verse v16" data-usfm="DEU.33.16"><span class="label">16</span><span class="content">ගොඩ මඩ සරුසාර අස්වැන්න ද පඳුරේ සිට කතා කළ තැනැන් වහන්සේගේ ප්‍රසාදය ද යන සියලු ආසිරි ජෝසෙප්ගේ පෙළපත පිට පහළ වේ වා!</span></span> 
     </div> 
     <div class="q2"> <span class="verse v16" data-usfm="DEU.33.16"><span class="content">සිය සොහොයුරන් අතර රජ කුමරු ඔහුගේ පරපුර පිට පහළ වේ වා!</span></span> 
     </div> 
     <div class="q"> <span class="verse v16" data-usfm="DEU.33.16"><span class="content"> </span></span><span class="verse v17" data-usfm="DEU.33.17"><span class="label">17</span><span class="content">ඔවුන්ගේ මහිමය, ගව කුලුඳුලාගේ මහිමය මෙන් ය;</span></span> 
     </div> 
     <div class="q2"> <span class="verse v17" data-usfm="DEU.33.17"><span class="content">ඒ බලය, කුළු හරකාගේ අං මෙන් ය.</span></span> 
     </div> 
     <div class="q2"> <span class="verse v17" data-usfm="DEU.33.17"><span class="content">ඒ බලයෙන් පොළොවේ කෙළවරට ඔහු, ජනයා නෙරපාදමයි.</span></span> 
     </div> 
     <div class="q2"> <span class="verse v17" data-usfm="DEU.33.17"><span class="content">එප්‍රායිම්ගේ පරපුරෙහි දස දහස ද මනස්සේගේ පරපුරෙහි දහස් ගණන ද මේ ජනයා වෙති.”</span></span> 
     </div> 
     <div class="q"> <span class="verse v17" data-usfm="DEU.33.17"><span class="content"> </span></span><span class="verse v18" data-usfm="DEU.33.18"><span class="label">18</span><span class="content">සාබුලොන්ගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v18" data-usfm="DEU.33.18"><span class="content">“එම්බා සාබුලොන්!</span></span> 
     </div> 
     <div class="q2"> <span class="verse v18" data-usfm="DEU.33.18"><span class="content">ඔබ පිටත යන විට ප්‍රීති වන්න.</span></span> 
     </div> 
     <div class="q2"> <span class="verse v18" data-usfm="DEU.33.18"><span class="content">එම්බා ඉස්සාකර්!</span></span> 
     </div> 
     <div class="q2"> <span class="verse v18" data-usfm="DEU.33.18"><span class="content">ඔබේ කූඩාරම් තුළ සිටින විට ප්‍රීති වන්න.</span></span> 
     </div> 
     <div class="q"> <span class="verse v18" data-usfm="DEU.33.18"><span class="content"> </span></span><span class="verse v19" data-usfm="DEU.33.19"><span class="label">19</span><span class="content">ඔව්හු කන්දට සෙනඟ කැඳවති, දැහැමි පූජා එහි පුදති.</span></span> 
     </div> 
     <div class="q2"> <span class="verse v19" data-usfm="DEU.33.19"><span class="content">සමුදුරේ ඇති සම්පත ද වෙරළෙහි සැඟවුණු නිධානය ද ඔව්හු ඇදගනිති.”</span></span> 
     </div> 
     <div class="q"> <span class="verse v19" data-usfm="DEU.33.19"><span class="content"> </span></span><span class="verse v20" data-usfm="DEU.33.20"><span class="label">20</span><span class="content">ගාද්ගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v20" data-usfm="DEU.33.20"><span class="content">“ගාද් දේශය පුළුල් කරන හිමි හට ආසිරි වේ වා!</span></span> 
     </div> 
     <div class="q2"> <span class="verse v20" data-usfm="DEU.33.20"><span class="content">ගාද් සිහදෙනක මෙන් නිදා සිටියි.</span></span> 
     </div> 
     <div class="q2"> <span class="verse v20" data-usfm="DEU.33.20"><span class="content">සතුරන්ගේ බාහුව හා හිස් මුදුන ඉරාදමයි.</span></span> 
     </div> 
     <div class="q"> <span class="verse v20" data-usfm="DEU.33.20"><span class="content"> </span></span><span class="verse v21" data-usfm="DEU.33.21"><span class="label">21</span><span class="content">දේශයේ හොඳ ම කොටස ගාද් තමාට ම ගත්තේ ය.</span></span> 
     </div> 
     <div class="q2"> <span class="verse v21" data-usfm="DEU.33.21"><span class="content">නායකයාට හිමි පංගුව ඔහුට ම හිමි විය.</span></span> 
     </div> 
     <div class="q2"> <span class="verse v21" data-usfm="DEU.33.21"><span class="content">සෙනඟගේ ප්‍රධානීන් වෙතට පැමිණ ඉශ්රායෙල් ජනයා සමඟ සමිඳාණන්ගේ යුක්තිය ද එතුමන්ගේ අණපණත් ද ඔව්හු ඉටු කළෝ ය.”</span></span> 
     </div> 
     <div class="q"> <span class="verse v21" data-usfm="DEU.33.21"><span class="content"> </span></span><span class="verse v22" data-usfm="DEU.33.22"><span class="label">22</span><span class="content">දාන්ගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v22" data-usfm="DEU.33.22"><span class="content">“දාන්, බාෂාන් සිට පැන එන්නෙකි;</span></span> 
     </div> 
     <div class="q2"> <span class="verse v22" data-usfm="DEU.33.22"><span class="content">සිංහ පොව්වෙකි.”</span></span> 
     </div> 
     <div class="q"> <span class="verse v22" data-usfm="DEU.33.22"><span class="content"> </span></span><span class="verse v23" data-usfm="DEU.33.23"><span class="label">23</span><span class="content">නප්තලීගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v23" data-usfm="DEU.33.23"><span class="content">“එම්බා නප්තලී!</span></span> 
     </div> 
     <div class="q2"> <span class="verse v23" data-usfm="DEU.33.23"><span class="content">ප්‍රසාදයෙන් සෑහීමට පත්, සමිඳුන්ගේ ආසිරියෙන් පිරිපුන් ඔබ, අපර දිග ද දකුණු දිග ද හිමි කරගන්න.”</span></span> 
     </div> 
     <div class="q"> <span class="verse v23" data-usfm="DEU.33.23"><span class="content"> </span></span><span class="verse v24" data-usfm="DEU.33.24"><span class="label">24</span><span class="content">ආෂෙර්ගේ පෙළපත ගැන මෙසේ කී ය:</span></span> 
     </div> 
     <div class="q2"> <span class="verse v24" data-usfm="DEU.33.24"><span class="content">“හැමට වඩා ආෂෙර්ට ආසිරි වේ වා!</span></span> 
     </div> 
     <div class="q2"> <span class="verse v24" data-usfm="DEU.33.24"><span class="content">තම සෝයුරන් අතර ප්‍රියමනාප වේ වා!</span></span> 
     </div> 
     <div class="q2"> <span class="verse v24" data-usfm="DEU.33.24"><span class="content">සිය පා, තෙලෙහි ගල්වා ගනී වා!</span></span> 
     </div> 
     <div class="q"> <span class="verse v24" data-usfm="DEU.33.24"><span class="content"> </span></span><span class="verse v25" data-usfm="DEU.33.25"><span class="label">25</span><span class="content">ඔබ දොරටු අගුල් යකඩ සහ ලෝකඩින් වේ වා!</span></span> 
     </div> 
     <div class="q2"> <span class="verse v25" data-usfm="DEU.33.25"><span class="content">දිවි ඇති තාක් බලයෙන් වෙසේ වා!</span></span> 
     </div> 
     <div class="q"> <span class="verse v25" data-usfm="DEU.33.25"><span class="content"> </span></span><span class="verse v26" data-usfm="DEU.33.26"><span class="label">26</span><span class="content">ඉශ්රායෙල් දෙවිඳුන්ට සම අන් කෙනෙක් නැත.</span></span> 
     </div> 
     <div class="q2"> <span class="verse v26" data-usfm="DEU.33.26"><span class="content">එතුමාණෝ ඔබට සහාය වනු වස් අහස පීරා වලාකුළු අරා තෙද මහිමයෙන් වඩිනා සේක.</span></span> 
     </div> 
     <div class="q"> <span class="verse v26" data-usfm="DEU.33.26"><span class="content"> </span></span><span class="verse v27" data-usfm="DEU.33.27"><span class="label">27</span><span class="content">සදාතන දෙවිඳාණෝ ඔබේ සරණය වේ!</span></span> 
     </div> 
     <div class="q2"> <span class="verse v27" data-usfm="DEU.33.27"><span class="content">එතුමන් සදාතන බාහු බලය ඔබ ආධාරය වේ.</span></span> 
     </div> 
     <div class="q2"> <span class="verse v27" data-usfm="DEU.33.27"><span class="content">එතුමාණෝ ඔබ ඉදිරියෙන් සතුරන් පලවා හරින සේක.</span></span> 
     </div> 
     <div class="q2"> <span class="verse v27" data-usfm="DEU.33.27"><span class="content">‘ඔව්හු වැනසෙත් වා!’යි අණ දෙන සේක.</span></span> 
     </div> 
     <div class="q"> <span class="verse v27" data-usfm="DEU.33.27"><span class="content"> </span></span><span class="verse v28" data-usfm="DEU.33.28"><span class="label">28</span><span class="content">ඉශ්රායෙල් ජනයා සුරැකි ව වසනු ඇත.</span></span> 
     </div> 
     <div class="q2"> <span class="verse v28" data-usfm="DEU.33.28"><span class="content">ජාකොබ්ගේ පෙළපත ධාන්‍ය ද කෙත් හා මිදියුස ද ඇති සරුසාර රටක වසනු ඇත.</span></span> 
     </div> 
     <div class="q2"> <span class="verse v28" data-usfm="DEU.33.28"><span class="content">අහස් තලය පිනි බිඳු වස්වනු ඇත.</span></span> 
     </div> 
     <div class="q"> <span class="verse v28" data-usfm="DEU.33.28"><span class="content"> </span></span><span class="verse v29" data-usfm="DEU.33.29"><span class="label">29</span><span class="content">එම්බා ඉශ්රායෙල් ජනයෙනි, ඔබේ වාසනාවක මහත!</span></span> 
     </div> 
     <div class="q2"> <span class="verse v29" data-usfm="DEU.33.29"><span class="content">සමිඳු මිදූ සෙනඟකි, ඔබ. ඔබ හා සමාන කිසිවෙක් නැත.</span></span> 
     </div> 
     <div class="q2"> <span class="verse v29" data-usfm="DEU.33.29"><span class="content">ඔබට ආධාර වන පලිහ, ඔබට ජයසිරි දෙන කඩුව, සමිඳාණෝ ය.</span></span> 
     </div> 
     <div class="q2"> <span class="verse v29" data-usfm="DEU.33.29"><span class="content">ඔබේ සතුරෝ වැටී කමාව ඉල්ලා එන්නෝ ය.</span></span> 
     </div> 
     <div class="q2"> <span class="verse v29" data-usfm="DEU.33.29"><span class="content">ඔබ ඔවුන්ගේ ගිරිකුළු දේවාල පයින් පාගා පොඩි කරදමන්නහු ය.”</span></span> 
     </div> 
    </div> 
   </div> 
  </div>
 </body>
</html>