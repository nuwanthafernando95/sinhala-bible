<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch19" data-usfm="DEU.19">  
     <div class="s1"> <span class="heading"><b>අභය භූමි නගර</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 35:9-28</b></span><span class="heading"><b>;</b></span><span class="heading"><b>ජෝෂු 20:1-5</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="DEU.19.1"><span class="label">1</span><span class="content"> </span><span class="content">“දෙවි සමිඳාණන් වහන්සේ ඔබට දෙන දේශයෙහි උන් වහන්සේ ජනතාව වනසාදැමූ විට, ඔබ ඒවා අයිති කොටගෙන, ඒවායේ නගර සහ ගෙවල පදිංචි වූ පසු, </span></span><span class="verse v2" data-usfm="DEU.19.2"><span class="label">2</span><span class="content">ඔබ උරුම කොටගත් ඒ දේශයේ නගර තුනක් වෙන් කළ යුතු ය. </span></span><span class="verse v3" data-usfm="DEU.19.3"><span class="label">3</span><span class="content">දෙවි සමිඳාණන් වහන්සේ ඔබට දෙන එම දේශය කොටස් තුනකට බෙදා, ඕනෑ ම මිනීමරුවෙකුට ඒවාට පලා යනු සඳහා මඟක් පිළියෙළ කළ යුතු ය. </span></span><span class="verse v4" data-usfm="DEU.19.4"><span class="label">4</span><span class="content">ඒවාට පලා ගොස් පණ බේරාගත හැක්කේ පහත දක්වන අන්දමට කෙනෙකු අතින් මරණයක් වූ විට ය. කලින් වෛරයක් නොමැති ව, අදහස් නොකර යමෙකු මැරුවොත් ඔහුට එලෙස පලා යත හැකි ය. </span></span><span class="verse v5" data-usfm="DEU.19.5"><span class="label">5</span><span class="content">නිදසුනක් නම් මෙය වේ: යමෙකු තව කෙනෙකු සමඟ ලී කැපීමට වනයට ගොස්, ගසක් කපනු පිණිස අත ඔසවා පොරොවෙන් පහර දෙන විට, පොරෝ තලය මිටෙන් ගැලවී අනිත් තැනැත්තාගේ ඇඟට වැදී ඔහු මළොත්, ගස කැපූ තැනැත්තාට ඒ නගරවලින් එකකට පලා ගොස් පණ බේරා ගත හැකි ය. </span></span><span class="verse v6" data-usfm="DEU.19.6"><span class="label">6</span><span class="content">පලා යාමට ඇත්තේ එක නගරයක් නම්, එය බොහෝ දුර වී නම්, පළිගැනීමේ අයිතිය හිමි, මරන ලද තැනැත්තාගේ ලේ නෑයෙකුට, තමා දැඩි කෝපයෙන් සිටිය දී මැරූ තැනැත්තා ලුහුබැඳ ගොස්, ඔහු අල්ලාගෙන, මරා දමන්නට හැකි වේ. එහෙත්, එවැන්නෙකු කලින් වෛර බැඳ නොසිටි බැවින්, ඒ තැනැත්තා මරාදැමීම යුතු නොවේ. </span></span><span class="verse v7" data-usfm="DEU.19.7"><span class="label">7</span><span class="content">එබැවින් ඔබේ ප්‍රයෝජනයට නගර තුනක් වෙන් කළ යුතු යයි මම අණ කරමි.</span></span> 
     </div> 
     <div class="p"> <span class="verse v7" data-usfm="DEU.19.7"><span class="content"> </span></span><span class="verse v8" data-usfm="DEU.19.8"><span class="label">8</span><span class="content">“උන් වහන්සේ ඔබේ පියවරුන්ට දිවුරුම් දුන් ප්‍රකාර ඔබේ දේශ සීමා පළල් කොට, උන් වහන්සේ ඔවුන්ට පොරොන්දු වූ පරිදි මේ මුළු රට ම ඔබට දානය කරන සේක. </span></span><span class="verse v9" data-usfm="DEU.19.9"><span class="label">9</span><span class="content">එසේ කරන්නේ, මා ඔබට අද දින දෙන අණපණත් සියල්ලට ඔබ අවනත වී ඒවා පිළිපැද, ඔබේ දෙවි සමිඳාණන් වහන්සේට ප්‍රේම කරමින්, උන් වහන්සේට සදහට ම කීකරු වන්නහු නම් පමණකි. ඉන්පසු පෙර කී අභය භූමි නගර තුනට අමතර ව තව තුනක් එකතු කළ යුතු ය. </span></span><span class="verse v10" data-usfm="DEU.19.10"><span class="label">10</span><span class="content">එවිට දෙවි සමිඳාණන් වහන්සේ ඔබට උරුම කොට දෙන ඒ ඔබේ දේශයෙහි ඔබ නිදොස් ලේ නොවගුරන්නහු ය.</span></span> 
     </div> 
     <div class="p"> <span class="verse v10" data-usfm="DEU.19.10"><span class="content"> </span></span><span class="verse v11" data-usfm="DEU.19.11"><span class="label">11</span><span class="content">“එහෙත් යමෙකු අනෙකකුට වෛර බැඳ, ඔහු එන තෙක් රැක සිට, ඔහුට විරුද්ධ ව නැඟිට, මැරෙන්නට පහර දී, ඒ නගරවලින් එකකට පලා ගියොත්, </span></span><span class="verse v12" data-usfm="DEU.19.12"><span class="label">12</span><span class="content">නගරයේ ප්‍රජා මූලිකයන්, මිනිසුන් යවා ඔහු ගෙන්වාගෙන, ඔහු මරාදමන පිණිස, මිනීමැරීම ගැන පළිගන්න තැනැත්තාට ඔහු පාවා දිය යුතු ය. </span></span><span class="verse v13" data-usfm="DEU.19.13"><span class="label">13</span><span class="content">ඔබ ඔහුට අනුකම්පා නොදක්වා, ඉශ්රායෙල් ජනයා අතරෙන් නිදොස් ලේ හැළීම පිළිබඳ වරදකරු නෙරපාදැමිය යුතු ය. එවිට ඔබට ශුභසිද්ධිය සැලසෙන්නේ ය.”</span></span> 
     </div> 
     <div class="s1"> <span class="heading"><b>පුරාණ වතු මායිම්</b></span> 
     </div> 
     <div class="p"> <span class="verse v13" data-usfm="DEU.19.13"><span class="content"> </span></span><span class="verse v14" data-usfm="DEU.19.14"><span class="label">14</span><span class="content"> </span><span class="content">“දෙවි සමිඳාණන් වහන්සේ ඔබට හිමි කරගන්නට දෙන දේශයෙහි ඔබට උරුම වන වතුපිටිවල, පුරාණයේ පටන් පිහිටුවා ඇති, ඔබේ අසල්වැසියාගේ වතු මායිම් ඉවත් නොකළ යුතු ය.”</span></span> 
     </div> 
     <div class="s1"> <span class="heading"><b>සාක්ෂිකරුවන් පිළිබඳ නීතිය</b></span> 
     </div> 
     <div class="p"> <span class="verse v14" data-usfm="DEU.19.14"><span class="content"> </span></span><span class="verse v15" data-usfm="DEU.19.15"><span class="label">15</span><span class="content"> </span><span class="content">“යමෙකු කළ අපරාධයක් හෝ වරදක් හෝ ගැන තීන්දු කිරීමට එක සාක්ෂිකරුවෙක් ප්‍රමාණ නොවේ. සාක්ෂිකරුවන් දෙදෙනෙකුගේ හෝ තුන්දෙනෙකුගේ හෝ වචනය පිට යම් කරුණක් තීරණය කළ යුතු වේ. </span></span><span class="verse v16" data-usfm="DEU.19.16"><span class="label">16</span><span class="content">යමෙකුට විරුද්ධ ව බොරු වරද තැබීමට බොරු සාක්ෂිකරුවෙකු ඉදිරිපත් වුවහොත්, </span></span><span class="verse v17" data-usfm="DEU.19.17"><span class="label">17</span><span class="content">ඒ නඩුවට සම්බන්ධ දෙදෙනා ම සමිඳාණන් වහන්සේ ඉදිරියට, එනම්, එකල නිල දරන පූජකවරුන් සහ විනිශ්චයකරුවන් ඉදිරියට, පැමිණිය යුතු ය. </span></span><span class="verse v18" data-usfm="DEU.19.18"><span class="label">18</span><span class="content">විනිශ්චයකරුවන් නඩුව හොඳින් විභාග කළ පසු, සාක්ෂිකරු බොරු සාක්ෂිකරුවෙකු බවත්, තම සොහොයුරාට විරුද්ධ ව ඔහු බොරු සාක්කි දුන් බවත් පෙනී යන්නේ නම්, </span></span><span class="verse v19" data-usfm="DEU.19.19"><span class="label">19</span><span class="content">සාක්ෂිකරු විත්තිකරුට කරන්නට අදහස් කළ දෙය, සාක්ෂිකරු හට ම දිය යුතු ය. මෙලෙස ඔබ, ඔබ අතරෙන් මෙවැනි නපුරුකම් පහකළ යුතු ය. </span></span><span class="verse v20" data-usfm="DEU.19.20"><span class="label">20</span><span class="content">සෙසු අය ද මේ ගැන අසා, බිය වී, මෙවැනි නපුරුකම් ඔබ අතර තවදුරටත් නොකරන්නෝ ය. </span></span><span class="verse v21" data-usfm="DEU.19.21"><span class="label">21</span><span class="content">කිසි ම අනුකම්පාවක් නොදක්වන්න; හිලව් වශයෙන් පණට පණ ද ඇසට ඇස ද දතට දත ද අතට අත ද පයට පය ද දිය යුතු ය.”</span></span> 
     </div> 
    </div> 
   </div> 
  </div>
 </body>
</html>