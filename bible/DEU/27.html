<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch27" data-usfm="DEU.27">  
     <div class="s1"> <span class="heading"><b>දේව ආඥා ගල් කණුවල කෙටීම</b></span> 
     </div> 
     <div class="p"> <span class="content"> </span><span class="verse v1" data-usfm="DEU.27.1"><span class="label">1</span><span class="content">මෝසෙස් ඉශ්රායෙල් ජනතාවගේ ප්‍රජා මූලිකයන් කැටුව සෙනඟට මෙසේ කී ය: “අද දින මා ඔබට නියම කළ සියලු අණපණත් පිළිපදින්න. </span></span><span class="verse v2" data-usfm="DEU.27.2"><span class="label">2</span><span class="content">ජොර්දාන් ගඟෙන් එතෙර වී, දෙවි සමිඳාණන් වහන්සේ ඔබට දෙන්න යන දේශයට ඔබ ගිය පසු, විශාල ගල් කණු සිටුවා, ඒවාට හුණු බදාමක් ගෑ යුතු ය. </span></span><span class="verse v3" data-usfm="DEU.27.3"><span class="label">3</span><span class="content">මෙසේ දෙවි සමිඳාණන් වහන්සේ ඔබේ පියවරුන්ට පොරොන්දු වූ ප්‍රකාර, උන් වහන්සේ ඔබට දෙන්න යන, කිරෙන් සහ මී පැණියෙන් ඉතිරෙන දේශයට එතෙර වී, ඇතුළු වූ පසු මේ ආඥාව මුළුමනින් ම ඒ ගල්වල කෙටිය යුතු ය. </span></span><span class="verse v4" data-usfm="DEU.27.4"><span class="label">4</span><span class="content">ජොර්දාන් ගඟින් එතෙර වූ පසු මා ඔබට අණ කරන, හුණු බදාම යෙදු ඒ ගල් කණු සිටුවිය යුත්තේ ඒබාල් කන්දේ ය. </span></span><span class="verse v5" data-usfm="DEU.27.5"><span class="label">5</span><span class="content">එහි දී දෙවි සමිඳාණන් වහන්සේට, ගලින් පූජාසනයක් ගොඩනැගිය යුතු ය. එහෙත්, කිසි ම යකඩ ආයුධයක් ඒ ගල්වලට නොතැබිය යුතු ය. </span></span><span class="verse v6" data-usfm="DEU.27.6"><span class="label">6</span><span class="content">දෙවි සමිඳාණන් වහන්සේගේ පූජාසනය නොකැපූ ගලින් ඉදි කළ යුතු ය. උන් වහන්සේගේ මහිමයට ඒ පූජාසනය මත දවන යාග පූජා ඔප්පු කළ යුතු ය. </span></span><span class="verse v7" data-usfm="DEU.27.7"><span class="label">7</span><span class="content">සහභාගිකමේ පූජා ද එහි ඔප්පු කොට, ඒවා එහි අනුභව කොට, දෙවි සමිඳාණන් වහන්සේ ඉදිරියෙහි ප්‍රීති ප්‍රමෝද විය යුතු ය. </span></span><span class="verse v8" data-usfm="DEU.27.8"><span class="label">8</span><span class="content">තවද, ඒ ගල් කණු මත මේ ආඥාව සම්පූර්ණයෙන් ම පැහැදිලි ව කෙටිය යුතු ය.”</span></span> 
     </div> 
     <div class="p"> <span class="verse v8" data-usfm="DEU.27.8"><span class="content"> </span></span><span class="verse v9" data-usfm="DEU.27.9"><span class="label">9</span><span class="content">නැවතත් මෝසෙස් සහ ලෙවී පූජකවරු ඉශ්රායෙල් ජනතාව අමතමින්, “ඉශ්රායෙල් ජනයෙනි, සාවධානයෙන් සවන් දෙන්න. අද දින ඔබ හැම දෙවි සමිඳාණන් වහන්සේගේ සෙනඟ වූවහු ය. </span></span><span class="verse v10" data-usfm="DEU.27.10"><span class="label">10</span><span class="content">එබැවින් ඔබ හැම දෙවි සමිඳාණන් වහන්සේට කීකරු වී මා මෙදින නියම කරන උන් වහන්සේගේ ආඥා ද නීති නියෝග ද ඉටු කළ යුතු ය”යි කී හ.</span></span> 
     </div> 
     <div class="s1"> <span class="heading"><b>අකීකරුකමේ පල විපාක</b></span> 
     </div> 
     <div class="p"> <span class="verse v10" data-usfm="DEU.27.10"><span class="content"> </span></span><span class="verse v11" data-usfm="DEU.27.11"><span class="label">11</span><span class="content">එදින ම මෝසෙස් සෙනඟට අණ කරමින් මෙසේ කී ය: </span></span><span class="verse v12" data-usfm="DEU.27.12"><span class="label">12</span><span class="content">“ජොර්දාන් ගඟෙන් එතෙර වූ පසු, ගෙරිසීම් කන්ද මත, සෙනඟට ආශීර්වාද කරන පිණිස සිමියොන් ද ලෙවී ද ජුදා ද ඉස්සාකර් ද ජෝසෙප් සහ බෙන්ජමින් ද යන අයගේ ගෝත්‍ර සිටිය යුතු ය. </span></span><span class="verse v13" data-usfm="DEU.27.13"><span class="label">13</span><span class="content">ඒබාල් කන්ද මත සෙනඟට සාප කරන පිණිස, රූබන් සහ ගාද් ද ආෂෙර් සහ සාබුලොන් ද දාන් සහ නප්තලී ද යන අයගේ ගෝත්‍ර සිටිය යුතු ය. </span></span><span class="verse v14" data-usfm="DEU.27.14"><span class="label">14</span><span class="content">ඉන්පසු ලෙවීවරු, මුළු ඉශ්රායෙල් ජනතාව අමතමින්, හඬ නඟා මෙසේ කිව යුතු ය:</span></span> 
     </div> 
     <div class="p"> <span class="verse v14" data-usfm="DEU.27.14"><span class="content"> </span></span><span class="verse v15" data-usfm="DEU.27.15"><span class="label">15</span><span class="content"> </span><span class="content">‘සමිඳාණන් වහන්සේට පිළිකුලක් වන ශිල්පියෙකුගේ හස්ත කර්මාන්තයක් ද වන නෙළූ රූපයක් හෝ වාත්තු පිළිමයක් හෝ සාදා එය රහසින් තබාගන්න මිනිසාට සාප වේ වා!’ මුළු සෙනඟ පිළිතුරු දෙමින්, ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v15" data-usfm="DEU.27.15"><span class="content"> </span></span><span class="verse v16" data-usfm="DEU.27.16"><span class="label">16</span><span class="content"> </span><span class="content">‘තම මවට හෝ පියාට හෝ අගෞරව කරන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v16" data-usfm="DEU.27.16"><span class="content"> </span></span><span class="verse v17" data-usfm="DEU.27.17"><span class="label">17</span><span class="content"> </span><span class="content">‘තම අසල්වැසියාගේ ඉඩමේ මායිම් ඉවත් කරන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v17" data-usfm="DEU.27.17"><span class="content"> </span></span><span class="verse v18" data-usfm="DEU.27.18"><span class="label">18</span><span class="content"> </span><span class="content">‘අන්ධයා මංමුළා කරවන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v18" data-usfm="DEU.27.18"><span class="content"> </span></span><span class="verse v19" data-usfm="DEU.27.19"><span class="label">19</span><span class="content"> </span><span class="content">‘විදේශිකයාගේ ද අනාථයාගේ ද වැන්දඹුවන්ගේ ද අයිතිවාසිකම් හෙළා දමන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v19" data-usfm="DEU.27.19"><span class="content"> </span></span><span class="verse v20" data-usfm="DEU.27.20"><span class="label">20</span><span class="content"> </span><span class="content">‘තම පියාගේ බිරිඳ සමඟ සයනය කොට, පියාට නින්දා කරන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v20" data-usfm="DEU.27.20"><span class="content"> </span></span><span class="verse v21" data-usfm="DEU.27.21"><span class="label">21</span><span class="content"> </span><span class="content">‘යම්කිසි මෘගයෙකු සමඟ ලිංගික සම්බන්ධකම් ඇති කරගන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v21" data-usfm="DEU.27.21"><span class="content"> </span></span><span class="verse v22" data-usfm="DEU.27.22"><span class="label">22</span><span class="content"> </span><span class="content">‘තම සොහොයුරිය හෝ තම පියාගේ දුව හෝ තම මවගේ දුව හෝ සමඟ සයනය කරන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v22" data-usfm="DEU.27.22"><span class="content"> </span></span><span class="verse v23" data-usfm="DEU.27.23"><span class="label">23</span><span class="content"> </span><span class="content">‘තම නැන්දම්මා සමඟ සයනය කරන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v23" data-usfm="DEU.27.23"><span class="content"> </span></span><span class="verse v24" data-usfm="DEU.27.24"><span class="label">24</span><span class="content">‘තම අසල්වැසියා රහසින් මරා දමන්නාට සාප වේවා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v24" data-usfm="DEU.27.24"><span class="content"> </span></span><span class="verse v25" data-usfm="DEU.27.25"><span class="label">25</span><span class="content">‘නිර්දෝෂී යමෙකු මරනු පිණිස අල්ලස් ගන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
     <div class="p"> <span class="verse v25" data-usfm="DEU.27.25"><span class="content"> </span></span><span class="verse v26" data-usfm="DEU.27.26"><span class="label">26</span><span class="content"> </span><span class="content">‘මේ නීතිය පිණිස එය සම්පූර්ණයෙන් අනුමත නොකරන්නාට සාප වේ වා!’ මුළු සෙනඟ ‘ආමෙන්’ කිව යුතු ය.</span></span> 
     </div> 
    </div> 
   </div> 
  </div>
 </body>
</html>