<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch34" data-usfm="DEU.34">  
     <div class="s1"> <span class="heading"><b>මෝසෙස්ගේ මරණය</b></span> 
     </div> 
     <div class="p"> <span class="content"> </span><span class="verse v1" data-usfm="DEU.34.1"><span class="label">1</span><span class="content">ඉක්බිති මෝසෙස් මෝවබ් නම් මිටියාවතින්, නෙබෝ නම් කඳුකරයට ගොස්, ජෙරිකෝ නගරයට ඉදිරියෙන් පිහිටි පිස්ගා කඳු මුදුනට නැංගේ ය. එහි දී සමිඳාණන් වහන්සේ ඔහුට දාන් නගරය දක්වා විහිදුණු මුළු ගිලියද් දේශය ද </span></span><span class="verse v2" data-usfm="DEU.34.2"><span class="label">2</span><span class="content">නප්තලීගේ මුළු දේශය ද එප්‍රායිම්ගේ සහ මනස්සේගේ දේශයෙන් ද මධ්‍යධරණි මුහුද දක්වා පිහිටි ජුදාගේ මුළු දේශය ද </span></span><span class="verse v3" data-usfm="DEU.34.3"><span class="label">3</span><span class="content">දකුණු දිග ද ඉඳි ගස් නගරය යන අර්ථය ඇති ජෙරිකෝව පිහිටි මිටියාවතේ සිට ශෝවර් දක්වා තිබෙන තැනිතලාව ද පෙන්වූ සේක. </span></span><span class="verse v4" data-usfm="DEU.34.4"><span class="label">4</span><span class="content">ඉන්පසු සමිඳාණන් වහන්සේ ඔහුට කතා කොට, “ ‘නුඹේ ගෝත්‍රයට දෙන්නෙමි’යි කියා ආබ්‍රහම් ද ඊසාක් සහ ජාකොබ්ට ද දිවුළ දේශය මේ ය. දේශය නුඹේ දෙනෙතින් දකින්නට සැලැස්වීමි. එහෙත්, නුඹ ඊට ඇතුළු නො වන්නෙහි ය”යි වදාළ සේක.</span></span> 
     </div> 
     <div class="p"> <span class="verse v4" data-usfm="DEU.34.4"><span class="content"> </span></span><span class="verse v5" data-usfm="DEU.34.5"><span class="label">5</span><span class="content">මෙසේ සමිඳාණන් වහන්සේගේ සේවක මෝසෙස්, උන් වහන්සේ වදාළ පරිදි මෝවබ් දේශයේ දී මියගියේ ය. </span></span><span class="verse v6" data-usfm="DEU.34.6"><span class="label">6</span><span class="content">උන් වහන්සේ බෙත්-පෙයො‍්ර් නම් නගරයට ඉදිරියෙන් වූ මෝවබ් දේශයෙහි තැනිතලාවක ඔහු භූමදාන කළ සේක. කිසිවෙක් අද දක්වා ඔහුගේ සොහොන් පළ නොදනිති. </span></span><span class="verse v7" data-usfm="DEU.34.7"><span class="label">7</span><span class="content">මෝසෙස් මියයන විට ඔහුට වයස අවුරුදු එකසිය විස්සකි. ඔහුගේ ඇස් පෙනීම හොඳට තිබිණි. ශරීර ශක්තිය ද අඩු නො වී ය. </span></span><span class="verse v8" data-usfm="DEU.34.8"><span class="label">8</span><span class="content">ඉශ්රායෙල් ජනතාව මෝවබ් මිටියාවතේ මෝසෙස් ගැන දවස් තිහක් හඬා වැලපුණෝ ය. හඬා වැලපෙන කාලය ද අවමංගල්‍යයේ වත්පිළිවෙත් කාලය ද නිම විය.</span></span> 
     </div> 
     <div class="p"> <span class="verse v8" data-usfm="DEU.34.8"><span class="content"> </span></span><span class="verse v9" data-usfm="DEU.34.9"><span class="label">9</span><span class="content">මෝසෙස්, නූන්ගේ පුත් ජෝෂුවා පිට තම අත් තැබූ බැවින්, ඔහු ප්‍රඥානුභාවයෙන් පූර්ණ වූයේ ය. ඉශ්රායෙල් ජනතාව ද ඔහුට කීකරු වී සමිඳාණන් වහන්සේ මෝසෙස්ට අණ කළ ලෙස කළෝ ය.</span></span> 
     </div> 
     <div class="p"> <span class="verse v9" data-usfm="DEU.34.9"><span class="content"> </span></span><span class="verse v10" data-usfm="DEU.34.10"><span class="label">10</span><span class="content"> </span><span class="content">සමිඳාණන් වහන්සේ මුහුණට මුහුණ ලා ඇඳිනගත් මෝසෙස්ට සමාන දිවැසිවරයෙක් ඉන්පසු ඉශ්රායෙල්වරුන් අතර තවත් නො වී ය. </span></span><span class="verse v11" data-usfm="DEU.34.11"><span class="label">11</span><span class="content">සමිඳාණන් වහන්සේ විසින් යවනු ලැබ, මිසර දේශයෙහි පාරාවෝ ද ඔහුගේ සියලු නිලධාරීන් ද මුළු සෙනඟ ද ඉදිරියෙහි හාස්කම් සහ අරුමපුදුම දේ කළ ඔහුට සමාන අන් දිවැසිවරයෙක් නො වී ය. </span></span><span class="verse v12" data-usfm="DEU.34.12"><span class="label">12</span><span class="content">මුළු ඉශ්රායෙල් ජනතාව බලා සිටිය දී සිය බාහු බලයෙන් මහත් ත්‍රාසජනක දේවල් ද කළ ඔහුට සමාන අන් දිවැසිවරයෙක් නො වී ය.</span></span> 
     </div> 
    </div> 
   </div> 
  </div>
 </body>
</html>