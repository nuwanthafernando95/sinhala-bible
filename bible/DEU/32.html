<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch32" data-usfm="DEU.32">  
     <div class="s1"> <span class="heading"><b>මෝසෙස්ගේ ගීතය</b></span> 
     </div> 
     <div class="p"> <span class="content"> </span><span class="verse v1" data-usfm="DEU.32.1"><span class="label">1</span><span class="content">“එම්බා, අහස් තලය! මා කියන දේට සවන් දෙන්න.</span></span> 
     </div> 
     <div class="q2"> <span class="verse v1" data-usfm="DEU.32.1"><span class="content">එම්බා, මිහිතලය!</span></span> 
     </div> 
     <div class="q2"> <span class="verse v1" data-usfm="DEU.32.1"><span class="content">මා වදනට ඇහුම්කන් දෙන්න.</span></span> 
     </div> 
     <div class="q"> <span class="verse v1" data-usfm="DEU.32.1"><span class="content"> </span></span><span class="verse v2" data-usfm="DEU.32.2"><span class="label">2</span><span class="content">මා සික පද වැහි බිඳු මෙන්, මා කථනය පිනි බිඳු මෙන්, ළා පැළ මත වැසි පොද මෙන්, ළා තණ මත මල් වැසි මෙන් වැටේ.</span></span> 
     </div> 
     <div class="q"> <span class="verse v2" data-usfm="DEU.32.2"><span class="content"> </span></span><span class="verse v3" data-usfm="DEU.32.3"><span class="label">3</span><span class="content">හිමි සඳ නම මම පවසමි.</span></span> 
     </div> 
     <div class="q2"> <span class="verse v3" data-usfm="DEU.32.3"><span class="content">එතුමන්ගේ මහිමය ඔබ ගයන්න.</span></span> 
     </div> 
     <div class="q"> <span class="verse v3" data-usfm="DEU.32.3"><span class="content"> </span></span><span class="verse v4" data-usfm="DEU.32.4"><span class="label">4</span><span class="content">එතුමාණෝ පර්වතයාණෝ ය.</span></span> 
     </div> 
     <div class="q2"> <span class="verse v4" data-usfm="DEU.32.4"><span class="content">එතුමන්ගේ ක්‍රියා පරිපූර්ණ ය;</span></span> 
     </div> 
     <div class="q2"> <span class="verse v4" data-usfm="DEU.32.4"><span class="content">එතුමන්ගේ මාර්ග සාධාරණ ය.</span></span> 
     </div> 
     <div class="q2"> <span class="verse v4" data-usfm="DEU.32.4"><span class="content">එතුමාණෝ අයුතුකමින් තොර ව වසන විශ්වාසී දෙවි කෙනෙකි.</span></span> 
     </div> 
     <div class="q2"> <span class="verse v4" data-usfm="DEU.32.4"><span class="content">දැහැමි ව හා අවංක ව ද සිටින සේක.</span></span> 
     </div> 
     <div class="q"> <span class="verse v4" data-usfm="DEU.32.4"><span class="content"> </span></span><span class="verse v5" data-usfm="DEU.32.5"><span class="label">5</span><span class="content">එහෙත් එතුමන්ගේ සෙනඟ, දූෂ්‍ය වී ඇත;</span></span> 
     </div> 
     <div class="q2"> <span class="verse v5" data-usfm="DEU.32.5"><span class="content">දෙවි දරුකම ඔවුන්ට නැත;</span></span> 
     </div> 
     <div class="q2"> <span class="verse v5" data-usfm="DEU.32.5"><span class="content">වංක, අදමිටු පරපුරක් වී ඇත.</span></span> 
     </div> 
     <div class="q"> <span class="verse v5" data-usfm="DEU.32.5"><span class="content"> </span></span><span class="verse v6" data-usfm="DEU.32.6"><span class="label">6</span><span class="content">අහෝ, මෝඩ අනුවණ ජනයෙනි!</span></span> 
     </div> 
     <div class="q2"> <span class="verse v6" data-usfm="DEU.32.6"><span class="content">සමිඳුන්ට සලකන්නේ මෙලෙස ද?</span></span> 
     </div> 
     <div class="q2"> <span class="verse v6" data-usfm="DEU.32.6"><span class="content">නුඹලා මවා, උපදවා ජාතියක් සේ පිහිටෙව් පියාණෝ, එතුමණෝ නොවෙත් ද?</span></span> 
     </div> 
     <div class="q"> <span class="verse v6" data-usfm="DEU.32.6"><span class="content"> </span></span><span class="verse v7" data-usfm="DEU.32.7"><span class="label">7</span><span class="content">පැරණි යුග සිහි කරන්න.</span></span> 
     </div> 
     <div class="q2"> <span class="verse v7" data-usfm="DEU.32.7"><span class="content">පෙර පරපුර සලකා බලන්න.</span></span> 
     </div> 
     <div class="q2"> <span class="verse v7" data-usfm="DEU.32.7"><span class="content">පියාගෙන් අසන්න;</span></span> 
     </div> 
     <div class="q2"> <span class="verse v7" data-usfm="DEU.32.7"><span class="content">ඔහු නුඹලාට කියා දෙනු ඇත.</span></span> 
     </div> 
     <div class="q2"> <span class="verse v7" data-usfm="DEU.32.7"><span class="content">ප්‍රජා මූලිකයන්ගෙන් විමසන්න;</span></span> 
     </div> 
     <div class="q2"> <span class="verse v7" data-usfm="DEU.32.7"><span class="content">ඔවුන් නුඹලාට දන්වනු ඇත.</span></span> 
     </div> 
     <div class="q"> <span class="verse v7" data-usfm="DEU.32.7"><span class="content"> </span></span><span class="verse v8" data-usfm="DEU.32.8"><span class="label">8</span><span class="content"> </span><span class="content">මහෝත්තමයාණෝ ජාති ජාතීන් හට රට රාජ්‍ය බෙදා දුන් විට, මිනිසුන් ජාතීන් වශයෙන් බෙදා වෙන් කරන විට, මුර දේවතාවන්ගේ ගණනේ හැටියට, ඔවුන්ගේ සීමා නියම කළ සේක.</span></span> 
     </div> 
     <div class="q"> <span class="verse v8" data-usfm="DEU.32.8"><span class="content"> </span></span><span class="verse v9" data-usfm="DEU.32.9"><span class="label">9</span><span class="content">සමිඳුන්ගේ කොටස එතුමන් සෙනඟ ය, සිය උරුමය ජාකොබ් පෙළපත ය.</span></span> 
     </div> 
     <div class="q"> <span class="verse v9" data-usfm="DEU.32.9"><span class="content"> </span></span><span class="verse v10" data-usfm="DEU.32.10"><span class="label">10</span><span class="content">කාන්තාර රටක දී, බියකරු පාළුකරයේ දී, ඔවුන් හමු වී, එතුමාණෝ, තම දෙනෙත මෙන් ඔවුන් රැකබලා ඔවුන්ට උපදෙස් දී, මඟපෙන්වූ සේක.</span></span> 
     </div> 
     <div class="q"> <span class="verse v10" data-usfm="DEU.32.10"><span class="content"> </span></span><span class="verse v11" data-usfm="DEU.32.11"><span class="label">11</span><span class="content">එසේ කෙළේ, රාජාලියා සිය කැදැල්ල අවුස්සා, පැටවුන්ට පහළින් පියාඹා, පියාපත් විහිදුවා, ඒ මත උන් දරා, උන් ගෙන යන්නාක් මෙනි.</span></span> 
     </div> 
     <div class="q"> <span class="verse v11" data-usfm="DEU.32.11"><span class="content"> </span></span><span class="verse v12" data-usfm="DEU.32.12"><span class="label">12</span><span class="content">ඔවුන්ට මඟපෙන්වූයේ සමිඳාණන් පමණෙකි;</span></span> 
     </div> 
     <div class="q2"> <span class="verse v12" data-usfm="DEU.32.12"><span class="content">අන් දෙවියෙක් එතුමන් සමඟ නො වී ය.</span></span> 
     </div> 
     <div class="q"> <span class="verse v12" data-usfm="DEU.32.12"><span class="content"> </span></span><span class="verse v13" data-usfm="DEU.32.13"><span class="label">13</span><span class="content">එතුමාණෝ මිහි පිට ගිරිකුළු මත ඔවුන් ගෙන ගිය සේක.</span></span> 
     </div> 
     <div class="q2"> <span class="verse v13" data-usfm="DEU.32.13"><span class="content">ගොඩ මඬ අස්වැන්නෙන් ඔවුන් පෝෂණය කළ සේක.</span></span> 
     </div> 
     <div class="q"> <span class="verse v13" data-usfm="DEU.32.13"><span class="content">පර්වතයෙන් මී පැණි ද ගිනිගලෙන් තෙල් ද ඔවුන්ට පෙවූ සේක.</span></span> 
     </div> 
     <div class="q"> <span class="verse v13" data-usfm="DEU.32.13"><span class="content"> </span></span><span class="verse v14" data-usfm="DEU.32.14"><span class="label">14</span><span class="content">දී කිරෙන් හා බැටළු කිරෙන්, බාෂාන්හි එළු බැටළු තෙලින්, හොඳ ම තිරිඟු පිටිවලින්, පැසුණු ඉස්තරම් මිදියුසින්, ඔවුන් පෝෂණය කළ සේක.</span></span> 
     </div> 
     <div class="q"> <span class="verse v14" data-usfm="DEU.32.14"><span class="content"> </span></span><span class="verse v15" data-usfm="DEU.32.15"><span class="label">15</span><span class="content">ජාකොබ්ගේ පෙළපත කා බී සෑහීමට පත් වූ හ.</span></span> 
     </div> 
     <div class="q2"> <span class="verse v15" data-usfm="DEU.32.15"><span class="content">ඉශ්රායෙල් සෙනඟ තර වී කැරලි ගැසූ හ.</span></span> 
     </div> 
     <div class="q2"> <span class="verse v15" data-usfm="DEU.32.15"><span class="content">තර වී, තරබාරු වී, ස්ථුල වූ හ.</span></span> 
     </div> 
     <div class="q2"> <span class="verse v15" data-usfm="DEU.32.15"><span class="content">තමන් මැවූ දෙවිඳුන් අතහැර, විමුක්ති පර්වතයාණන් වන එතුමන් සුළු කොට සැලකූ හ.</span></span> 
     </div> 
     <div class="q"> <span class="verse v15" data-usfm="DEU.32.15"><span class="content"> </span></span><span class="verse v16" data-usfm="DEU.32.16"><span class="label">16</span><span class="content">අන් දෙවිදේවතාවන්ට වැඳ පුදා,</span></span> 
     </div> 
     <div class="q2"> <span class="verse v16" data-usfm="DEU.32.16"><span class="content">නුරුස්සන ලෙස උන් වහන්සේ පෙළඹවූහ.</span></span> 
     </div> 
     <div class="q2"> <span class="verse v16" data-usfm="DEU.32.16"><span class="content">පිළිකුල් ක්‍රියා කොට, එතුමන් උදහස් කළහ.</span></span> 
     </div> 
     <div class="q"> <span class="verse v16" data-usfm="DEU.32.16"><span class="content"> </span></span><span class="verse v17" data-usfm="DEU.32.17"><span class="label">17</span><span class="content"> </span><span class="content">දෙවිඳුන් නොවන, ඔවුන් නොහඳුනන, අලුතින් පැමිණි නව දෙවිවරුන් වන ඔවුන්ගේ පියවරුන් ගරුබිය නොපෑ යකුන් හට ඔව්හු පූජා කළහ.</span></span> 
     </div> 
     <div class="q"> <span class="verse v17" data-usfm="DEU.32.17"><span class="content"> </span></span><span class="verse v18" data-usfm="DEU.32.18"><span class="label">18</span><span class="content">ඔබට දිවි දුන් පර්වතයාණන්, ඔබ නොසැලකුවහු ය.</span></span> 
     </div> 
     <div class="q2"> <span class="verse v18" data-usfm="DEU.32.18"><span class="content">ඔබ මැවූ දෙවි තුමාණන්, ඔබ අමතක කළහු ය.</span></span> 
     </div> 
     <div class="q"> <span class="verse v18" data-usfm="DEU.32.18"><span class="content"> </span></span><span class="verse v19" data-usfm="DEU.32.19"><span class="label">19</span><span class="content">සමිඳාණෝ එය දැක, ඔවුන්ගේ දූ පුතුන් එතුමන් කුපිත කළ නිසා, ඔවුන් පිළිකුල් කළ සේක.</span></span> 
     </div> 
     <div class="q"> <span class="verse v19" data-usfm="DEU.32.19"><span class="content"> </span></span><span class="verse v20" data-usfm="DEU.32.20"><span class="label">20</span><span class="content">එතුමාණෝ මෙසේ වදාළ සේක:</span></span> 
     </div> 
     <div class="q2"> <span class="verse v20" data-usfm="DEU.32.20"><span class="content">මම ඔවුන්ගෙන් මුහුණ සඟවාගනිමි.</span></span> 
     </div> 
     <div class="q2"> <span class="verse v20" data-usfm="DEU.32.20"><span class="content">ඔවුන්ගේ ඉරණම කුමක් දැ යි බලමි.</span></span> 
     </div> 
     <div class="q2"> <span class="verse v20" data-usfm="DEU.32.20"><span class="content">ඔව්හු කපටි පෙළපතකි;</span></span> 
     </div> 
     <div class="q2"> <span class="verse v20" data-usfm="DEU.32.20"><span class="content">අවිශ්වාසී පරපුරකි.</span></span> 
     </div> 
     <div class="q"> <span class="verse v20" data-usfm="DEU.32.20"><span class="content"> </span></span><span class="verse v21" data-usfm="DEU.32.21"><span class="label">21</span><span class="content"> </span><span class="content">බොරු දෙවිවරුන් නිසා ඔව්හු මා කුපිත කළහ.</span></span> 
     </div> 
     <div class="q2"> <span class="verse v21" data-usfm="DEU.32.21"><span class="content">එවැනි නිසරු දෙයින් මා උදහස් කළහ.</span></span> 
     </div> 
     <div class="q2"> <span class="verse v21" data-usfm="DEU.32.21"><span class="content">එබැවින් වැදගැම්මක් නැති ජාතියක් ලවා මම ඔවුන් කුපිත කරවමි.</span></span> 
     </div> 
     <div class="q2"> <span class="verse v21" data-usfm="DEU.32.21"><span class="content">අනුවණ සෙනඟක් ලවා මම ඔවුන් උදහස් කරවමි.</span></span> 
     </div> 
     <div class="q"> <span class="verse v21" data-usfm="DEU.32.21"><span class="content"> </span></span><span class="verse v22" data-usfm="DEU.32.22"><span class="label">22</span><span class="content">මාගේ කෝපයෙන් ගින්නක් ඇවිළී, පාතාල ලෝකයේ ගැඹුර තෙක් ගොස් දැවී, මිහිතලය අස්වැන්න සමඟ ගිනිබත් වනු ඇත.</span></span> 
     </div> 
     <div class="q2"> <span class="verse v22" data-usfm="DEU.32.22"><span class="content">කඳුවල පදනම් ද දැවෙනු ඇත.</span></span> 
     </div> 
     <div class="q"> <span class="verse v22" data-usfm="DEU.32.22"><span class="content"> </span></span><span class="verse v23" data-usfm="DEU.32.23"><span class="label">23</span><span class="content">මම ඔවුන් පිට විපත් ගොඩ ගසමි.</span></span> 
     </div> 
     <div class="q2"> <span class="verse v23" data-usfm="DEU.32.23"><span class="content">ඊ සැරයෙන් ඔවුන් විද දමමි.</span></span> 
     </div> 
     <div class="q"> <span class="verse v23" data-usfm="DEU.32.23"><span class="content"> </span></span><span class="verse v24" data-usfm="DEU.32.24"><span class="label">24</span><span class="content">ඔවුන් සාගින්නෙන් දැවෙනු ඇත.</span></span> 
     </div> 
     <div class="q2"> <span class="verse v24" data-usfm="DEU.32.24"><span class="content">දැඩි උණකට, දරුණු වංසගතයට බිලි වනු ඇත.</span></span> 
     </div> 
     <div class="q2"> <span class="verse v24" data-usfm="DEU.32.24"><span class="content">ඔවුන් ඉරාදැමීමට වන සතුන් එවමි.</span></span> 
     </div> 
     <div class="q2"> <span class="verse v24" data-usfm="DEU.32.24"><span class="content">සර්ප විසෙන් ඔවුන් වනසාදමමි.</span></span> 
     </div> 
     <div class="q"> <span class="verse v24" data-usfm="DEU.32.24"><span class="content"> </span></span><span class="verse v25" data-usfm="DEU.32.25"><span class="label">25</span><span class="content">වීදිවල යුද්ධය ඇති වෙයි;</span></span> 
     </div> 
     <div class="q2"> <span class="verse v25" data-usfm="DEU.32.25"><span class="content">ගෙවල භීතිය ඇති වෙයි.</span></span> 
     </div> 
     <div class="q2"> <span class="verse v25" data-usfm="DEU.32.25"><span class="content">තරුණ තරුණියෝ නැසී යති;</span></span> 
     </div> 
     <div class="q2"> <span class="verse v25" data-usfm="DEU.32.25"><span class="content">කිරි දරුවෝ ද මහල්ලෝ ද වැනසී යති.</span></span> 
     </div> 
     <div class="q"> <span class="verse v25" data-usfm="DEU.32.25"><span class="content"> </span></span><span class="verse v26" data-usfm="DEU.32.26"><span class="label">26</span><span class="content">ඔවුන් දස දෙස විසුරුවා හැර, ඔවුන්ගේ නම මිනිසුන් අතරෙන් මකාදමමි.</span></span> 
     </div> 
     <div class="q2"> <span class="verse v26" data-usfm="DEU.32.26"><span class="content">මෙය මාගේ තීරණය වේ.</span></span> 
     </div> 
     <div class="q"> <span class="verse v26" data-usfm="DEU.32.26"><span class="content"> </span></span><span class="verse v27" data-usfm="DEU.32.27"><span class="label">27</span><span class="content">‘අපි ජයගත්තේ අපේ අතිනි.</span></span> 
     </div> 
     <div class="q2"> <span class="verse v27" data-usfm="DEU.32.27"><span class="content">මෙය කෙළේ සමිඳාණන් නොව, අපි ම ය’යි සතුරන් වරදවා කියා මා උදහසට පත් නොකරනු වස්, මම එසේ නොකෙළෙමි.</span></span> 
     </div> 
     <div class="q1"> <span class="verse v27" data-usfm="DEU.32.27"><span class="content"> </span></span><span class="verse v28" data-usfm="DEU.32.28"><span class="label">28</span><span class="content">ඉශ්රායෙල්වරු නැණනුවණ මදි ජාතියකි;</span></span> 
     </div> 
     <div class="q2"> <span class="verse v28" data-usfm="DEU.32.28"><span class="content">ප්‍රඥා හීන සෙනඟකි.</span></span> 
     </div> 
     <div class="q"> <span class="verse v28" data-usfm="DEU.32.28"><span class="content"> </span></span><span class="verse v29" data-usfm="DEU.32.29"><span class="label">29</span><span class="content">ඔවුන්ට නැණනුවණ තිබිණි නම්, ඔව්හු නැණවත් වූවෝ නම්, අනාගතය ගැන මෙනෙහි කළෝ නම්, කෙතරම් හොඳ ද?</span></span> 
     </div> 
     <div class="q"> <span class="verse v29" data-usfm="DEU.32.29"><span class="content"> </span></span><span class="verse v30" data-usfm="DEU.32.30"><span class="label">30</span><span class="content">ඔවුන්ගේ පර්වතයාණෝ, ඔවුන් නොවික්ක සේක් නම්, සමිඳාණෝ, ඔවුන් පාවා නුදුන් සේක් නම්, එක් කෙනෙක් දහසක් ද දෙන්නෙක් දස දහසක් ද පලවා හරින්නේ කෙසේ ද?</span></span> 
     </div> 
     <div class="q"> <span class="verse v30" data-usfm="DEU.32.30"><span class="content"> </span></span><span class="verse v31" data-usfm="DEU.32.31"><span class="label">31</span><span class="content">අප සතුරන්ගේ දෙවිවරු, අපේ දෙවිඳුන් හා සම නොවෙති යි සතුරෝ දනිත්.</span></span> 
     </div> 
     <div class="q"> <span class="verse v31" data-usfm="DEU.32.31"><span class="content"> </span></span><span class="verse v32" data-usfm="DEU.32.32"><span class="label">32</span><span class="content">සතුරන්ගේ මිදි වැල සොදොම්හි මිදි වැලෙන් ය;</span></span> 
     </div> 
     <div class="q2"> <span class="verse v32" data-usfm="DEU.32.32"><span class="content">ගොමොරාහි වතුපිටිවල මිදි වැලෙන් ය.</span></span> 
     </div> 
     <div class="q2"> <span class="verse v32" data-usfm="DEU.32.32"><span class="content">ඒවායේ මිදි පල විස ය;</span></span> 
     </div> 
     <div class="q2"> <span class="verse v32" data-usfm="DEU.32.32"><span class="content">ඒවායේ මිදි වලු තිත්ත ය.</span></span> 
     </div> 
     <div class="q"> <span class="verse v32" data-usfm="DEU.32.32"><span class="content"> </span></span><span class="verse v33" data-usfm="DEU.32.33"><span class="label">33</span><span class="content">ඔවුන්ගේ මිදියුස සර්ප විස වැනි ය, පොළඟාගේ සැර විස වැනි ය.</span></span> 
     </div> 
     <div class="q"> <span class="verse v33" data-usfm="DEU.32.33"><span class="content"> </span></span><span class="verse v34" data-usfm="DEU.32.34"><span class="label">34</span><span class="content">ඉශ්රායෙල් ජනයා මට අනගි නොවේ ද?</span></span> 
     </div> 
     <div class="q2"> <span class="verse v34" data-usfm="DEU.32.34"><span class="content">මාගේ ගබඩාවල සම්පත් මෙන් ඔවුන් තැන්පත් කොට නැද් ද?</span></span> 
     </div> 
     <div class="q1"> <span class="verse v34" data-usfm="DEU.32.34"><span class="content"> </span></span><span class="verse v35" data-usfm="DEU.32.35"><span class="label">35</span><span class="content"> </span><span class="content">ඔවුන් වැරදි පියවරක් ගන්න විට පළිගැනීම හා ප්‍රතිඵල දීම මාගේ ය.</span></span> 
     </div> 
     <div class="q2"> <span class="verse v35" data-usfm="DEU.32.35"><span class="content">ඔවුන්ගේ විපත්ති දවස ළඟ ය;</span></span> 
     </div> 
     <div class="q2"> <span class="verse v35" data-usfm="DEU.32.35"><span class="content">ඔවුන්ගේ ඉරණම වහා පැමිණේ.</span></span> 
     </div> 
     <div class="q"> <span class="verse v35" data-usfm="DEU.32.35"><span class="content"> </span></span><span class="verse v36" data-usfm="DEU.32.36"><span class="label">36</span><span class="content"> </span><span class="content">තම ජනයාගේ බලය නැති වූ බව, දාසයා ද නිර්දාසයා ද නැති බව, සමිඳාණෝ දැක;</span></span> 
     </div> 
     <div class="q2"> <span class="verse v36" data-usfm="DEU.32.36"><span class="content">සිය සෙනඟට යුක්තිය ඉටු කරන සේක;</span></span> 
     </div> 
     <div class="q2"> <span class="verse v36" data-usfm="DEU.32.36"><span class="content">ඔවුන්ට අනුකම්පා කරන සේක.</span></span> 
     </div> 
     <div class="q"> <span class="verse v36" data-usfm="DEU.32.36"><span class="content"> </span></span><span class="verse v37" data-usfm="DEU.32.37"><span class="label">37</span><span class="content">එතුමාණෝ මෙසේ අසන සේක:</span></span> 
     </div> 
     <div class="q2"> <span class="verse v37" data-usfm="DEU.32.37"><span class="content">‘ඔවුන් විශ්වාසය තැබූ පර්වතය වන දෙවිදේවතාවෝ කොහේ ද?</span></span> 
     </div> 
     <div class="q"> <span class="verse v37" data-usfm="DEU.32.37"><span class="content"> </span></span><span class="verse v38" data-usfm="DEU.32.38"><span class="label">38</span><span class="content">යාග පඬුරුවල තෙල වැළඳූ, පානීය පූජාවල මිදියුස පානය කළ, ඔවුන්ගේ දෙවිදේවතාවෝ කොතැන ද?’</span></span> 
     </div> 
     <div class="q2"> <span class="verse v38" data-usfm="DEU.32.38"><span class="content">ඔව්හු නැඟිට සිට උපකාර කරත් වා!</span></span> 
     </div> 
     <div class="q2"> <span class="verse v38" data-usfm="DEU.32.38"><span class="content">රැකවරණය සලසත් වා!</span></span> 
     </div> 
     <div class="q"> <span class="verse v38" data-usfm="DEU.32.38"><span class="content"> </span></span><span class="verse v39" data-usfm="DEU.32.39"><span class="label">39</span><span class="content">බලන්න, මම, මම පමණක්, දෙවියන් වහන්සේ වෙමි.</span></span> 
     </div> 
     <div class="q2"> <span class="verse v39" data-usfm="DEU.32.39"><span class="content">මා හැර අන් දෙවි කෙනෙක් නැත.</span></span> 
     </div> 
     <div class="q2"> <span class="verse v39" data-usfm="DEU.32.39"><span class="content">දිවි දෙන්නෙත්, දිවි නසන්නෙත් මම ය.</span></span> 
     </div> 
     <div class="q2"> <span class="verse v39" data-usfm="DEU.32.39"><span class="content">තුවාළ කරන්නෙත්, සුව කරන්නෙත් මම ය, මා අතින් යමෙකු ගළවන්නට හැකි කිසිවෙක් නැත.</span></span> 
     </div> 
     <div class="q"> <span class="verse v39" data-usfm="DEU.32.39"><span class="content"> </span></span><span class="verse v40" data-usfm="DEU.32.40"><span class="label">40</span><span class="content">අහසට මා අත ඔසවා දිවුරා කියමි, මා සදහට ම ජීවත් ව සිටින්නාක් මෙන්,</span></span> 
     </div> 
     <div class="q"> <span class="verse v40" data-usfm="DEU.32.40"><span class="content"> </span></span><span class="verse v41" data-usfm="DEU.32.41"><span class="label">41</span><span class="content">මා දිළිසෙන කඩුව මුවහත් කොට, මම යුක්තිය ඉටු කරමි.</span></span> 
     </div> 
     <div class="q2"> <span class="verse v41" data-usfm="DEU.32.41"><span class="content">සතුරන්ට දඬුවම් දෙමි;</span></span> 
     </div> 
     <div class="q2"> <span class="verse v41" data-usfm="DEU.32.41"><span class="content">මට වෛර කරන අයට දුර්විපාක දෙමි.</span></span> 
     </div> 
     <div class="q"> <span class="verse v41" data-usfm="DEU.32.41"><span class="content"> </span></span><span class="verse v42" data-usfm="DEU.32.42"><span class="label">42</span><span class="content">මැරුම් කෑ අයගේ ද අල්ලාගත් අයගේ ද ලෙයින්, මාගේ ඊගස් පොඟවමි;</span></span> 
     </div> 
     <div class="q2"> <span class="verse v42" data-usfm="DEU.32.42"><span class="content">දිගු කෙස් ඇති නායකයන්ගේ මාංසය මාගේ කඩුවට ගොදුරු වන්නේ ය.</span></span> 
     </div> 
     <div class="q"> <span class="verse v42" data-usfm="DEU.32.42"><span class="content"> </span></span><span class="verse v43" data-usfm="DEU.32.43"><span class="label">43</span><span class="content"> </span><span class="content">එම්බා ජනයෙනි!</span></span> 
     </div> 
     <div class="q2"> <span class="verse v43" data-usfm="DEU.32.43"><span class="content">දේව සෙනඟ ගැන ප්‍රීති වන්න.</span></span> 
     </div> 
     <div class="q2"> <span class="verse v43" data-usfm="DEU.32.43"><span class="content">එතුමාණෝ සිය සෙනඟගේ මරණයට පළිගන්න සේක;</span></span> 
     </div> 
     <div class="q2"> <span class="verse v43" data-usfm="DEU.32.43"><span class="content">සතුරන්ට දඬුවම් දෙන සේක;</span></span> 
     </div> 
     <div class="q2"> <span class="verse v43" data-usfm="DEU.32.43"><span class="content">එහෙත්, සිය සෙනඟගේ දේශයට අනුකම්පා කරන සේක.”</span></span> 
     </div> 
     <div class="p"> <span class="verse v43" data-usfm="DEU.32.43"><span class="content"> </span></span><span class="verse v44" data-usfm="DEU.32.44"><span class="label">44</span><span class="content">මෝසෙස් ද නූන්ගේ පුත් ජෝෂුවා සමඟ අවුත් මේ ගීතයේ වචන සියල්ල ම සෙනඟට ඇසෙන පරිදි හඬ නගා කී ය.</span></span> 
     </div> 
     <div class="s1"> <span class="heading"><b>මෝසෙස්ගේ අවසාන උපදෙස්</b></span> 
     </div> 
     <div class="p"> <span class="verse v44" data-usfm="DEU.32.44"><span class="content"> </span></span><span class="verse v45" data-usfm="DEU.32.45"><span class="label">45</span><span class="content">මෝසෙස් මේ කරුණු සියල්ල ඉශ්රායෙල්වරුන්ට කියා නිම කළ පසු, </span></span><span class="verse v46" data-usfm="DEU.32.46"><span class="label">46</span><span class="content">ඔහු ඔවුන්ට කතා කොට, “අද දින මා ඔබ අතර සාක්ෂි දුන් මේ කරුණු සියල්ල කෙරෙහි සිත් යොමු කරන්න. මේ ව්‍යවස්ථාවේ කරුණු සියල්ල ම පිළිපදින ලෙස ඔබේ දරුදැරියන්ට නියම කරන්න. </span></span><span class="verse v47" data-usfm="DEU.32.47"><span class="label">47</span><span class="content">මෙය ඔබේ ජීවය වන හෙයින් එය වටිනා දෙයකි. ජොර්දාන් ගඟෙන් එතෙර වී අයිති කරගන්නට යන දේශයෙහි මේ දේ පිළිපදින්නහු නම් ඔබ චිරාත් කාලයක් ජීවත් වන්නහු ය”යි කීවේ ය.</span></span> 
     </div> 
     <div class="p"> <span class="verse v47" data-usfm="DEU.32.47"><span class="content"> </span></span><span class="verse v48" data-usfm="DEU.32.48"><span class="label">48</span><span class="content"> </span><span class="content">ඒ දවසේ දී ම සමිඳාණන් වහන්සේ මෝසෙස් අමතමින්, </span></span><span class="verse v49" data-usfm="DEU.32.49"><span class="label">49</span><span class="content">“ජෙරිකෝ නුවරට ඉදිරියෙන් මෝවබ් දේශයෙහි ඇති අබාරීම් කඳු වැටියේ පිහිටි නෙබෝ නම් කන්දට නැඟී මා ඉශ්රායෙල් ජනයාට අයිති කර දෙන්නට යන කානාන් දේශය නරඹන්න. </span></span><span class="verse v50" data-usfm="DEU.32.50"><span class="label">50</span><span class="content">නුඹේ සොහොයුරු ආරොන් හෝර් කන්දේ දී මරණයට පත් වී, පවුලේ සුසාන භූමියේ තැන්පත් කරනු ලැබුවාක් මෙන්, නුඹ ද නඟින්නට යන කන්දේ දී මරණයට පත් වී පවුලේ සුසාන භූමියේ තැන්පත් කරනු ලැබිය යුතු ය. </span></span><span class="verse v51" data-usfm="DEU.32.51"><span class="label">51</span><span class="content">මන්ද, ශීන් නම් පාළුකරයේ කාදෙෂ්හි මෙරිබා නම් උල්පත ළඟ දී ඉශ්රායෙල් ජනයා අතර නුඹලා මට විරුද්ධ ව පව් කොට, මට හිමි ගෞරවය නුදුන් නිසා ය. </span></span><span class="verse v52" data-usfm="DEU.32.52"><span class="label">52</span><span class="content">නුඹ දුර තියා දේශය නරඹන්න. එහෙත්, මා ඉශ්රායෙල් ජනයාට දෙන දේශයට නුඹ ඇතුළු නොවන්නෙහි ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>