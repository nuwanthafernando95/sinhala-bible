<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch3" data-usfm="DEU.3">  
     <div class="s1"> <span class="heading"><b>බාෂාන්හි රජුගේ පරාජය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 21:31-35</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="DEU.3.1"><span class="label">1</span><span class="content">“ඉන්පසු අපි එතැනින් හැරී බාෂාන් දක්වා වැටී තිබූ මාර්ගය ඔස්සේ ගියෙමු. එවිට බාෂාන්හි රජ වූ ඕග් ද ඔහුගේ මුළු සෙනඟ ද එද්රෙයි නම් ස්ථානයේ දී අප සමඟ සටනට පැමිණියහ. </span></span><span class="verse v2" data-usfm="DEU.3.2"><span class="label">2</span><span class="content">සමිඳාණන් වහන්සේ මා අමතා, ‘ඔහුට බිය නොවන්න. ඔහුත්, ඔහුගේ මුළු සෙනඟත්, රටත් නුඹේ බලයට මම පාවා දෙන්නෙමි. හෙෂ්බොන්හි පදිංචි වූ අමෝරිවරුන්ගේ රජු වන සීහොන්ට නුඹ කළ පරිදි, මොහුටත් කළ යුතු ය’යි වදාළ සේක.</span></span> 
     </div> 
     <div class="p"> <span class="verse v2" data-usfm="DEU.3.2"><span class="content"> </span></span><span class="verse v3" data-usfm="DEU.3.3"><span class="label">3</span><span class="content">“මෙලෙස අපේ දෙවි සමිඳාණන් වහන්සේ බාෂාන්හි රජ වූ ඕග් ද ඔහුගේ සියලු සෙනඟ ද අපේ බලයට පාවා දුන් සේක. අපි ඔවුන්ගෙන් එක් කෙනෙකු වත් ඉතුරු නොවන තුරු ඔවුන්ට පහර දුනිමු. </span></span><span class="verse v4" data-usfm="DEU.3.4"><span class="label">4</span><span class="content">තවද, එකල අපි ඔවුන්ගේ නගරවලින් එකක් වත් නෑර, නගර සියල්ල ම අල්ලා ගතිමු. එනම්, නගර හැටක් සහිත බාෂාන්හි රජකම් කළ ඕග් රජුගේ රාජධානිය වූ, මුළු අර්ගොබ් පළාත ම අල්ලා ගතිමු. </span></span><span class="verse v5" data-usfm="DEU.3.5"><span class="label">5</span><span class="content">මේ නගර සියල්ල ම අගුල් දැමූ වාසල් දොරටු සහිත උස් වූ ප්‍රාකාරවලින් සුරක්ෂිත වී තිබිණි. තවද, ප්‍රාකාරවලින් වට නොවූ නගර ගණනාවක් ද අල්ලා ගතිමු. </span></span><span class="verse v6" data-usfm="DEU.3.6"><span class="label">6</span><span class="content">හෙෂ්බොන්හි රජු වූ සීහොන්ට කළ ලෙස අපි මේ නගර සෑම එකක ම විසූ ස්ත්‍රී පුරුෂයන් ද සිඟිති දරුවන් ද නැත්තට ම වනසා දැමීමු. </span></span><span class="verse v7" data-usfm="DEU.3.7"><span class="label">7</span><span class="content">එහෙත්, ගවමහිෂයන් සියල්ලන් හා නගරවලින් කොල්ලකෑ සම්පත අපේ ම ප්‍රයෝජනයට තබාගත්තෙමු.</span></span> 
     </div> 
     <div class="p"> <span class="verse v7" data-usfm="DEU.3.7"><span class="content"> </span></span><span class="verse v8" data-usfm="DEU.3.8"><span class="label">8</span><span class="content">“තවද, අපි එකල අර්ණොන් ගංගාවේ සිට හෙර්මොන් කන්ද දක්වා ජොර්දාන් ගඟින් මෙගොඩ දේශය අමෝරිවරුන්ගේ රජවරුන් දෙදෙනාගෙන් පැහැර ගත්තෙමු. </span></span><span class="verse v9" data-usfm="DEU.3.9"><span class="label">9</span><span class="content">හෙර්මොන් කන්දට සීදොන්වරු සිරියොන් කියා ද අමෝරිවරු සෙනීර් කියා ද කියති. </span></span><span class="verse v10" data-usfm="DEU.3.10"><span class="label">10</span><span class="content">අපි බාෂාන්හි රජ වූ ඕග්ගේ රාජධානියට අයත් මිටියාවතේ වූ සියලු නගර ද, සලෙකා සහ එද්රෙයි යන නගර දක්වා මුළු ගිලියද් ප්‍රදේශය හා බාෂාන් ප්‍රදේශය ද අල්ලා ගතිමු.</span></span> 
     </div> 
     <div class="p"> <span class="verse v10" data-usfm="DEU.3.10"><span class="content"> </span></span><span class="verse v11" data-usfm="DEU.3.11"><span class="label">11</span><span class="content">“ඉතුරු වූ රෙපායිම් යෝධයන්ගෙන් එතෙක් පණපිටින් සිටියේ බාෂාන්හි රජු වූ ඕග් පමණකි. ඔහුගේ මිනිය තැබූ ඇඳ යකඩවලින් සෑදූ එකකි. අම්මොන්වරුන්ගේ පෙළපතට අයත් නගරයක් වූ රබ්බාහි එය අද දක්වා ඇත. සම්මත මිනුම අනුව එහි දිග මීටර් හතරකි, පළල මීටර් දෙකකි.”</span></span> 
     </div> 
     <div class="s1"> <span class="heading"><b>ජොර්දානෙන් මෙගොඩ පදිංචි වූ ගෝත්‍ර</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 32:1-42</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="DEU.3.11"><span class="content"> </span></span><span class="verse v12" data-usfm="DEU.3.12"><span class="label">12</span><span class="content">“අපි දේශය අයිති කරගත් විට, අර්ණොන් නදී ගං තෙර වූ අරෝයෙර් සිට විහිදී ගිය කොටස ද ගිලියද් කඳුකරයේ බාගයක් ද එහි නගර ද රූබන්ගේ සහ ගාද්ගේ පෙළපත්වල අයට දුනිමු. </span></span><span class="verse v13" data-usfm="DEU.3.13"><span class="label">13</span><span class="content">ගිලියද් දේශයෙන් ඉතිරි කොටස ද ඕග් රජුගේ රාජධානිය වන මුළු බාෂාන් ප්‍රදේශය, එනම්, මුළු අර්ගොබ් ප්‍රදේශය, මම මනස්සේගේ අර්ධ ගෝත්‍රයට දුනිමි. මුළු බාෂාන් ප්‍රදේශය රෙපායිම් යෝධයන්ගේ දේශය යයි කියනු ලැබේ. </span></span><span class="verse v14" data-usfm="DEU.3.14"><span class="label">14</span><span class="content">මනස්සේගේ පුත් ජයිර් නමැත්තා, ගෙෂුර්වරුන්ගේ ද මාකාත්වරුන්ගේ ද සීමා දක්වා සම්පූර්ණ අර්ගොබ් පළාත, එනම්, බාෂාන් පළාත අල්ලාගෙන, ඊට තමාගේ ම නම දෙමින් හව්වොත්-ජායිර් කියා නම් තැබී ය. අද දක්වා ඒ නම පවතී.</span></span> 
     </div> 
     <div class="p"> <span class="verse v14" data-usfm="DEU.3.14"><span class="content"> </span></span><span class="verse v15" data-usfm="DEU.3.15"><span class="label">15</span><span class="content">“ගිලියද් දේශය මම මාකීර්ට දුනිමි. </span></span><span class="verse v16" data-usfm="DEU.3.16"><span class="label">16</span><span class="content">රූබන්ගේ සහ ගාද්ගේ පෙළපත්වලට මම ගිලියද් සිට අර්ණොන් නදිය දක්වා වූ ප්‍රදේශය දුනිමි. ගංගාවේ මැද එක සීමාවක් විය. අම්මොන්වරුන්ගේ පෙළපතට අයත් දේශ සීමාව අසලින් ගලා ගිය ජබ්බොක් ගඟ එක සීමාවක් විය. </span></span><span class="verse v17" data-usfm="DEU.3.17"><span class="label">17</span><span class="content">කින්නෙරෙත් නම් ස්ථානයේ සිට පෙරදිගින් වූ පිස්ගා නම් කඳු පාමුල පිහිටි මළ මුහුදේ වෙරළ අසබඩ වූ මිටියාවත සහ ජොර්දාන් ගඟ තවත් සීමාවක් විය.</span></span> 
     </div> 
     <div class="p"> <span class="verse v17" data-usfm="DEU.3.17"><span class="content"> </span></span><span class="verse v18" data-usfm="DEU.3.18"><span class="label">18</span><span class="content"> </span><span class="content">“මම එකල ඔබට කතා කොට, ‘ඔබේ දෙවි සමිඳාණන් වහන්සේ ඔබට අයිති කරගැන්මට මෙරට දුන් සේක. එබැවින් සටනට යන භටයන් සන්නාහ සන්නද්ධ වී, සෙසු ඉශ්රායෙල් ජනයාට පෙරටුවෙන් යා යුතු ය. </span></span><span class="verse v19" data-usfm="DEU.3.19"><span class="label">19</span><span class="content">එහෙත්, ඔබේ භාර්යාවන් ද සිඟිති දරුවන් ද මා දන්නා පරිදි ඔබ සතු බහුල ව සිටින ගවමහිෂයන් ද මා ඔබට දුන් නගරවල නැවතී සිටිය යුතු ය. </span></span><span class="verse v20" data-usfm="DEU.3.20"><span class="label">20</span><span class="content">සමිඳාණන් වහන්සේ ඔබට මෙන් ම, ඔබේ සෙසු ජනතාවට ද විවේකය දෙන තෙක්, ඔබේ දෙවි සමිඳාණන් වහන්සේ ජොර්දානෙන් එතෙර ඔබට දුන් දේශය ඔබ භටයන් අයිති කරගන්නා තෙක් ඔබ එලෙස නැවතී සිටිය යුතු ය. ඉන්පසු මා ඔබට දුන් දේශයට සියල්ලන් ම හැරී ආ යුතු ය’යි කීවෙමි.</span></span> 
     </div> 
     <div class="p"> <span class="verse v20" data-usfm="DEU.3.20"><span class="content"> </span></span><span class="verse v21" data-usfm="DEU.3.21"><span class="label">21</span><span class="content">“එකල මම ජෝෂුවාට කතා කොට, ‘ඔබේ දෙවි සමිඳාණන් වහන්සේ අන් රජුන් දෙදෙනාට කළ දේ දෑසින් ම ඔබ දුටුවෙහි ය. ඔබ ආක්‍රමණය කරන සියලු රාජධානිවලට උන් වහන්සේ එලෙස කරන සේක. </span></span><span class="verse v22" data-usfm="DEU.3.22"><span class="label">22</span><span class="content">ඔබ ඔවුන්ට බිය නොවිය යුතු ය. ඔබේ දෙවි සමිඳාණන් වහන්සේ ඔබ උදෙසා සටන් කරන සේකැ’යි කීවෙමි.”</span></span> 
     </div> 
     <div class="s1"> <span class="heading"><b>පොරොන්දු දේශයට යන්නට මෝසෙස්ට අවසර නොදීම</b></span> 
     </div> 
     <div class="p"> <span class="verse v22" data-usfm="DEU.3.22"><span class="content"> </span></span><span class="verse v23" data-usfm="DEU.3.23"><span class="label">23</span><span class="content"> </span><span class="content">“එවිට මම සමිඳාණන් වහන්සේට බැගෑපත් ව යාච්ඤා කරමින්, </span></span><span class="verse v24" data-usfm="DEU.3.24"><span class="label">24</span><span class="content">‘මහෝත්තම දෙවි ස්වාමීනි, ඔබේ ශ්‍රේෂ්ඨත්වය ද බාහු බලය ද ඔබේ සේවකයා හට පෙන්වීමට ඔබ පටන්ගෙන තිබේ. ඔබ සේ දස්කම් හා විස්කම් අනුව ක්‍රියා පෑමට සමත් අන් කවර දෙවි කෙනෙක් සගලොව හෝ නරලොව හෝ සිටිත් ද? </span></span><span class="verse v25" data-usfm="DEU.3.25"><span class="label">25</span><span class="content">එබැවින් ජොර්දාන් ගඟින් එගොඩ වී, එතෙර ඇති සරුසාර රට ද දැකුම්කලු කඳුකරය ද ලෙබනොන් දේශය ද දැකගැනීමට මට කරුණාකර අවසර දෙනු මැනව’යි ඉල්ලීමි.</span></span> 
     </div> 
     <div class="p"> <span class="verse v25" data-usfm="DEU.3.25"><span class="content"> </span></span><span class="verse v26" data-usfm="DEU.3.26"><span class="label">26</span><span class="content">“එහෙත්, සමිඳාණන් වහන්සේ ඔබ නිසා මා සමඟ කිපී, මා කී දේට සවන් නුදුන් සේක. උන් වහන්සේ මට කතා කොට, ‘දැන් නුඹ කතා කළා ඇති, මේ කරුණ මින්පසු මට සඳහන් නොකරන්න. </span></span><span class="verse v27" data-usfm="DEU.3.27"><span class="label">27</span><span class="content">පිස්ගා කඳු ශිඛරයට නැඟ, පෙර අපර දෙදිග ද උතුර හා දකුණ ද හිස ඔසවා බලා මැනවින් නරඹන්න. ජොර්දාන් ගඟින් ඔබ එතෙර නොවනු ඇත. </span></span><span class="verse v28" data-usfm="DEU.3.28"><span class="label">28</span><span class="content">ජෝෂුවාට වගකීම පවරා ඔහු ධෛර්යවත් කර ශක්ති සම්පන්න කරන්න. ඔහු මේ සෙනඟට පෙරටුවෙන් ගොස්, ඔබ දකින දේශය ඔවුන්ට උරුම කරගැනීමට සලසනු ඇතැ’යි වදාළ සේක.</span></span> 
     </div> 
     <div class="p"> <span class="verse v28" data-usfm="DEU.3.28"><span class="content"> </span></span><span class="verse v29" data-usfm="DEU.3.29"><span class="label">29</span><span class="content">“එවිට අපි බෙත්-පෙයොර් නම් නගරය ඉදිරිපිට වූ මිටියාවතෙහි පදිංචි වී සිටියෙමු.”</span></span> 
     </div> 
    </div> 
   </div> 
  </div>
 </body>
</html>