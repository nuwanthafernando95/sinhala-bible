<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch11" data-usfm="DEU.11">  
     <div class="s1"> <span class="heading"><b>සමිඳාණන් වහන්සේගේ ශ්‍රේෂ්ඨත්වය</b></span> 
     </div> 
     <div class="p"> <span class="content"> </span><span class="verse v1" data-usfm="DEU.11.1"><span class="label">1</span><span class="content">“ඔබ දෙවි සමිඳාණන් වහන්සේට ප්‍රේම කොට, නිතර ම උන් වහන්සේගේ අනුශාසනා ද නීති නියෝග සහ අණපණත් ද පිළිපැදිය යුතු ය. </span></span><span class="verse v2" data-usfm="DEU.11.2"><span class="label">2</span><span class="content">අද දින මෙය දැනගන්න. මා කතා කරන්නේ ඒවා නොදත් ඔබේ දරුවන් සමඟ නොව ඔබ සමඟ ය. ඔබේ දරුවෝ වනාහි, ඔබේ දෙවි සමිඳාණන් වහන්සේ එවූ දඬුවම් ද, උන් වහන්සේගේ ශ්‍රේෂ්ඨත්වය සහ බාහු බලය ද, දිගු කළ හස්තය ද, </span></span><span class="verse v3" data-usfm="DEU.11.3"><span class="label">3</span><span class="content">මිසරයේ රජ වූ පාරාවෝට සහ ඔහුගේ මුළු රටටත්, මිසරය මැද කළ හාස්කම් සහ ප්‍රබල ක්‍රියා ද, </span></span><span class="verse v4" data-usfm="DEU.11.4"><span class="label">4</span><span class="content">මිසරයේ හමුදාවටත් ඔවුන්ගේ අශ්වයන්ට සහ රථවලටත් උන් වහන්සේ කළ දේ ද, ඔවුන් ඔබ ලුහුබැඳ යද්දී රතු මුහුදේ වතුර ඔවුන් මත ගලා යෑමට සලස්වා ඔවුන් සහමුලින් ම වැනසූ අන්දම ද, </span></span><span class="verse v5" data-usfm="DEU.11.5"><span class="label">5</span><span class="content">ඔබ මේ ස්ථානයට එන තෙක් පාළුකරයේ දී උන් වහන්සේ ඔබට කළ දේ ද, </span></span><span class="verse v6" data-usfm="DEU.11.6"><span class="label">6</span><span class="content">රෑබන්ගේ පුත් එලියාබ්ගේ පුත්‍රයා වන දාතාන්ට සහ අබිරාම්ට කළ දේ ද, මුළු ඉශ්රායෙල් ජනයා මැද පොළොව විවර වී ඔවුන් ද ඔවුන්ගේ ගෙවැසියන් ද කූඩාරම් ද ඔවුන් සතු සියලු සම්පත ද ගිලගත් ආකාරය ද නුදුටුවහු ය. </span></span><span class="verse v7" data-usfm="DEU.11.7"><span class="label">7</span><span class="content">එහෙත්, සමිඳාණන් වහන්සේ කළ සියලු ප්‍රබල ක්‍රියා ඔබේ දෙනෙතින් ඔබ දුටුවහු ය.”</span></span> 
     </div> 
     <div class="s1"> <span class="heading"><b>පොරොන්දු දේශයේ ආශීර්වාද</b></span> 
     </div> 
     <div class="p"> <span class="verse v7" data-usfm="DEU.11.7"><span class="content"> </span></span><span class="verse v8" data-usfm="DEU.11.8"><span class="label">8</span><span class="content">“එබැවින් මා ඔබට අද දින නියම කරන සියලු අණපණත් ඔබ පිළිපැදිය යුතු ය. එසේ කළොත්, ඔබ ශක්තිමත් වී, හිමි කරගන්නට යන දේශයට ඇතුළු වී එය අයිති කරගනු ඇත. </span></span><span class="verse v9" data-usfm="DEU.11.9"><span class="label">9</span><span class="content">සමිඳාණන් වහන්සේ ඔබේ පියවරුන්ටත්, ඔවුන්ගේ පෙළපතටත් දෙන්නට පොරොන්දු වූ කිරෙන් සහ මී පැණියෙන් ඉතිරෙන ඒ දේශයෙහි ඔබට චිරාත් කාලයක් ජීවත් වීමට හැකි වනු ඇත. </span></span><span class="verse v10" data-usfm="DEU.11.10"><span class="label">10</span><span class="content">ඔබ අයිති කරගන්නට යන දේශය ඔබ නික්ම පැමිණි මිසර දේශය මෙන් නොවේ. මිසරයේ නම් වැපුරුවායින් පසු, එළවළු වත්තකට මෙන් ජල රෝදයක් පෑගීමෙන් ජලය සැපයීම කළ යුතුව තිබුණි. </span></span><span class="verse v11" data-usfm="DEU.11.11"><span class="label">11</span><span class="content">එහෙත්, ඔබ අයිති කරගන්නට යන රට, අහසින් වහින වැහි වතුර උරා බොන කඳුවැටිවලින් හා නිම්නවලින් යුත් එකකි. </span></span><span class="verse v12" data-usfm="DEU.11.12"><span class="label">12</span><span class="content">එය ඔබේ දෙවි සමිඳාණන් වහන්සේ සලකන රටකි, අවුරුද්දේ මුල සිට අග දක්වා උන් වහන්සේගේ බැල්ම නිතර ම ඒ රට කෙරෙහි යොමු ව පවතී.</span></span> 
     </div> 
     <div class="p"> <span class="verse v12" data-usfm="DEU.11.12"><span class="content"> </span></span><span class="verse v13" data-usfm="DEU.11.13"><span class="label">13</span><span class="content"> </span><span class="content">“අද දින මා ඔබට නියම කරන අණපණත්වලට ඔබ උනන්දුවෙන් සවන් දී, ඔබේ දෙවි සමිඳාණන් වහන්සේට ප්‍රේම කොට, ඔබේ මුළු හෘදයෙන් ද, ඔබේ මුළු ආත්මයෙන් ද උන් වහන්සේට වැඳුම්පිදුම් කරන්නහු නම්, </span></span><span class="verse v14" data-usfm="DEU.11.14"><span class="label">14</span><span class="content">ඔබේ දේශයට නියම කාලය වන සරත් කාලයේ දී සහ වසන්තයේ දී වැසි වස්වනු ඇත. එවිට ඔබට ඔබේ ධනධාන්‍ය ද මිදිපල ද තෙල් ද එකතු කරගත හැකි ය. </span></span><span class="verse v15" data-usfm="DEU.11.15"><span class="label">15</span><span class="content">ඔබේ ගවමහිෂයන් සඳහා කෙත්වල තණ වැවෙන්නට ද සලස්වනු ඇත. ඔබට කෑම කා තෘප්තිමත් වීමට හැකි වනු ඇත. </span></span><span class="verse v16" data-usfm="DEU.11.16"><span class="label">16</span><span class="content">එහෙත්, අන් මඟක ගොස්, අන් දෙවි දේවතාවන්ට වැඳුම්පිදුම් හා නමස්කාර කරන සේ නොරැවටෙන්නට වගබලාගන්න. </span></span><span class="verse v17" data-usfm="DEU.11.17"><span class="label">17</span><span class="content">ඔබ එසේ නොකළොත්, ඔබට විරුද්ධ ව සමිඳාණන් වහන්සේගේ උදහස ඇවිලෙනු ඇත. වැසි නොවස්නා පිණිස ද, පොළොවෙන් පලදාව ඇති නොවන පිණිස ද උන් වහන්සේ අහසේ වැහි කවුළු වසා දමන සේක. එවිට උන් වහන්සේ ඔබට දෙන සාර භූමියෙහි ඔබ විගස මියයනු ඇත.</span></span> 
     </div> 
     <div class="p"> <span class="verse v17" data-usfm="DEU.11.17"><span class="content"> </span></span><span class="verse v18" data-usfm="DEU.11.18"><span class="label">18</span><span class="content"> </span><span class="content">“එබැවින් ඔබ හැම මාගේ මේ වචන ඔබේ හදවතෙහි ද සිතෙහි ද තැන්පත් කරගත යුතු ය. ඔබේ අත්වල ලකුණක් මෙන් ද ඔබගේ නළල මත පටි මෙන් ද ඒවා බැඳගත යුතු ය. </span></span><span class="verse v19" data-usfm="DEU.11.19"><span class="label">19</span><span class="content">ඒවා ඔබේ දරුදැරියන්ට ඉගැන්විය යුතු ය. ඔබ ගෙදර සිටින විට ද, පාරේ යන එන විට ද, සැතපෙන විට හා අවදි වන විට ද ඒවා ගැන කතා කළ යුතු ය. </span></span><span class="verse v20" data-usfm="DEU.11.20"><span class="label">20</span><span class="content">ඒවා ඔබේ ගෙදර උළුවහුවල ද දොරටුවේ ද සටහන් කළ යුතු ය. </span></span><span class="verse v21" data-usfm="DEU.11.21"><span class="label">21</span><span class="content">එසේ කළොත්, සමිඳාණන් වහන්සේ ඔබේ පියවරුන්ට දෙන්නට පොරොන්දු වූ දේශයෙහි ඔබේ ආයු කාලයත් ඔබේ දරුදැරියන්ගේ ආයු කාලයත් මිහි පිට ඉර හඳ පවතින තාක් දික් වන්නේ ය.</span></span> 
     </div> 
     <div class="p"> <span class="verse v21" data-usfm="DEU.11.21"><span class="content"> </span></span><span class="verse v22" data-usfm="DEU.11.22"><span class="label">22</span><span class="content">“මා ඔබට නියම කරන මේ සියලු අණපණත් ඔබ උනන්දුවෙන් ආරක්ෂා කොට, ඒවා පිළිපදිමින්, ඔබේ දෙවි සමිඳාණන් වහන්සේට ප්‍රේමය දක්වා උන් වහන්සේගේ සියලු මාර්ගවල යමින්, උන් වහන්සේට ඇලුම් ව සිටින්නහු නම්, </span></span><span class="verse v23" data-usfm="DEU.11.23"><span class="label">23</span><span class="content">උන් වහන්සේ ඔබට පෙරටුවෙන් මේ සියලු ජාතීන් පන්නාදමන සේක. ඔබ ද ඔබට වඩා ගණනින් විශාල, බලසම්පන්න ජාතීන්ට අයත් රටවල් අයිති කරගන්නහු ය. </span></span><span class="verse v24" data-usfm="DEU.11.24"><span class="label">24</span><span class="content">ඔබ පස් පාගන හැම තැනක් ම ඔබට අයිති වනු ඇත. පාළුකරයේ සිට ලෙබනොන් දේශය දක්වා ද, යුප්‍රටීස් ගංගාවේ සිට මධ්‍යධරණි මුහුද දක්වා ද දේශය ඔබේ වන්නේ ය. </span></span><span class="verse v25" data-usfm="DEU.11.25"><span class="label">25</span><span class="content">ඔබට විරුද්ධ ව කිසිවෙකුට නැඟිට සිටීමට හැකි නොවනු ඇත. ඔබේ දෙවි සමිඳාණන් වහන්සේ ඔබට වදාළ ලෙස ඔබ පස් පාගන සෑම රටක් පිට ම ඔබ ගැන භීතිය සහ සන්ත්‍රාසය එවනු ඇත.</span></span> 
     </div> 
     <div class="p"> <span class="verse v25" data-usfm="DEU.11.25"><span class="content"> </span></span><span class="verse v26" data-usfm="DEU.11.26"><span class="label">26</span><span class="content">“මෙන්න, මම අද දින ඔබට තෝරා ගැනීමට ආශීර්වාදයක් ද සාපයක් ද ඔබ ඉදිරියෙහි තබමි. </span></span><span class="verse v27" data-usfm="DEU.11.27"><span class="label">27</span><span class="content">මම අද දින ඔබට නියම කරන ඔබේ දෙවි සමිඳාණන් වහන්සේගේ අණපණත්වලට ඔබ කීකරු වන්නහු නම්, එය ආශීර්වාදයක් වන්නේ ය. </span></span><span class="verse v28" data-usfm="DEU.11.28"><span class="label">28</span><span class="content">දෙවි සමිඳාණන් වහන්සේගේ අණපණත්වලට අකීකරු වී, මා අද දින නියම කරන මාර්ගයෙන් අන් අතකට හැරී, ඔබ නාඳුනන අන් දෙවිදේවතාවන් පසුපස යන්නහු නම්, එය සාපයක් වන්නේ ය. </span></span><span class="verse v29" data-usfm="DEU.11.29"><span class="label">29</span><span class="content">ඔබ අයිති කරගන්නට යන දේශයට දෙවි සමිඳාණන් වහන්සේ ඔබ ගෙනා කල, ගෙරිසිම් කන්ද මත ආශීර්වාදය ද ඒබාල් කන්ද මත සාපය ද ප්‍රකාශ කළ යුතු ය. </span></span><span class="verse v30" data-usfm="DEU.11.30"><span class="label">30</span><span class="content">මේ කඳු දෙක, ජොර්දාන් ගඟින් එතෙර, බටහිරට පිහිටි කානානිවරුන් වසන මිටියාවතෙහි ගිල්ගාල් නගරය අසල මොරේගේ ආලෝන අරඹ ළඟ පිහිටා තිබේ. </span></span><span class="verse v31" data-usfm="DEU.11.31"><span class="label">31</span><span class="content">දෙවි සමිඳාණන් වහන්සේ ඔබට දෙන දේශයට ඔබ ඇතුළු වී එය අයිති කරගන්නා පිණිස ඔබ ජොර්දාන් ගඟෙන් එතෙර වන්නහු ය. ඔබ ද එය අයිති කරගෙන එහි පදිංචි වන්නහු ය. </span></span><span class="verse v32" data-usfm="DEU.11.32"><span class="label">32</span><span class="content">මා අද දින ඔබ ඉදිරියෙහි තබන සියලු නීති හා නියෝග ඔබ ආරක්ෂා කරමින් පිළිපැදිය යුතු ය.”</span></span> 
     </div> 
    </div> 
   </div> 
  </div>
 </body>
</html>