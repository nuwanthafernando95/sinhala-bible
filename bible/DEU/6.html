<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch6" data-usfm="DEU.6">  
     <div class="s1"> <span class="heading"><b>ශ්‍රේෂ්ඨතම ආඥාව</b></span> 
     </div> 
     <div class="p"> <span class="content"> </span><span class="verse v1" data-usfm="DEU.6.1"><span class="label">1</span><span class="content">“ඔබ අයිති කරගන්නට යන දේශයෙහි පිළිපැදිය යුතු, දෙවි සමිඳාණන් වහන්සේ ඔබට ඉගැන්වීමට අණ කළ, අණපණත් ද නීති හා නියෝග ද මේවා ය. </span></span><span class="verse v2" data-usfm="DEU.6.2"><span class="label">2</span><span class="content">ඔබට දිවි ඇති තාක්, ඔබත්, ඔබේ පුත්‍රයාත්, පුත්‍රයාගේ පුත්‍රයාත්, දෙවි සමිඳාණන් වහන්සේට ගරුබිය පාමින්, මා ඔබට අණ කළ උන් වහන්සේගේ සියලු ම නියෝග සහ අණපණත් රක්ෂා කළ යුතු ය. එසේ කළොත්, ඔබ චිරාත් කාලයක් ජීවත් වනු ඇත. </span></span><span class="verse v3" data-usfm="DEU.6.3"><span class="label">3</span><span class="content">එබැවින් ඉශ්රායෙල්වරුනි, සවන් දී ඒවා පිළිපදින්න. එසේ කළොත්, ඔබේ පියවරුන්ගේ දෙවි සමිඳාණන් වහන්සේ ඔබට පොරොන්දු වූ පරිදි කිරෙන් හා මී පැණියෙන් ඉතිරෙන දේශයෙහි ඔබට ශුභසිද්ධිය සැලසෙනු ඇත; ගණනින් ඔබ බහුල ව වර්ධනය වනු ඇත.</span></span> 
     </div> 
     <div class="p"> <span class="verse v3" data-usfm="DEU.6.3"><span class="content"> </span></span><span class="verse v4" data-usfm="DEU.6.4"><span class="label">4</span><span class="content"> </span><span class="content">“ඉශ්රායෙල්වරුනි, සවන් දෙන්න, අපේ සමිඳාණන් වහන්සේ ම පමණක් දෙවියන් වහන්සේ වන සේක. </span></span><span class="verse v5" data-usfm="DEU.6.5"><span class="label">5</span><span class="content">දෙවි සමිඳාණන් වහන්සේට ඔබේ මුළු හෘදයෙන් ද ඔබේ මුළු ආත්මයෙන් ද ඔබේ මුළු වීර්යයෙන් ද ප්‍රේම කළ යුතු ය. </span></span><span class="verse v6" data-usfm="DEU.6.6"><span class="label">6</span><span class="content">අද දින මා ඔබට දෙන මේ අණපණත් සිතේ ධාරණය කරගත යුතු ය. </span></span><span class="verse v7" data-usfm="DEU.6.7"><span class="label">7</span><span class="content">ඔබේ දරුදැරියන්ට ඒවා ඉගැන්විය යුතු ය. ඔබ ගෙදර සිටින විට ද, පාරේ යන එන විට ද, සැතපෙන විට ද, අවදි වන විට ද ඒවා ගැන ඔවුන්ට කතා කළ යුතු ය. </span></span><span class="verse v8" data-usfm="DEU.6.8"><span class="label">8</span><span class="content">අතේ ලකුණක් වනු පිණිස ද, නළල මත පටියක් වන පිණිස ද ඒවා බැඳ ගන්න. </span></span><span class="verse v9" data-usfm="DEU.6.9"><span class="label">9</span><span class="content">ගෙදර උළුවහුවල සහ දොරටුවේ ඒවා ලියා තබන්න.”</span></span> 
     </div> 
     <div class="s1"> <span class="heading"><b>අකීකරු නොවීමට උපදෙස්</b></span> 
     </div> 
     <div class="p"> <span class="verse v9" data-usfm="DEU.6.9"><span class="content"> </span></span><span class="verse v10" data-usfm="DEU.6.10"><span class="label">10</span><span class="content"> </span><span class="content">“දෙවි සමිඳාණන් වහන්සේ ඔබේ පියවරුන් වූ ආබ්‍රහම්ට, ඊසාක්ට සහ ජාකොබ්ට දෙන්නට දිවුරා පොරොන්දු වූ දේශයට ඔබ ගෙනා පසු උන් වහන්සේ ඔබ ඉදි නොකළ, විශාල දියුණු නගර ඔබට දානය කරන සේක. </span></span><span class="verse v11" data-usfm="DEU.6.11"><span class="label">11</span><span class="content">ඔබ නොපිරෙවූ, හොඳ හොඳ දේවලින් පිරුණු ගෙවල් ද, ඔබ නොකැණූ ළිං ද, ඔබ නොවැවූ මිදි උයන් සහ ඔලීව ගස් ද එහි වනු ඇත. ඔබ ඒවා භුක්ති විඳ තෘප්තිමත් වූ පසු </span></span><span class="verse v12" data-usfm="DEU.6.12"><span class="label">12</span><span class="content">වහල්කමේ නිවාසය වූ මිසර දේශයෙන් ඔබ පිටතට ගෙනා සමිඳාණන් වහන්සේ අමතක නොකරන්නට වගබලාගන්න. </span></span><span class="verse v13" data-usfm="DEU.6.13"><span class="label">13</span><span class="content">ඔබේ දෙවි සමිඳාණන් වහන්සේට පමණක් ගරුබිය පෑ යුතු ය. උන් වහන්සේට පමණක් වැඳුම්පිදුම් කළ යුතු ය. උන් වහන්සේගේ නාමයෙන් පමණක් දිවුරුම් දිය යුතු ය. </span></span><span class="verse v14" data-usfm="DEU.6.14"><span class="label">14</span><span class="content">ඔබ අවට සිටින සෙනඟගේ අනිකුත් දෙවි දේවතාවන්ට ඔබ නමස්කාර නොකළ යුතු ය. </span></span><span class="verse v15" data-usfm="DEU.6.15"><span class="label">15</span><span class="content">ඔබ එලෙස කළොත්, ඔබේ දෙවි සමිඳාණන් වහන්සේ ප්‍රතිවාදීන් නොඉවසන දෙවි කෙනෙකු බැවින්, උන් වහන්සේගේ කෝපය ඔබට විරුද්ධ ව ඇවිළී උන් වහන්සේ ඔබ මිහිතලයෙන් වනසාලන්නට පුළුවන.</span></span> 
     </div> 
     <div class="p"> <span class="verse v15" data-usfm="DEU.6.15"><span class="content"> </span></span><span class="verse v16" data-usfm="DEU.6.16"><span class="label">16</span><span class="content"> </span><span class="content">“මස්සා නම් ස්ථානයේ දී ඔබ දෙවි සමිඳාණන් වහන්සේ පරීක්ෂා කළාක් මෙන් උන් වහන්සේ පරීක්ෂා නොකරන්න. </span></span><span class="verse v17" data-usfm="DEU.6.17"><span class="label">17</span><span class="content">ඔබේ දෙවි සමිඳාණන් වහන්සේ ඔබට අණ කළ උන් වහන්සේගේ අණපණත් ද ශික්ෂා පද ද නීති හා නියෝග ද උනන්දුවෙන් පිළිපැදිය යුතු ය. </span></span><span class="verse v18" data-usfm="DEU.6.18"><span class="label">18</span><span class="content">ඔබට සෙත සැලසෙන ලෙස සමිඳාණන් වහන්සේ කියන පරිදි සාධාරණ වූ ද, යහපත් වූ ද දේ කරන්න. එවිට උන් වහන්සේ ඔබේ පියවරුන්ට පොරොන්දු වූ සරුසාර රටට ඔබ ඇතුල් වී එය අයිති කරගැනීමට ද, </span></span><span class="verse v19" data-usfm="DEU.6.19"><span class="label">19</span><span class="content">උන් වහන්සේ වදාළ පරිදි සතුරන් පන්නා දැමීමට ද ඔබට හැකි වනු ඇත.</span></span> 
     </div> 
     <div class="p"> <span class="verse v19" data-usfm="DEU.6.19"><span class="content"> </span></span><span class="verse v20" data-usfm="DEU.6.20"><span class="label">20</span><span class="content">“මතු කාලයක දී ඔබේ පුතු ඔබ අමතමින්, ‘අපේ දෙවි සමිඳාණන් වහන්සේ ඔබට අණ දුන් ශික්ෂා පදවල ද නීති හා නියෝගවල ද තේරුම කුමක් දැ’යි ඇසුවොත්, </span></span><span class="verse v21" data-usfm="DEU.6.21"><span class="label">21</span><span class="content">ඔබ ඔහුට පිළිතුරු දෙමින් මෙසේ කිව යුතු ය: ‘මිසරයේ දී අපි පාරාවෝ රජුගේ වහලුන් මෙන් සිටියෙමු. එහෙත්, සමිඳාණන් වහන්සේ තම බාහු බලය පාමින් මිසරයෙන් අප ගෙනා සේක. </span></span><span class="verse v22" data-usfm="DEU.6.22"><span class="label">22</span><span class="content">තවද, උන් වහන්සේ අප බලා සිටිය දී ම මිසර දේශයට, එනම් පාරාවෝ රජු හා ඔහුගේ ගෙවැසියන් හට අති බියජනක හාස්කම් සහ අරුමපුදුම දේ පමුණුවා </span></span><span class="verse v23" data-usfm="DEU.6.23"><span class="label">23</span><span class="content">උන් වහන්සේ අපේ පියවරුන්ට දිවුරා පොරොන්දු වූ රට අපට දීම සඳහා එහි අප ඇතුල් කිරීමට, මිසරයෙන් පිටතට අප ගෙනා සේක. </span></span><span class="verse v24" data-usfm="DEU.6.24"><span class="label">24</span><span class="content">තවද, අපට නිරතුරු සෙත සලසන පිණිස මේ නියෝග සියල්ල පිළිපැදීමටත්, දෙවි සමිඳාණන් වහන්සේට ගරුබිය පෑමටත් අපට අණ කළ සේක. එසේ කළොත්, අද දවසේ මෙන් උන් වහන්සේ අප පණපිටින් රකින සේක. </span></span><span class="verse v25" data-usfm="DEU.6.25"><span class="label">25</span><span class="content">අපේ දෙවි සමිඳාණන් වහන්සේ අපට අණ කළ පරිදි මේ අණපණත් සියල්ල අප ඉටු කළොත් එය අපට යුතු මාර්ගය වනු ඇතැ’යි කිව යුතු ය.”</span></span> 
     </div> 
    </div> 
   </div> 
  </div>
 </body>
</html>