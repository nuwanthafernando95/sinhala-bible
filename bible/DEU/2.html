<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch2" data-usfm="DEU.2">  
     <div class="s1"> <span class="heading"><b>පාළුකරයේ ගත කළ කාලය</b></span> 
     </div> 
     <div class="p"> <span class="content"> </span><span class="verse v1" data-usfm="DEU.2.1"><span class="label">1</span><span class="content"> </span><span class="content">“ඉන්පසු සමිඳාණන් වහන්සේ මට කී පරිදි, අපි හැරී රතු මුහුදට යන පාර වැටී ඇති පාළුකරය ඔස්සේ ගමන් කෙළෙමු. සේයිර් කඳුකරයෙහි අප බොහෝ කලක් සංචාරය කළ පසු </span></span><span class="verse v2" data-usfm="DEU.2.2"><span class="label">2</span><span class="content">සමිඳාණන් වහන්සේ මට කතා කොට, </span></span><span class="verse v3" data-usfm="DEU.2.3"><span class="label">3</span><span class="content">‘නුඹලා බොහෝ කලක් මේ කඳුකරයෙහි සංචාරය කළහු ය. දැන් උතුරු දිශාවට හැරෙන්න. </span></span><span class="verse v4" data-usfm="DEU.2.4"><span class="label">4</span><span class="content">නුඹ ද සෙනඟට අණ කරමින් මෙසේ කියන්න: ඔබේ ඥාතීන් වූ ඒසව්ගේ පෙළපත පදිංචි වී සිටින සේයිර් නම් දේශය ඔස්සේ ඔබ යා යුතු ය. ඔවුන් ඔබට බිය වනු ඇත. එබැවින් ප්‍රවේසම් වන්න. </span></span><span class="verse v5" data-usfm="DEU.2.5"><span class="label">5</span><span class="content">ඔවුන් කුපිත නොකරන්න. ඔවුන්ගේ දේශයෙන් අඟලක්වත් මම ඔබට නොදෙන්නෙමි. මන්ද, සේයිර් කඳුකරය මා ඒසව් සන්තක කොට දුන් බැවිනි. </span></span><span class="verse v6" data-usfm="DEU.2.6"><span class="label">6</span><span class="content">ඔබට කෑම පිණිස මුදල් ගෙවා ආහාර ද බීම පිණිස මුදල් ගෙවා වතුර ද ඔවුන්ගෙන් ගත හැකි ය’යි වදාළ සේක. </span></span><span class="verse v7" data-usfm="DEU.2.7"><span class="label">7</span><span class="content">ඔබේ දෙවි සමිඳාණන් වහන්සේ ඔබ කළ සියල්ලෙහි දී ඔබට ආශීර්වාද කළ සේක. මේ මහා පාළුකරය මැදින් ඔබ ගිය ගමන උන් වහන්සේ දන්නා සේක. මේ අවුරුදු හතළිහ ම උන් වහන්සේ ඔබ සමඟ වැඩ සිටිය බැවින් ඔබට කිසි ම අග හිඟයක් නො වී ය.</span></span> 
     </div> 
     <div class="p"> <span class="verse v7" data-usfm="DEU.2.7"><span class="content"> </span></span><span class="verse v8" data-usfm="DEU.2.8"><span class="label">8</span><span class="content">“අපි ද අපගේ ඥාතීන් වූ ඒසව්ගේ පෙළපත පදිංචි සේයිර් කඳුකරය පසු කොට, ඒලත් සහ එශියොන්-ගෙබෙර් නම් ස්ථානවලින් මිටියාවත ඔස්සේ ගොස්, යළි හැරී මෝවබ්හි පාළුකරය මැදින් ගියෙමු.</span></span> 
     </div> 
     <div class="p"> <span class="verse v8" data-usfm="DEU.2.8"><span class="content"> </span></span><span class="verse v9" data-usfm="DEU.2.9"><span class="label">9</span><span class="content"> </span><span class="content">“සමිඳාණන් වහන්සේ මා අමතා, ‘මෝවබ්වරුන්ට හිරිහැර නොකරන්න, සටනට ඔවුන් නොපොළඹවන්න. මා ආර් නම් දේශය ලොත්ගේ පෙළපතට සතු කොට දෙන බැවින්, ඔවුන්ගේ රටින් කිසිවක් මම නුඹට අයිති කොට නොදෙන්නෙමි’යි වදාළ සේක.</span></span> 
     </div> 
     <div class="p"> <span class="verse v9" data-usfm="DEU.2.9"><span class="content"> </span></span><span class="verse v10" data-usfm="DEU.2.10"><span class="label">10</span><span class="content">“අනාක්වරුන් හා සමාන, බලසම්පන්න, ගණනින් බොහෝ වූ, උස මහත සෙනඟක් වන ඒමිවරු පෙර කාලයේ දී එහි විසූ හ. </span></span><span class="verse v11" data-usfm="DEU.2.11"><span class="label">11</span><span class="content">අනාක්වරුන් මෙන් ඔව්හු ද රෙපායිම් යෝධයෝ යයි හඳුන්වනු ලැබූ හ. එහෙත් මෝවබ්වරුන් ඔවුන්ට කීවේ ඒමිවරු කියා ය. </span></span><span class="verse v12" data-usfm="DEU.2.12"><span class="label">12</span><span class="content">සේයිර්හි පෙර කල හෝරිවරු පදිංචි වූ හ. සමිඳාණන් වහන්සේ ඉශ්රායෙල්වරුන්ට අයිති කොට දුන් දේශයට, ඉශ්රායෙල්වරුන් කළ පරිදි, ඒසව්ගේ පෙළපත ද හෝරිවරුන් පන්නා දමා, ඔවුන් වනසා, එහි පදිංචි වූ හ.</span></span> 
     </div> 
     <div class="p"> <span class="verse v12" data-usfm="DEU.2.12"><span class="content"> </span></span><span class="verse v13" data-usfm="DEU.2.13"><span class="label">13</span><span class="content">“උන් වහන්සේ තවදුරටත් කතා කරමින්, ‘දැන් නැඟිට, ශෙරෙද් නම් නදියෙන් එතෙර වන්නැ’යි වදාළ සේක. අපි ද එම නදියෙන් එගොඩ වූයෙමු. </span></span><span class="verse v14" data-usfm="DEU.2.14"><span class="label">14</span><span class="content">කාදෙෂ්-බර්නේය නම් ස්ථානයෙන් නික්මුණු දා සිට ශෙරෙද් නම් නදියෙන් එගොඩ වන තෙක් ගත වූ කාලය අවුරුදු තිස්අටකි. සමිඳාණන් වහන්සේ දිවුළ පරිදි ඒ කාලය තුළ ඒ පෙළපතට අයත් මුළු භට හමුදාව නැසී ගියේ ය. </span></span><span class="verse v15" data-usfm="DEU.2.15"><span class="label">15</span><span class="content">ඔවුන් නැත්තට ම නැති වන තෙක් හමුදාවෙන් ඔවුන් වනසාලීම පිණිස සමිඳාණන් වහන්සේ ඔවුන්ට විරුද්ධ ව නැඟී සිටිය සේක.</span></span> 
     </div> 
     <div class="p"> <span class="verse v15" data-usfm="DEU.2.15"><span class="content"> </span></span><span class="verse v16" data-usfm="DEU.2.16"><span class="label">16</span><span class="content">“මෙලෙස සෙනඟ අතරෙන් මුළු භට හමුදාවේ සියල්ලන් නැති නාස්ති වී වැනසී ගිය පසු, </span></span><span class="verse v17" data-usfm="DEU.2.17"><span class="label">17</span><span class="content">සමිඳාණන් වහන්සේ මට කතා කොට, </span></span><span class="verse v18" data-usfm="DEU.2.18"><span class="label">18</span><span class="content">‘අද නුඹ ආර් නම් පෙදෙස ඔස්සේ මෝවබ් දේශය මැදින් යා යුතු ය. </span></span><span class="verse v19" data-usfm="DEU.2.19"><span class="label">19</span><span class="content">නුඹ අම්මොන්ගේ පරපුරට අයිති අයගේ දේශය සමීපයට පැමිණි කල ඔවුන්ට හිරිහැර නොකරන්න, ඔවුන් කුපිත නොකරන්න. මා ඔවුන්ගේ රට ලොත්ගේ පෙළපතට අයිති කොට දී තිබෙන බැවින් මම ඔවුන්ගේ රටින් අඟලක්වත් නුඹට නොදෙන්නෙමි’යි වදාළ සේක.</span></span> 
     </div> 
     <div class="p"> <span class="verse v19" data-usfm="DEU.2.19"><span class="content"> </span></span><span class="verse v20" data-usfm="DEU.2.20"><span class="label">20</span><span class="content">“එය ද රෙපායිම්වරුන්ගේ රට මෙන් ගණන් ගැණිනි. පෙර කාලවල දී රෙපායිම් යෝධයෝ එහි විසූ හ. අම්මොන්වරු ඔවුන්ට සම්සුම්මිවරු යයි නම් කළහ. </span></span><span class="verse v21" data-usfm="DEU.2.21"><span class="label">21</span><span class="content">අනාක්වරුන් මෙන් ඔව්හු ද බලසම්පන්න, ගණනින් බොහෝ වූ, උස මහත සෙනඟක් වූ හ. එහෙත්, සමිඳාණන් වහන්සේ ඔවුන් වනසා ලූ නිසා, අම්මොන්වරු එම රට අල්ලාගෙන එහි පදිංචි වූ හ. </span></span><span class="verse v22" data-usfm="DEU.2.22"><span class="label">22</span><span class="content">සමිඳාණන් වහන්සේ හෝරිවරුන් වනසා, සේයිර්හි පදිංචි වූ ඒසව්ගේ පෙළපතට කළ පරිදි, මොවුන්ටත් කළ සේක. ඔවුන් රට අල්ලාගත් බැවින් අද දක්වා එහි පදිංචි වී ඇත. </span></span><span class="verse v23" data-usfm="DEU.2.23"><span class="label">23</span><span class="content">ක්‍රීට් දූපතේ සිට පැමිණි වාසීහු ද, දකුණු දිග පිහිටි ගාසා දක්වා විසූ අව්විවරුන් වනසා, එම රටේ පදිංචි වූ හ.</span></span> 
     </div> 
     <div class="p"> <span class="verse v23" data-usfm="DEU.2.23"><span class="content"> </span></span><span class="verse v24" data-usfm="DEU.2.24"><span class="label">24</span><span class="content">“සමිඳාණන් වහන්සේ තවදුරටත් කතා කරමින්, ‘නැඟිට, ගමන අරඹා, අර්ණොන් නදියෙන් එතෙර වන්න. මෙන්න, හෙෂ්බොන්හි රජ වූ අමෝරි ජාතික සීහොන් ද ඔහුගේ රට ද මම නුඹේ බලයට දුනිමි. එය සතු කරගනු පිණිස සටන් අරඹා පහර දෙන්න. </span></span><span class="verse v25" data-usfm="DEU.2.25"><span class="label">25</span><span class="content">මම අද දින මුළු පොළෝ තලයෙහි සිටින සියලු ජාතීන් තුළ නුඹ නිසා තැති ගැන්ම සහ භීතිය ඇති කරමි. නුඹ ගැන ඇසූ විට, ඔව්හු බියෙන් ඇළලී කැළඹෙන්නෝ ය’යි වදාළ සේක.”</span></span> 
     </div> 
     <div class="s1"> <span class="heading"><b>සීහොන් රජුගේ පරාජය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 21:21-30</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="DEU.2.25"><span class="content"> </span></span><span class="verse v26" data-usfm="DEU.2.26"><span class="label">26</span><span class="content">“මම ද කෙදෙමොත් පාළුකරයේ සිට හෙෂ්බොන්හි රජ වූ සීහොන් වෙත සාමකාමී වචන සහිත ව පණිවුඩකාරයන් යවමින්, </span></span><span class="verse v27" data-usfm="DEU.2.27"><span class="label">27</span><span class="content">‘ඔබේ දේශය මැදින් මට යන්නට අවසර දුන මැනව. මම මහ මාවත ඔස්සේ යමින් දකුණට හෝ වමට හෝ නොහැරෙන්නෙමි. </span></span><span class="verse v28" data-usfm="DEU.2.28"><span class="label">28</span><span class="content">කන්නට ආහාර ද බොන්නට වතුර ද මුදලට දුන මැනව. මම දේශය මැදින් පයින් ම යමින්, </span></span><span class="verse v29" data-usfm="DEU.2.29"><span class="label">29</span><span class="content">අපේ දෙවි සමිඳාණන් වහන්සේ අපට දෙන්නට යන රටට, ජොර්දාන් ගඟෙන් එතෙර වන්නෙමි. සේයිර්හි පදිංචි ඒසව්ගේ පෙළපත ද ආර්හි පදිංචි මෝවබ්වරු ද අපට එසේ යන්නට අවසර දුන්නෝ ය’යි කීවෙමි.</span></span> 
     </div> 
     <div class="p"> <span class="verse v29" data-usfm="DEU.2.29"><span class="content"> </span></span><span class="verse v30" data-usfm="DEU.2.30"><span class="label">30</span><span class="content">“එහෙත් හෙෂ්බොන්හි රජ වූ සීහොන් අපට දේශය මැදින් යන්නට අවසර නුදුන්නේ ය. එසේ නුදුන්නේ ඔබේ දෙවි සමිඳාණන් වහන්සේ ඔහු ඔබේ බලයට පාවා දෙනු පිණිස, උන් වහන්සේ ඔහුගේ සිත දැඩි ලෙස මුරණ්ඩු කළ නිසා විය හැක.</span></span> 
     </div> 
     <div class="p"> <span class="verse v30" data-usfm="DEU.2.30"><span class="content"> </span></span><span class="verse v31" data-usfm="DEU.2.31"><span class="label">31</span><span class="content">“එවිට සමිඳාණන් වහන්සේ මා අමතා ‘මෙන්න, සීහොන් රජු සහ ඔහුගේ දේශය මම නුඹට දෙන්නට පටන්ගතිමි. එම දේශය අල්ලාගෙන, උරුම කරගන්නැ’යි වදාළ සේක. </span></span><span class="verse v32" data-usfm="DEU.2.32"><span class="label">32</span><span class="content">සීහොන් ද ඔහුගේ මුළු සෙනඟ ද අපට විරුද්ධ ව සටන් අරඹා යහශ් නම් ස්ථානයට පැමිණියෝ ය. </span></span><span class="verse v33" data-usfm="DEU.2.33"><span class="label">33</span><span class="content">දෙවි සමිඳාණන් වහන්සේ ඔහු අපට පාවා දුන් සේක. අපි ද ඔහුටත්, ඔහුගේ දරුවන්ටත්, සියලු සෙනඟටත් පහර දුන්නෙමු. </span></span><span class="verse v34" data-usfm="DEU.2.34"><span class="label">34</span><span class="content">ඒ දවස්හි අපි ඔහුගේ සියලු නගර අල්ලාගෙන, ඒවා සියල්ලෙහි ම විසූ ස්ත්‍රී-පුරුෂ දෙපක්ෂය ද සිඟිති දරුවන් ද සම්පූර්ණයෙන් ම වනසා දැම්මෙමු. ඔවුන්ගෙන් එක් කෙනෙකු වත් ඉතුරු නොකෙළෙමු. </span></span><span class="verse v35" data-usfm="DEU.2.35"><span class="label">35</span><span class="content">අපගේ ම ප්‍රයෝජනයට අපි ගවමහිෂයන් පැහැරගෙන, අල්ලාගත් නගරවලින් වස්තුව කොල්ලකෑවෙමු. </span></span><span class="verse v36" data-usfm="DEU.2.36"><span class="label">36</span><span class="content">අර්ණොන් ගං තෙර පිහිටි අරෝයෙර් පටන් ගිලියද් දක්වා ගඟ අද්දර වූ නගරය ඇතුළු සියලු ම නුවරවල් අල්ලාගැනීමට අපේ දෙවි සමිඳාණන් වහන්සේ සැලැසූ සේක. අපට අල්ලාගන්නට නොහැකි තරම් උස් වූ එක ම නගරයක් වත් නො වී ය. </span></span><span class="verse v37" data-usfm="DEU.2.37"><span class="label">37</span><span class="content">එහෙත්, අම්මොන්ගේ පෙළපත පදිංචි දේශයට වත්, ජබ්බොක් ගඟ අසබඩ කිසි ම ස්ථානයකට වත්, කඳුකරයේ කිසි ම නුවරකට වත්, අපේ දෙවි සමිඳාණන් වහන්සේ තහනම් කළ කිසි ම තැනකට වත් අපි නොගියෙමු.”</span></span> 
     </div> 
    </div> 
   </div> 
  </div>
 </body>
</html>