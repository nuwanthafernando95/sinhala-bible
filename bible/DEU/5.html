<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch5" data-usfm="DEU.5">  
     <div class="s1"> <span class="heading"><b>දස පණත</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 20:1-17</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="DEU.5.1"><span class="label">1</span><span class="content">මෝසෙස් මුළු ඉශ්රායෙල් ජනයා කැඳවා ඔවුන්ට මෙසේ කී ය: “ඉශ්රායෙල්වරුනි, මෙදින මා ඔබට කියන්නට යන නීති හා නියෝගවලට සවන් දෙන්න. ඔබ ඒවා ඉගෙනගෙන, ආරක්ෂා කරමින් පිළිපැදිය යුතු ය. </span></span><span class="verse v2" data-usfm="DEU.5.2"><span class="label">2</span><span class="content">අපේ දෙවි සමිඳාණන් වහන්සේ හොරෙබ් කන්දේ දී අප සමඟ ගිවිසුමක් කළ සේක. </span></span><span class="verse v3" data-usfm="DEU.5.3"><span class="label">3</span><span class="content">උන් වහන්සේ මේ ගිවිසුම කෙළේ, අපේ පියවරුන් සමඟ නොව අද දින ජීවත් ව සිටින අප සියල්ලන් ද සමඟ ය. </span></span><span class="verse v4" data-usfm="DEU.5.4"><span class="label">4</span><span class="content">සමිඳාණන් වහන්සේ ගින්න මැද සිට කන්දේ දී මුහුණට මුහුණ ලා ඔබ සමඟ කතා කළ සේක. </span></span><span class="verse v5" data-usfm="DEU.5.5"><span class="label">5</span><span class="content">උන් වහන්සේ වදාළ දේ ඔබට දැන්වීමට මම එකල සමිඳාණන් වහන්සේටත්, ඔබටත් අතර සිටියෙමි. ගින්න නිසා බිය වූයෙන් ඔබ කන්දට නොනැංගහු ය.</span></span> 
     </div> 
     <div class="p"> <span class="verse v5" data-usfm="DEU.5.5"><span class="content">“උන් වහන්සේ මෙසේ වදාළ සේක: </span></span><span class="verse v6" data-usfm="DEU.5.6"><span class="label">6</span><span class="content">‘මම වනාහි, වහල්කමේ නිවාසය වූ මිසර දේශයෙන් නුඹ පිටතට ගෙනා සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v6" data-usfm="DEU.5.6"><span class="content"> </span></span><span class="verse v7" data-usfm="DEU.5.7"><span class="label">7</span><span class="content">‘මා හැර අන් කිසි ම දෙවි කෙනෙකු නුඹට නොවිය යුතු ය.</span></span> 
     </div> 
     <div class="p"> <span class="verse v7" data-usfm="DEU.5.7"><span class="content"> </span></span><span class="verse v8" data-usfm="DEU.5.8"><span class="label">8</span><span class="content"> </span><span class="content">‘නුඹ සඳහා නෙළූ රූපයක් හෝ ඉහළ අහසෙහි වත්, පහළ පොළොවෙහි වත්, පොළොවෙන් යට ජලයෙහි වත් ඇති කිසි ම වස්තුවකට සමාන දෙයක් හෝ නුඹ සාදා නොගන්න. </span></span><span class="verse v9" data-usfm="DEU.5.9"><span class="label">9</span><span class="content">නුඹ ඒවාට නමස්කාර නොකරන්න; වැඳුම්පිදුම් නොකරන්න. මන්ද, නුඹේ දෙවි සමිඳාණන් වහන්සේ වන මම ප්‍රතිවාදීන් නොඉවසන දෙවි කෙනෙකුන් වන බැවිනි. මට වෛර කරන පියවරුන්ගේ පාපය නිසා තුන් වන, සතර වන පරම්පරාව දක්වා ඔවුන්ගේ දරුවන්ට මම දඬුවම් කරමි. </span></span><span class="verse v10" data-usfm="DEU.5.10"><span class="label">10</span><span class="content">එහෙත්, මට ප්‍රේම කරමින්, මාගේ ආඥා පිළිපදින දහස් ගණන් අයට මම කරුණාව දක්වමි.</span></span> 
     </div> 
     <div class="p"> <span class="verse v10" data-usfm="DEU.5.10"><span class="content"> </span></span><span class="verse v11" data-usfm="DEU.5.11"><span class="label">11</span><span class="content"> </span><span class="content">‘නුඹේ දෙවි සමිඳාණන් වහන්සේගේ නාමය අගරු ලෙස භාවිත නොකරන්න. යමෙක් ඒ නාමය අගරු ලෙස භාවිත කරන්නේ ද ඔහුට උන් වහන්සේ දඬුවම් කරන සේක.</span></span> 
     </div> 
     <div class="p"> <span class="verse v11" data-usfm="DEU.5.11"><span class="content"> </span></span><span class="verse v12" data-usfm="DEU.5.12"><span class="label">12</span><span class="content"> </span><span class="content">‘දෙවි සමිඳාණන් වහන්සේ නුඹට අණ කළ පරිදි සබත් දවස ශුද්ධ ලෙස පැවැත්විය යුතු ය.</span></span> 
     </div> 
     <div class="p"> <span class="verse v12" data-usfm="DEU.5.12"><span class="content"> </span></span><span class="verse v13" data-usfm="DEU.5.13"><span class="label">13</span><span class="content"> </span><span class="content">‘දවස් හයක් තුළ නුඹ වෙහෙස වී නුඹේ සියලු වැඩ කරන්න. </span></span><span class="verse v14" data-usfm="DEU.5.14"><span class="label">14</span><span class="content">එහෙත්, හත් වන දවස නුඹේ දෙවි සමිඳාණන් වහන්සේට කැප වූ සබත ය. එදින නුඹ වත්, නුඹේ පුතා වත්, දුව වත්, නුඹේ සේවකයා වත්, සේවිකාව වත්, නුඹේ ගවයා වත්, කොටළුවා වත්, ගවමහිෂයන් වත්, නුඹේ වාසල් දොරටු සීමා තුළ සිටින ආගන්තුකයා වත් කිසි වැඩක් නොකළ යුතු ය. එවිට නුඹට මෙන් ම නුඹේ සේවක සේවිකාවන්ට ද නිවාඩු ගත හැකි ය. </span></span><span class="verse v15" data-usfm="DEU.5.15"><span class="label">15</span><span class="content">නුඹ මිසර දේශයේ දී වහලෙකු මෙන් සිටි බවත්, දෙවි සමිඳාණන් වහන්සේ සිය බාහු බලයෙන් හා දිගු කළ හස්තයෙන් නුඹ පිටතට ගෙනා බවත් සිහි කළ යුතු ය. සබත් දවස ශුද්ධ ලෙස පැවැත්වීමට දෙවි සමිඳාණන් වහන්සේ අණ කෙළේ එබැවින් ය.</span></span> 
     </div> 
     <div class="p"> <span class="verse v15" data-usfm="DEU.5.15"><span class="content"> </span></span><span class="verse v16" data-usfm="DEU.5.16"><span class="label">16</span><span class="content"> </span><span class="content">‘දෙවි සමිඳාණන් වහන්සේ නුඹට අණ කළ පරිදි නුඹේ පියාට ද මවට ද ගෞරව කරන්න. එවිට දෙවි සමිඳාණන් වහන්සේ නුඹට දෙන දේශයෙහි නුඹ චිරාත් කාලයක් ජීවත් වන්නෙහි ය; නුඹට සෙත සැලසෙනු ඇත.</span></span> 
     </div> 
     <div class="p"> <span class="verse v16" data-usfm="DEU.5.16"><span class="content"> </span></span><span class="verse v17" data-usfm="DEU.5.17"><span class="label">17</span><span class="content"> </span><span class="content">‘මිනී නොමරන්න.</span></span> 
     </div> 
     <div class="p"> <span class="verse v17" data-usfm="DEU.5.17"><span class="content"> </span></span><span class="verse v18" data-usfm="DEU.5.18"><span class="label">18</span><span class="content"> </span><span class="content">‘කාමමිථ්‍යාචාරය නොකරන්න.</span></span> 
     </div> 
     <div class="p"> <span class="verse v18" data-usfm="DEU.5.18"><span class="content"> </span></span><span class="verse v19" data-usfm="DEU.5.19"><span class="label">19</span><span class="content"> </span><span class="content">‘සොරකම් නොකරන්න.</span></span> 
     </div> 
     <div class="p"> <span class="verse v19" data-usfm="DEU.5.19"><span class="content"> </span></span><span class="verse v20" data-usfm="DEU.5.20"><span class="label">20</span><span class="content"> </span><span class="content">‘නුඹේ අසල්වැසියාට විරුද්ධ ව බොරු සාක්ෂි නොකියන්න.</span></span> 
     </div> 
     <div class="p"> <span class="verse v20" data-usfm="DEU.5.20"><span class="content"> </span></span><span class="verse v21" data-usfm="DEU.5.21"><span class="label">21</span><span class="content"> </span><span class="content">‘නුඹේ අසල්වැසියාගේ භාර්යාවට ඇලුම් නොකරන්න. නුඹේ අසල්වැසියාගේ ගෘහයට හෝ ඔහුගේ කෙතට හෝ ඔහුගේ සේවක සේවිකාවන්ට හෝ ඔහුගේ ගවයාට හෝ කොටළුවාට හෝ අසල්වැසියා සතු කිසිවකට හෝ තණ්හා නොකරන්න.’</span></span> 
     </div> 
     <div class="p"> <span class="verse v21" data-usfm="DEU.5.21"><span class="content"> </span></span><span class="verse v22" data-usfm="DEU.5.22"><span class="label">22</span><span class="content"> </span><span class="content">“කන්දේ දී ගින්න ද වලා පටලය ද ඝනාන්ධකාරය ද මැද වැඩ සිට මුළු ජනතාව අමතා, මහා හඬකින් සමිඳාණන් වහන්සේ වදාළ වචන මේවා ය. ඒවාට අමතර ව කිසිවක් එකතු නොකොට, ගල් පුවරු දෙකක උන් වහන්සේ ඒවා ලියා මට භාර දුන් සේක.”</span></span> 
     </div> 
     <div class="s1"> <span class="heading"><b>කීකරු වීමට සෙනඟ පොරොන්දු වීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 20:18-21</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="DEU.5.22"><span class="content"> </span></span><span class="verse v23" data-usfm="DEU.5.23"><span class="label">23</span><span class="content">“කන්ද ගින්නෙන් දැවෙමින් තිබිය දී, අඳුර මැදින් ඔබට කටහඬ ඇසුණු විට, ඔබේ ගෝත්‍රවල ප්‍රධානීන් සියල්ලෝ ද ප්‍රජා මූලිකයෝ ද මා සමීපයට පැමිණ, </span></span><span class="verse v24" data-usfm="DEU.5.24"><span class="label">24</span><span class="content">‘පුදුමයකි! අපේ දෙවි සමිඳාණන් වහන්සේ සිය තේජශ්‍රීය සහ ශ්‍රේෂ්ඨත්වය අපට පෙන්වා වදාළ සේක. ගින්න මැදින් අපි උන් වහන්සේගේ කටහඬට සවන් දුනිමු. දෙවියන් වහන්සේ මිනිසා සමඟ කතා කළ පසු පවා ඔහුට ජීවත් විය හැකි බව අද අපි දුටිමු. </span></span><span class="verse v25" data-usfm="DEU.5.25"><span class="label">25</span><span class="content">එහෙත්, අප යළි මරණයට මුහුණ දිය යුත්තේ මන් ද? මේ මහා ගින්න අප දවාලන්නට පුළුවන. අපේ දෙවි සමිඳාණන් වහන්සේගේ හඬට අප තවදුරටත් සවන් දුන්නොත් අපට මරණය නියත ය. </span></span><span class="verse v26" data-usfm="DEU.5.26"><span class="label">26</span><span class="content">ගින්න මැදින් කතා කළ ජීවමාන දෙවියන් වහන්සේගේ කඩහඬට අප සවන් දුන්නාක් මෙන් සවන් දී, ජීවත් ව සිටින මිනිසෙක් තවත් සිටී ද? </span></span><span class="verse v27" data-usfm="DEU.5.27"><span class="label">27</span><span class="content">එබැවින් ඔබ ළං වී අප දෙවි සමිඳාණන් වහන්සේ වදාරන සියල්ලට සවන් දෙන්න. ඉන්පසු උන් වහන්සේ ඔබට වදාළ සියල්ල අපට දන්වන්න, අපි ඒවා අසා, ඉටු කරන්නෙමු’යි කී හ.</span></span> 
     </div> 
     <div class="p"> <span class="verse v27" data-usfm="DEU.5.27"><span class="content"> </span></span><span class="verse v28" data-usfm="DEU.5.28"><span class="label">28</span><span class="content">“ඔබ මට කතා කළ විට, ඔබේ කටහඬ සමිඳාණන් වහන්සේට ඇසිණි. එවිට උන් වහන්සේ මා අමතා මට මෙසේ වදාළ සේක: ‘මේ සෙනඟ ඔබට කී දේ මට ඇසිණි. ඔවුන් කී සියල්ල හොඳින් කියා ඇත, </span></span><span class="verse v29" data-usfm="DEU.5.29"><span class="label">29</span><span class="content">මට ගරුබිය දැක්වීමටත්, ඔවුන්ටත්, ඔවුන්ගේ පෙළපත්වලටත් සදහට ම ශුභසිද්ධිය සලසන පිණිස මාගේ අණපණත් නිරතුරුව පිළිපැදීමටත් තුඩු දෙන සිතක් ඔවුන් තුළ මෙලෙස ඇත්නම් කෙතරම් වාසනාවක් ද! </span></span><span class="verse v30" data-usfm="DEU.5.30"><span class="label">30</span><span class="content">ඔවුන් වෙත ගොස් ඔවුන්ගේ කූඩාරම් තුළට යන්නට කියන්න. </span></span><span class="verse v31" data-usfm="DEU.5.31"><span class="label">31</span><span class="content">එහෙත්, නුඹ මෙහි මා ළඟ සිටින්න. මා ඔවුන්ට අයිති කොට දෙන්නට යන දේශයෙහි ඔවුන් පිළිපදින පිණිස ඔවුන්ට ඔබ උගැන්විය යුතු සියලු අණපණත් ද, නීති හා නියෝගයන් ද මම ඔබට දන්වන්නෙමි.’</span></span> 
     </div> 
     <div class="p"> <span class="verse v31" data-usfm="DEU.5.31"><span class="content"> </span></span><span class="verse v32" data-usfm="DEU.5.32"><span class="label">32</span><span class="content">“එබැවින් ඔබේ දෙවි සමිඳාණන් වහන්සේ ඔබට අණ කළ පරිදි ඔබ හැම පිළිපැදිය යුතු ය. ඒ කිසිවකට ඔබ අකීකරු නොවිය යුතු ය. </span></span><span class="verse v33" data-usfm="DEU.5.33"><span class="label">33</span><span class="content">ඔබට දිවි ඇති තාක් ශුභසිද්ධිය වන පිණිසත්, ඔබ අයිති කරගන්නට යන දේශයෙහි චිරාත් කාලයක් ජීවත් වන පිණිසත්, දෙවි සමිඳාණන් වහන්සේ ඔබට අණ කරන සියල්ලට කීකරු ව ජීවත් විය යුතු ය.”</span></span> 
     </div> 
    </div> 
   </div> 
  </div>
 </body>
</html>