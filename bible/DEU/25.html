<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkDEU"> 
    <div class="chapter ch25" data-usfm="DEU.25">  
     <div class="p"> <span class="content"> </span><span class="verse v1" data-usfm="DEU.25.1"><span class="label">1</span><span class="content">“මිනිසුන් අතර ආරාවුලක් හටගෙන, උසාවියට ගිය විට, විනිශ්චයකරුවන් ආරාවුල් විසඳමින්, නිවැරදිකරු නිදොස් කොට, වරදකරුට දඬුවම් දිය යුතු ය. </span></span><span class="verse v2" data-usfm="DEU.25.2"><span class="label">2</span><span class="content">වරදකරු පහර ලැබීමට සුදුසු නම්, විනිශ්චයකරු ඔහු බිම බාවා, වරදේ බරපතලකම හැටියට, තමා ඉදිරිපිට දී නියමිත පහර ගණන ඔහුට දෙන්නට සැලැස්විය යුතු ය. </span></span><span class="verse v3" data-usfm="DEU.25.3"><span class="label">3</span><span class="content">ඔහුට කස පහර සතළිසක් දෙත හැක. ඊට වඩා නොදිය යුතු ය. ඊට වැඩි ගණනක් දුන්නොත්, ඔබ ඔබේ සහෝදරයාට ප්‍රසිද්ධියේ අවමානයක් කරන්නෙහි ය.</span></span> 
     </div> 
     <div class="p"> <span class="verse v3" data-usfm="DEU.25.3"><span class="content"> </span></span><span class="verse v4" data-usfm="DEU.25.4"><span class="label">4</span><span class="content"> </span><span class="content">“ගොයම් පාගන ගවයාගේ කට නොබැඳිය යුතු ය.”</span></span> 
     </div> 
     <div class="s1"> <span class="heading"><b>මියගිය සහෝදරයා කෙරෙහි යුතුකම</b></span> 
     </div> 
     <div class="p"> <span class="verse v4" data-usfm="DEU.25.4"><span class="content"> </span></span><span class="verse v5" data-usfm="DEU.25.5"><span class="label">5</span><span class="content"> </span><span class="content">“එකට වාසය කරන සහෝදරයන් අතරෙන් එක් කෙනෙකු පුතෙකු නැතුව මළොත්, මියගිය තැනැත්තාගේ බිරිඳ, පිට පවුලක කෙනෙකු සමඟ විවාහ නොවිය යුතු ය. ඇගේ සැමියාගේ සහෝදරයා ඇය සරණ පාවාගෙන, ඇය වෙත පිවිස, සැමියාගේ සහෝදරයෙකු විසින් ඈ කෙරෙහි කළ යුතු යුතුකම ඔහු ඉටු කළ යුතු ය. </span></span><span class="verse v6" data-usfm="DEU.25.6"><span class="label">6</span><span class="content">තවද, මියගිය සහෝදරයාගේ නම ඉශ්රායෙල් ජනයා අතර නොමැකී පවතින පිණිස ඈට උපදින කුලුඳුලා මියගිය සහෝදරයාගේ නම ගත යුතු ය. </span></span><span class="verse v7" data-usfm="DEU.25.7"><span class="label">7</span><span class="content">එහෙත්, ඒ තැනැත්තා මියගිය තම සහෝදරයාගේ බිරිඳ පාවා ගන්නට අකමැති නම්, ඈ වාසල් දොරකඩ සිටින ප්‍රජා මූලිකයන් වෙත ගොස්, ‘මාගේ සැමියාගේ සහෝදරයා, ඔහුගේ මියගිය සහෝදරයාට ඉශ්රායෙල් ජනයා අතර නාමයක් රඳවාගැනීම ප්‍රතික්ෂේප කරයි. මාගේ සැමියාගේ සහෝදරයාට පැවරෙන යුතුකම් ඔහු ඉටු කරන්නේ නැතැ’යි කිව යුතු ය. </span></span><span class="verse v8" data-usfm="DEU.25.8"><span class="label">8</span><span class="content">එවිට නුවර ප්‍රජා මූලිකයන් ඔහු කැඳවා, ඔහුට කතා කළ යුතු ය. ‘මම ඇය සරණ පාවාගන්නට අකමැත්තෙමි’යි ඔහු තදින් කියා සිටින්නේ නම්, </span></span><span class="verse v9" data-usfm="DEU.25.9"><span class="label">9</span><span class="content">ඔහුගේ සහෝදරයාගේ බිරිඳ ප්‍රජා මූලිකයන් බලා සිටිය දී ම ඔහු වෙත පැමිණ ඔහුගේ පාදයෙන් සෙරෙප්පුවක් ගලවා, ඔහුගේ මුහුණට කෙළ ගසා, ‘තම සහෝදරයාට පෙළපතක් ඇති නොකරන මිනිසාට මෙසේ කළ යුතු ය’යි කිව යුතු ය. </span></span><span class="verse v10" data-usfm="DEU.25.10"><span class="label">10</span><span class="content">‘සෙරෙප්පුව ගලවන ලද තැනැත්තාගේ පවුල’ කියා ඉශ්රායෙල් ජනතාව අතර ඔහුගේ පවුල නම් කළ යුතු වේ.”</span></span> 
     </div> 
     <div class="s1"> <span class="heading"><b>නීති හා නියෝග</b></span> 
     </div> 
     <div class="p"> <span class="verse v10" data-usfm="DEU.25.10"><span class="content"> </span></span><span class="verse v11" data-usfm="DEU.25.11"><span class="label">11</span><span class="content">“මිනිසුන් දෙදෙනෙකු තමන් අතර දබර කරන කල එක් කෙනෙකුගේ බිරිඳ, තම සැමියාට පහර දෙන අනික් තැනැත්තාගෙන් ඔහු බේරාගැනීමට ළං වී අත දිගු කොට ඒ තැනැත්තාගේ රහසඟ ඇල්ලුවොත්, </span></span><span class="verse v12" data-usfm="DEU.25.12"><span class="label">12</span><span class="content">ඇගේ අත කපාදැමිය යුතු ය. ඔබ ඇයට අනුකම්පා නොකළ යුතු ය.</span></span> 
     </div> 
     <div class="p"> <span class="verse v12" data-usfm="DEU.25.12"><span class="content"> </span></span><span class="verse v13" data-usfm="DEU.25.13"><span class="label">13</span><span class="content"> </span><span class="content">“බර එකක් සහ සැහැල්ලු එකක් වශයෙන් විවිධ හොර කිරුම් පඩි ඔබේ මල්ලේ තබා නොගත යුතු ය. </span></span><span class="verse v14" data-usfm="DEU.25.14"><span class="label">14</span><span class="content">ලොකු එකක් සහ කුඩා එකක් වශයෙන් විවිධ හොර මිමි ඔබේ ගෙදර තබා නොගත යුතු ය. </span></span><span class="verse v15" data-usfm="DEU.25.15"><span class="label">15</span><span class="content">හරි කිරුම් පඩි ද හරි මනින මිමි ද ඔබ ළඟ තබාගත යුතු ය. මෙසේ කළහොත්, දෙවි සමිඳාණන් වහන්සේ ඔබට දෙන දේශයේ දී ඔබට දීර්ඝායුෂ ලැබෙන්නේ ය. </span></span><span class="verse v16" data-usfm="DEU.25.16"><span class="label">16</span><span class="content">මෙවැනි වංචනික දේවල් සහ අසාධාරණ දේවල් කරන්නෝ සමිඳාණන් වහන්සේට පිළිකුලකි.”</span></span> 
     </div> 
     <div class="s1"> <span class="heading"><b>අමලෙක්වරුන් ඝාතනය කිරීම</b></span> 
     </div> 
     <div class="p"> <span class="verse v16" data-usfm="DEU.25.16"><span class="content"> </span></span><span class="verse v17" data-usfm="DEU.25.17"><span class="label">17</span><span class="content"> </span><span class="content">“මිසර දේශයෙන් ඔබ නික්ම එන විට මාර්ගයේ දී අමලෙක්වරුන් ඔබට කළ දේ සිහි කරන්න. </span></span><span class="verse v18" data-usfm="DEU.25.18"><span class="label">18</span><span class="content">ඔවුන් දෙවියන් වහන්සේට ගරුබිය නොපෙන්වූ බැවින්, මාර්ගයේ දී ඔවුන් ඔබට හමු වී, ඔබ ක්ලාන්ත ව වෙහෙස මහන්සි වී සිටිය දී, ඔබට පිටුපසින් පැමිණ දුබල අයට ඔවුන් පහර දුන් හැටි සිහි කරන්න. </span></span><span class="verse v19" data-usfm="DEU.25.19"><span class="label">19</span><span class="content">එබැවින් දෙවි සමිඳාණන් වහන්සේ ඔබට උරුමයක් වශයෙන් අයිති කර දෙන්නට යන දේශයෙහි ඔබ අවටින් සිටින සියලු සතුරන්ගෙන් ඔබට විවේකය දුන් පසු අමලෙක්වරුන් සිහි කිරීම පවා මිහි පිටින් මකාදැමිය යුතු ය. මෙය අමතක නොකරන්න.”</span></span> 
     </div> 
    </div> 
   </div> 
  </div>
 </body>
</html>