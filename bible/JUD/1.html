<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJUD"> 
    <div class="chapter ch1" data-usfm="JUD.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="JUD.1.1"><span class="label">1</span><span class="content"> </span><span class="content"> මේ හසුන ජේසුස් ක්‍රිස්තුන් වහන්සේගේ සේවකයෙකු ද, ජාකොබ්ගේ සහෝදරයා ද වන ජූද්ගෙනි. මෙය ලියා එවන්නේ, දෙවි පියාණන් වහන්සේ ප්‍රේම කරන, උන් වහන්සේ කැඳවා වදාළ, ජේසුස් ක්‍රිස්තුන් වහන්සේගේ ආරක්ෂාවෙහි පවතින අය වෙතට ය.</span></span> 
     </div> 
     <div class="p"> <span class="verse v1" data-usfm="JUD.1.1"><span class="content"> </span></span><span class="verse v2" data-usfm="JUD.1.2"><span class="label">2</span><span class="content">කරුණාවත්, සාමයත්, ප්‍රේමයත් ඉතා බහුල ලෙස ඔබට වේ වා!</span></span> 
     </div> 
     <div class="s1"> <span class="heading"><b>ව්‍යාජ ගුරුවරු</b></span> 
     </div> 
     <div class="p"> <span class="verse v2" data-usfm="JUD.1.2"><span class="content"> </span></span><span class="verse v3" data-usfm="JUD.1.3"><span class="label">3</span><span class="content">ප්‍රේමවන්තයෙනි, අපගේ පොදු ගැළවීම ගැන ඔබ වෙත ලියා එවීමට බොහෝ ප්‍රයත්න දැරුවෙමි. එහෙත් සදහට ම එක වරක් සැදැහැවතුන්ට බාර දුන් ඇදහිල්ල උදෙසා උද්‍යෝගිමත් ව සටන් කරන ලෙස අවවාද කරමින් ඔබ වෙත ලියා එවීම මට අවශ්‍ය වී ඇත. </span></span><span class="verse v4" data-usfm="JUD.1.4"><span class="label">4</span><span class="content">මන්ද, බොහෝ කලකට පෙර දඬුවමට නියම කරනු ලැබූ, අභක්තික මිනිසුන් සමහර දෙනෙක්, ඔබ නොදැනුවත් ව ම ඔබට නොදැනෙන පරිද්දෙන් ඔබ අතරට රිංගාගෙන සිටිති. මොවුහු අපගේ දෙවියන් වහන්සේගේ කරුණාව, අවකල්ක්‍රියාවට මඟක් කරගනිමින්, අපගේ එක ම අධිපතියාණන් ද ස්වාමීන් ද වන ජේසුස් ක්‍රිස්තුන් වහන්සේ ප්‍රතික්ෂේප කරති.</span></span> 
     </div> 
     <div class="p"> <span class="verse v4" data-usfm="JUD.1.4"><span class="content"> </span></span><span class="verse v5" data-usfm="JUD.1.5"><span class="label">5</span><span class="content"> </span><span class="content"> සමිඳාණන් වහන්සේ මිසර දේශයෙන් ඉශ්රායෙල් සෙනඟ මුදා ගෙනැවිත්, ඉන්පසු විශ්වාස නොකළවුන් විනාශ කළ සේක, යන මේ සියල්ල ඔබ දැනගෙන සිටින නමුත්, මම එය යළිත් ඔබට සිහි කර දෙන්නට කැමැත්තෙමි. </span></span><span class="verse v6" data-usfm="JUD.1.6"><span class="label">6</span><span class="content">තමන් සතු ආධිපත්‍යයෙහි නොසිට ස්වකීය වාසභවනය අත්හැර ගිය දේව දූතයන්, උන් වහන්සේ මහා දවසේ විනිශ්චය පිණිස අන්ධකාරයට යට කොට, සදාකාල යදම්වලින් බැඳ තැබූ බවත් සිහි කරන්න. </span></span><span class="verse v7" data-usfm="JUD.1.7"><span class="label">7</span><span class="content"> තවද සොදොම් හා ගොමොරා ද, අවට පිහිටි නගර ද සිහි කරන්න. එහි වැසියෝ ඒ දේව දූතයන් මෙන් ම අවකල්ක්‍රියා ද අස්වාභාවික දූෂ්‍යකම් ද කරමින් සදාතන ගින්නේ දඬුවම වින්දෝ ය. එය සියල්ලන්ට ම අනතුරු ඇඟවීමේ ලකුණකි.</span></span> 
     </div> 
     <div class="p"> <span class="verse v7" data-usfm="JUD.1.7"><span class="content"> </span></span><span class="verse v8" data-usfm="JUD.1.8"><span class="label">8</span><span class="content">එමෙන් ම මොවුහු තමන් දකින සිහින කරණකොටගෙන ශරීරය කිලුටු කරගනිති, දේවාධිපත්‍යය හෙළා දකිති, සුරලොව වාසීන්ට නින්දා කරති. </span></span><span class="verse v9" data-usfm="JUD.1.9"><span class="label">9</span><span class="content"> එහෙත්, අග්‍ර දූත මිකායෙල් වුව ද, මෝසෙස්ගේ මළසිරුර පිළිබඳ ආරාවුලේ දී යක්ෂයා සමඟ වාද විවාද කරන අතර, ඔහුට විරුද්ධ ව දරුණු විනිශ්චයක් කිරීමට බිය විය. ඔහු කීවේ, “දෙවියන් වහන්සේ ඔබට තරවටු කරන සේක් වා” යන්න පමණකි. </span></span><span class="verse v10" data-usfm="JUD.1.10"><span class="label">10</span><span class="content">එහෙත් මොවුහු තමන්ට නොතේරෙන කොයි දේටත් නින්දා කරති. සිහි කල්පනා නැති තිරිසනුන් මෙන් ඔවුන්ට සහජයෙන් ම තේරුම් යන දේ ඔවුන්ගේ විනාශයට හේතුවේ. </span></span><span class="verse v11" data-usfm="JUD.1.11"><span class="label">11</span><span class="content"> අහෝ, ඔවුන්ට වන විපතක මහත! ඔව්හු කායින් ගිය මාර්ගයෙහි ම ගමන් කළහ; බාලාම් කළාක් මෙන්, මුදලට ආශාවෙන් වරදට වැටුණහ; කෝරා මෙන් කැරලි ගසා විනාශ වූ හ. </span></span><span class="verse v12" data-usfm="JUD.1.12"><span class="label">12</span><span class="content">ඔව්හු ඔබගේ ප්‍රේම මංගල්‍ය වලට අශෝභන කැළලකි; විළිබිය නැති ව කෑම්බීම්වල යෙදී තමන් ම පෝෂණය කරගන්න එඬේරුන් වැනි ය; සුළඟින් ගසාගෙන යන වතුර නැති වලාකුළු වැනි ය; මුලින් උදුරා දැමූ, වියළී මැරී ගිය, පල නැති, සරත් කාලයේ ගස් වැනි ය. </span></span><span class="verse v13" data-usfm="JUD.1.13"><span class="label">13</span><span class="content">ඔව්හු, ස්වකීය නින්දාව නමැති පෙණ දමන මුහුදේ, රෞද්‍ර තරංග වැනි ය; ඒ මේ අත දුවන තාරකා වැනි ය. තික්ත කළුවර තැනක් ඔවුන්ට සදහට ම නියම කොට ඇත.</span></span> 
     </div> 
     <div class="p"> <span class="verse v13" data-usfm="JUD.1.13"><span class="content"> </span></span><span class="verse v14" data-usfm="JUD.1.14"><span class="label">14</span><span class="content"> </span><span class="content"> ආදම්ගේ පෙළපතෙහි සත්වැන්නා වූ ඒනොක් මොවුන් ගැන දිවැස් වැකි පවසමින්: “බලන්න, සමිඳාණන් වහන්සේ දස දහසක් ගණන් ස්වකීය ශුද්ධ දූතයන් සමඟ වැඩම කළ සේක. </span></span><span class="verse v15" data-usfm="JUD.1.15"><span class="label">15</span><span class="content">එසේ කෙළේ, සියල්ලන් විනිශ්චය කරන පිණිසත්, සියලු අභක්තිකයන් විසින් කරන ලද අභක්තික ක්‍රියා ගැන ද, අභක්තික පව්කාරයන් වන ඔවුන් විසින් උන් වහන්සේට විරුද්ධ ව කියන ලද තද පරුෂ වචන ගැන ද ඔවුන් වරදට පත් කරන පිණිසත් ය”යි කියා ඇත. </span></span><span class="verse v16" data-usfm="JUD.1.16"><span class="label">16</span><span class="content">මොවුහු මැසිවිලි කියති, කොඳුරති, සිය තෘෂ්ණා අනුව හැසිරෙති. ඔවුන්ගේ මුඛයෙන් අහංකාර වචන ගලා එයි; සිය වාසිය තකා අනුන්ට චාටුවෙන් ප්‍රශංසා කරති.</span></span> 
     </div> 
     <div class="s1"> <span class="heading"><b>විශ්වාසය රැකගැනීමට අනුශාසනා</b></span> 
     </div> 
     <div class="p"> <span class="verse v16" data-usfm="JUD.1.16"><span class="content"> </span></span><span class="verse v17" data-usfm="JUD.1.17"><span class="label">17</span><span class="content">ප්‍රේමවන්තයෙනි, අපගේ ස්වාමීන් වන ජේසුස් ක්‍රිස්තුන් වහන්සේ සිය ප්‍රේරිතයන් ලවා පැවසූ මේ වචන සිහි කරන්න: </span></span><span class="verse v18" data-usfm="JUD.1.18"><span class="label">18</span><span class="content"> “අන්තිම දවස්වල දී, ආගමට ගරහමින් තමන්ගේ තෘෂ්ණා අනුව හැසිරෙන අය පැමිණෙනු ඇතැ”යි ඔව්හු කී හ. </span></span><span class="verse v19" data-usfm="JUD.1.19"><span class="label">19</span><span class="content">ආත්මයාණන් නැති ව, මාංසික ව සිටින මොවුහු භේද උපදවන්නෝ ය. </span></span><span class="verse v20" data-usfm="JUD.1.20"><span class="label">20</span><span class="content">එහෙත් ප්‍රේමවන්තයෙනි, ඔබගේ පරිශුද්ධ ඇදහිල්ලෙහි ශක්ති සම්පන්න වන්න; ශුද්ධාත්මයාණන්ගේ බලයෙන් යාච්ඤා කරන්න. </span></span><span class="verse v21" data-usfm="JUD.1.21"><span class="label">21</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේ සිය දයාවෙන් ඔබට දෙන, සදාතන ජීවනය බලාපොරොත්තු වෙමින්, දෙවියන් වහන්සේගේ ප්‍රේමයෙහි පවතින්න.</span></span> 
     </div> 
     <div class="p"> <span class="verse v21" data-usfm="JUD.1.21"><span class="content"> </span></span><span class="verse v22" data-usfm="JUD.1.22"><span class="label">22</span><span class="content">සැක සිත් ඇති සමහරුන්ට අනුකම්පා කරන්න; </span></span><span class="verse v23" data-usfm="JUD.1.23"><span class="label">23</span><span class="content">සමහරුන් ගින්නෙන් ඉවතට ඇදගනිමින්, බියෙන් යුක්ත ව ඔවුන් ගළවාගන්න. අන් සමහරුන්ට පරිස්සමෙන් අනුකම්පාව දක්වන්න. ඔවුන්ගේ පවිටු තෘෂ්ණා කරණකොටගෙන කැළැල් වූ, වස්ත්‍රවලට පවා ද්වේෂ කරන්න.</span></span> 
     </div> 
     <div class="s1"> <span class="heading"><b>ආශිංසනය</b></span> 
     </div> 
     <div class="p"> <span class="verse v23" data-usfm="JUD.1.23"><span class="content"> </span></span><span class="verse v24" data-usfm="JUD.1.24"><span class="label">24</span><span class="content">ඔබ නොවැටෙන ලෙස ආරක්ෂා කිරීමටත්, උන් වහන්සේගේ තේජස ඉදිරියෙහි ඔබ කැළැල් රහිත ව ද, ඉමහත් ප්‍රීතියෙන් ද පිළිගැන්වීමටත් හැකි, </span></span><span class="verse v25" data-usfm="JUD.1.25"><span class="label">25</span><span class="content">අපගේ ගැළවුම්කාර එක ම දෙවියන් වහන්සේට අපගේ ස්වාමීන් වන ජේසුස් ක්‍රිස්තුන් වහන්සේ මඟින් මහිමය හා තේජස ද, පරාක්‍රමය හා බලය ද, සියලු යුගවලට ප්‍රථමයෙන් වූ ලෙස, දැනටත්, යුගයෙන් යුගයටත් වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>