<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNEH"> 
    <div class="chapter ch13" data-usfm="NEH.13">  
     <div class="s1"> <span class="heading"><b>විදේශිකයන්ගෙන් වෙන් වීම</b></span> 
     </div> 
     <div class="p"> <span class="content"> </span><span class="verse v1" data-usfm="NEH.13.1"><span class="label">1</span><span class="content"> </span><span class="content">ඒ දවසේ සෙනඟ ඉදිරියෙහි මෝසෙස්ගේ පොත කියවද්දී, අම්මොනි ජාතිකයන් ද මෝවබ් ජාතිකයන් ද රොටි සහ වතුර රැගෙන ඉශ්රායෙල් පුත්‍රයන්ගේ පෙරමඟට නෑවිත් ඔවුන්ට සාප කරන පිණිස බාලාම් කුලියට ගත් නිසා, </span></span><span class="verse v2" data-usfm="NEH.13.2"><span class="label">2</span><span class="content">අම්මොනි ජාතිකයෙක් වත්, මෝවබ් ජාතිකයෙක් වත්, දෙවියන් වහන්සේගේ සභාවට කිසි කලෙක ඇතුළු නොවන්නේ ය කියා ලියා තිබෙනවා සම්බ විය. ඒ සාපය අපේ දෙවියන් වහන්සේ ආශීර්වාදයකට හැරෙවූ සේක. </span></span><span class="verse v3" data-usfm="NEH.13.3"><span class="label">3</span><span class="content">සෙනඟ මේ නියෝගය ඇසූ විට ඔව්හු මිශ්‍ර විවාහයෙන් පැවත ආ අය ඉශ්රායෙල් සෙනඟගෙන් වෙන් කළහ.</span></span> 
     </div> 
     <div class="s1"> <span class="heading"><b>නෙහෙමියාගේ ප්‍රතිසංස්කරණ</b></span> 
     </div> 
     <div class="p"> <span class="verse v3" data-usfm="NEH.13.3"><span class="content"> </span></span><span class="verse v4" data-usfm="NEH.13.4"><span class="label">4</span><span class="content">මීට පෙර අපේ දෙවියන් වහන්සේගේ මාලිගාවේ ගබඩා බාර ව සිටි පූජක එලියාෂිබ් ටෝබියාට විවාහයෙන් නෑකමක් ඇති ව සිටියේ ය. </span></span><span class="verse v5" data-usfm="NEH.13.5"><span class="label">5</span><span class="content">ඔහු ටෝබියාට විශාල කාමරයක් සකස් කර දී තිබිණි. කලින් ඒ කාමරයේ ආහාර පූජා ද තුවරලා ද භාණ්ඩ ද ලෙවීවරුන්ගේත්, ගීතිකාකාරයන්ගේත්, දොරටු පාලකයන්ගේත් නියම කොටස වූ ධාන්‍යයෙන් සහ මිදි යුසෙනුත්, තෙලිනුත් දසයෙන් කොටස ද පූජකයන්ට ලැබෙන පිළිගැන්වීමේ පූජා ද තැන්පත් කර තිබිණි. </span></span><span class="verse v6" data-usfm="NEH.13.6"><span class="label">6</span><span class="content">මේ මුළු කාලයේ දී මම ජෙරුසලමෙහි නොසිටියෙමි. කුමක් නිසාද බබිලෝනියේ රජ වූ අර්තක්ෂස්තාගේ තිස් දෙ වන අවුරුද්දේ දී මා රජු වෙත ගිය බැවිනි. ටික කලකට පසු මම රජුගෙන් අවසර ලැබගෙන </span></span><span class="verse v7" data-usfm="NEH.13.7"><span class="label">7</span><span class="content">ජෙරුසලමට පෙරළා පැමිණියෙමි. එවිට, එලියාෂිබ් දෙවියන් වහන්සේගේ මාලිගාවේ මළුවල ටෝබියා උදෙසා කාමරයක් සකස් කර දීමෙන් ඔහු කළ ඒ නපුරු දේ ගැන දැනගතිමි. </span></span><span class="verse v8" data-usfm="NEH.13.8"><span class="label">8</span><span class="content">මම ඊට අතිශයින් කිපී ටෝබියාගේ කාමරයෙහි තිබුණු බඩු භාණ්ඩ සියල්ල පිටතට වීසි කෙළෙමි. </span></span><span class="verse v9" data-usfm="NEH.13.9"><span class="label">9</span><span class="content">ඉන්පසු ඒ කාමරය පිරිසිදු කරන ලෙස ද දෙවියන් වහන්සේගේ මාලිගාවේ භාණ්ඩ ද ආහාර පූජා ද තුවරලා ද නැවත එහි තබන ලෙස ද අණ කෙළෙමි.</span></span> 
     </div> 
     <div class="p"> <span class="verse v9" data-usfm="NEH.13.9"><span class="content"> </span></span><span class="verse v10" data-usfm="NEH.13.10"><span class="label">10</span><span class="content"> </span><span class="content">ලෙවීවරුන්ට හිමි කොටස් ඔවුන්ට නොදී තිබුණු බව ද කටයුතු බාර ව සිටි ලෙවීවරුන් ද ගීතිකාකාරයන් ද තම තමන්ගේ කෙත්වලට පලා ගිය බව ද මට දැනගන්නට ලැබිණි. </span></span><span class="verse v11" data-usfm="NEH.13.11"><span class="label">11</span><span class="content">ඒ නිසා නිලධාරීන්ට කතා කර, “දෙවියන් වහන්සේගේ මාලිගාව පාළු වී ඇත්තේ මන් ද?” කියා තරවටු කෙළෙමි. මම ඔවුන් රැස් කරවා, ඔවුන්ගේ තනතුරුවලට ඔවුන් පත් කෙළෙමි. </span></span><span class="verse v12" data-usfm="NEH.13.12"><span class="label">12</span><span class="content">එවිට සියලු ජුදාවරු ධාන්‍යයෙනුත්, මිදි යුසෙනුත්, තෙල්වලිනුත් දසයෙන් කොටස ගබඩාවලට ගෙනාවෝ ය. </span></span><span class="verse v13" data-usfm="NEH.13.13"><span class="label">13</span><span class="content">මම ඒ ගබඩා පූජක වූ ෂෙලෙමියාට ද ලේකම්වරයා වූ ශාදොක්ට ද ලෙවීවරුන්ගෙන් පෙදායාට ද ඔවුන්ගේ සහකාර මත්තනියාගේ පුත් ශක්කුර්ගේ පුත් හනාන්ට ද බාර කෙළෙමි. කුමක් නිසාද, ඔව්හු විශ්වාස අය ලෙස සලකන ලද්දෝ ය. තමන්ගේ සහෝදරයන්ට හිමි කොටස් බෙදා දීම ඔවුන්ගේ යුතුකම විය.</span></span> 
     </div> 
     <div class="p"> <span class="verse v13" data-usfm="NEH.13.13"><span class="content"> </span></span><span class="verse v14" data-usfm="NEH.13.14"><span class="label">14</span><span class="content">“මාගේ දෙවියන් වහන්ස, මා කළ මේ දේ සිහි කළ මැනව. මාගේ දෙවියන් වහන්සේගේ මාලිගාව උදෙසා ද එහි නමස්කාරය උදෙසා ද මා කළ යහපත් ක්‍රියා අමතක නොකළ මැනව.”</span></span> 
     </div> 
     <div class="s1"> <span class="heading"><b>සබත් දවස පැවැත්වීම ගැන</b></span> 
     </div> 
     <div class="p"> <span class="verse v14" data-usfm="NEH.13.14"><span class="content"> </span></span><span class="verse v15" data-usfm="NEH.13.15"><span class="label">15</span><span class="content"> </span><span class="content">ඒ දවස්වල දී ජුදාහි සමහරුන් සබත් දවසේ මුද්‍රික යන්ත්‍රය පාගන බවත්, ගොයම් මිටි ගෙනවුත් ඒවා සහ මුද්‍රික පානය ද මිදි වලු ද අත්තික්කා පල ද සියලු ආකාර බර ද කොටළුවන් පිට පටවාගෙන සබත් දවසේ දී ජෙරුසලමට ගෙනෙන බවත් මම දිටිමි. එහෙයින් සබත් දවසේ දී කිසිවක් නොවිකුණන ලෙස මම තරයේ කියා සිටියෙමි. </span></span><span class="verse v16" data-usfm="NEH.13.16"><span class="label">16</span><span class="content">ජෙරුසලමේ විසූ තීර්වරු මාළු සහ සියලු ආකාර බඩු ගෙනවුත් ජුදාහි සෙනඟට පමණක් නොව, ජෙරුසලමෙහිත් සබත් දවසේ දී වික්කෝ ය. </span></span><span class="verse v17" data-usfm="NEH.13.17"><span class="label">17</span><span class="content">එබැවින් මම ජුදාහි උත්තමයන්ට තරවටු කරමින්, “සබත් දවස කෙලෙසා, ඔබ කරන මේ නපුරු ක්‍රියාවේ තේරුම කුමක් ද? </span></span><span class="verse v18" data-usfm="NEH.13.18"><span class="label">18</span><span class="content">ඔබේ පියවරුන් මෙසේ කළ බැවින් අපේ දෙවියන් වහන්සේ මේ සියලු විපත්ති අප පිටත්, මේ නුවර පිටත් පැමිණෙවුවා නොවේ ද? එසේ වී නමුත්, ඔබ සබත් දවස කෙලෙසමින් ඉශ්රායෙල්වරුන් කෙරෙහි දේව උදහස වැඩිකරන්නහු ය”යි ඔවුන්ට කීවෙමි.</span></span> 
     </div> 
     <div class="p"> <span class="verse v18" data-usfm="NEH.13.18"><span class="content"> </span></span><span class="verse v19" data-usfm="NEH.13.19"><span class="label">19</span><span class="content">තවද, මම සබත් දවසට පෙර ජෙරුසලමේ දොරටුවලට අඳුර වැටෙන කල දොරටු වසා තබන්නටත්, සබත් දවස පසු වන තුරු ඒවා නාරින්නටත් අණ කර, සබත් දවසේ කිසි බරක් ඇතුළට නොගෙනෙන පිණිස මාගේ මෙහෙකරුවන්ගෙන් සමහරෙකු දොරටු ළඟ සිටෙවුවෙමි. </span></span><span class="verse v20" data-usfm="NEH.13.20"><span class="label">20</span><span class="content">ඒ නිසා වෙළෙන්දෝ ද සියලු ආකාර බඩු විකුණන්නෝ ද වරක් දෙවරක් ජෙරුසලමෙන් පිට නැවතුණෝ ය. </span></span><span class="verse v21" data-usfm="NEH.13.21"><span class="label">21</span><span class="content">මම ඔවුන්ට තරවටු කොට, “ඔබ පවුර ළඟ නවතින්නේ මන් ද? ඔබ නැවත එසේ කළොත් ඔබට දඬුවම් කරන්නෙමි”යි ඔවුන්ට කීවෙමි. එතැන් පටන් ඔවුන් සබත් දවසේ දී නගරයට ආවේ නැත. </span></span><span class="verse v22" data-usfm="NEH.13.22"><span class="label">22</span><span class="content">තවද, සබත් දවස ශුද්ධ ලෙස පවත්වන පිණිස පිරිසිදු වී අවුත්, දොරටු රැකවල් කරන ලෙස මම ලෙවීවරුන්ට අණ කෙළෙමි.</span></span> 
     </div> 
     <div class="p"> <span class="verse v22" data-usfm="NEH.13.22"><span class="content">“මාගේ දෙවියන් වහන්ස, මේ නිසාත් මා සිහි කර ඔබේ ඉමහත් කරුණාව පරිද්දෙන් මට දයා වී වදාළ මැනව.”</span></span> 
     </div> 
     <div class="s1"> <span class="heading"><b>අන්‍ය ජාතික ස්ත්‍රීන් පාවා ගැනීම ගැන</b></span> 
     </div> 
     <div class="p"> <span class="verse v22" data-usfm="NEH.13.22"><span class="content"> </span></span><span class="verse v23" data-usfm="NEH.13.23"><span class="label">23</span><span class="content"> </span><span class="content">ඒ දවස්වල දී සමහර ජුදාවරුන් අෂ්දොද්හි ද අම්මොන්හි ද මෝවබ්හි දී ස්ත්‍රීන් පාවාගෙන සිටිනු මම දුටුවෙමි. </span></span><span class="verse v24" data-usfm="NEH.13.24"><span class="label">24</span><span class="content">ඔවුන්ගේ දරුවන්ගේ සංබ්‍යාවෙන් අඩක් අෂ්දොද් භාෂාව හෝ අන් ජාතීන්ගේ භාෂා හෝ කතා කළෝ ය. ජුදාවේ භාෂාව කතා කරන්න ඔව්හු නොදත්හ. </span></span><span class="verse v25" data-usfm="NEH.13.25"><span class="label">25</span><span class="content">මම ඔවුන්ට තරවටු කර, සාප කර, ඔවුන්ගෙන් සමහරෙකුට ගසා, ඔවුන්ගේ හිසකේ උගුලා, “ඔබේ දූවරු ඔවුන්ගේ පුත්‍රයන්ට පාවාදෙන්න වත් ඔබේ පුත්‍රයන් හෝ ඔබ ඔවුන්ගේ දූවරුන් පාවාගන්න වත් එපාය” කියා දෙවියන් වහන්සේ නමින් දිවුරන්නට සැලැසුවෙමි. </span></span><span class="verse v26" data-usfm="NEH.13.26"><span class="label">26</span><span class="content">මම ඔවුන් අමතා මෙසේ කීවෙමි: “ඉශ්රායෙල් රජු වූ සලමොන් මේ දේ කිරීමෙන් පව් කළා නොවේ ද? බොහෝ ජාතීන් අතරේ ඔහුට සමාන රජෙක් සිටියේ නැත; ඔහුගේ දෙවියන් වහන්සේ ද ඔහුට ප්‍රේම කොට මුළු ඉශ්රායෙල්වරුන්ගේ රජු වශයෙන් ඔහු පත් කළ සේක. එසේ වී නමුත්, ඔහු පවා අන්‍ය ජාතික ස්ත්‍රීන් විසින් පාපයට පොළඹවන ලදී. </span></span><span class="verse v27" data-usfm="NEH.13.27"><span class="label">27</span><span class="content">එසේ නම්, ඔබත් ඔහුගේ ආදර්ශය අනුගමනය කරමින්, අන්‍ය ජාතික ස්ත්‍රීන් පාවාගැනීමෙන් මේ මහා නපුරු ක්‍රියාව කර, අපත් අපේ දෙවියන් වහන්සේට විරුද්ධ ව ද්‍රෝහිවිය යුතු ද?”</span></span> 
     </div> 
     <div class="p"> <span class="verse v27" data-usfm="NEH.13.27"><span class="content"> </span></span><span class="verse v28" data-usfm="NEH.13.28"><span class="label">28</span><span class="content"> </span><span class="content">උත්තම පූජක වූ එලියාෂිබ්ගේ පුත්‍රයා වන ජෝයාදාගේ පුත්‍රයෙකු හොරොනීය ජාතික සන්බලට්ට බෑණා ව සිටිය නිසා ඔහු මා වෙතින් එළෙව්වෙමි.</span></span> 
     </div> 
     <div class="p"> <span class="verse v28" data-usfm="NEH.13.28"><span class="content"> </span></span><span class="verse v29" data-usfm="NEH.13.29"><span class="label">29</span><span class="content">“මාගේ දෙවියන් වහන්ස, ඔවුන් පූජක තනතුර ද පූජකකමේත්, ලෙවීවරුන්ගේත් ගිවිසුම ද අපිරිසිදු කළ හැටි සිහි කළ මැනව.”</span></span> 
     </div> 
     <div class="p"> <span class="verse v29" data-usfm="NEH.13.29"><span class="content"> </span></span><span class="verse v30" data-usfm="NEH.13.30"><span class="label">30</span><span class="content">මෙසේ මම විදේශික වන සියල්ලෙන් ඔවුන් පිරිසිදු කර, පූජකයන්ගේත්, ලෙවීවරුන්ගේත් කටයුතු එකිනෙකාට බාර වූ අන්දමට නියම කෙළෙමි. </span></span><span class="verse v31" data-usfm="NEH.13.31"><span class="label">31</span><span class="content">තවද, නියම කාලවලට දර, පඬුරු හා ප්‍රථම පල ද ගෙන ඊම පිළිබඳ විධිවිධාන සැලැසුවෙමි.</span></span> 
     </div> 
     <div class="p"> <span class="verse v31" data-usfm="NEH.13.31"><span class="content">“මාගේ දෙවියන් වහන්ස, මාගේ යහපත පිණිස මා සිහි කළ මැනව.”</span></span> 
     </div> 
    </div> 
   </div> 
  </div>
 </body>
</html>