<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNEH"> 
    <div class="chapter ch2" data-usfm="NEH.2">  
     <div class="s1"> <span class="heading"><b>නෙහෙමියා ජෙරුසලමට යෑම</b></span> 
     </div> 
     <div class="p"> <span class="content"> </span><span class="verse v1" data-usfm="NEH.2.1"><span class="label">1</span><span class="content">දිනක් අර්තක්ෂස්තා රජුගේ විසි වන අවුරුද්දේ නිසාන් මාසයේ ඔහු ඉදිරිපිට මුද්‍රික පානය තිබෙද්දී මම මුද්‍රික පානය රැගෙන රජුට දිනිමි. මීට පෙර මම ඔහු ඉදිරියෙහි දී දුක්මුසු ව නොසිටියෙමි. </span></span><span class="verse v2" data-usfm="NEH.2.2"><span class="label">2</span><span class="content">එවිට රජු මට කතා කර, “ඔබට අසනීපයක් නැති නමුත්, ඔබේ මුහුණ දුක්මුසු ව තිබෙන්නේ මන් ද? මෙය සිතේ කණගාටුවක් මිස වෙන කිසිවක් නොවේ ය”යි කීවේ ය.</span></span> 
     </div> 
     <div class="p"> <span class="verse v2" data-usfm="NEH.2.2"><span class="content"> </span></span><span class="verse v3" data-usfm="NEH.2.3"><span class="label">3</span><span class="content"> </span><span class="content">එවිට මම ඉතා බියෙන් රජුට කතා කොට, “රජතුමා සදහට ම ජීවත් වේ වා! මාගේ පියවරුන්ගේ සොහොන් තිබෙන නගරය පාළු වී, එහි දොරටු ගින්නෙන් දැවී ගොස් තිබිය දී මාගේ මුහුණ දුක්මුසු නොවන්නේ කෙසේ දැ”යි කීමි.</span></span> 
     </div> 
     <div class="p"> <span class="verse v3" data-usfm="NEH.2.3"><span class="content"> </span></span><span class="verse v4" data-usfm="NEH.2.4"><span class="label">4</span><span class="content">එවිට රජතුමා කතා කොට, “ඔබ ඉල්ලා සිටින්නේ කුමක් දැ”යි මාගෙන් ඇසී ය. එවිට, මම ස්වර්ගයේ දෙවියන් වහන්සේට යාච්ඤා කොට, </span></span><span class="verse v5" data-usfm="NEH.2.5"><span class="label">5</span><span class="content">“රජතුමා සතුටු නම්, ඔබේ දාසයා රජු ඉදිරියෙහි කරුණාව ලබා සිටී නම්, ජුදාහි මාගේ පියවරුන්ගේ සොහොන් තිබෙන නගරය ගොඩනඟනු පිණිස මා එහි යැව්ව මැනවැ”යි කීමි.</span></span> 
     </div> 
     <div class="p"> <span class="verse v5" data-usfm="NEH.2.5"><span class="content"> </span></span><span class="verse v6" data-usfm="NEH.2.6"><span class="label">6</span><span class="content">රජ තෙම, බිසවත් තමා ළඟ වාඩිවී සිටිය දී, කතා කොට, “ඔබේ ගමනට කොපමණ කල් ගත වේ ද” කියාත්, “ඔබ නැවත එන්නේ කවදා ද” කියාත්, මාගෙන් ඇසී ය. මම රජුට කාලයක් නියම කර කීවෙමි. රජතුමා මා යවන්නට සතුටු විය.</span></span> 
     </div> 
     <div class="p"> <span class="verse v6" data-usfm="NEH.2.6"><span class="content"> </span></span><span class="verse v7" data-usfm="NEH.2.7"><span class="label">7</span><span class="content">ඇරත් මම රජුට කතා කොට, “රජතුමා සතුටු නම්, මා ජුදයට පැමිණෙන තුරු රට මැදින් මට යන්නට දෙන ලෙස, එගොඩ සිටින දිශාධිපතීන්ට දීමට ලියුම් ද </span></span><span class="verse v8" data-usfm="NEH.2.8"><span class="label">8</span><span class="content">ගෘහයට අයිති කොටුවේ දොරටුවල බාල්කවලටත්, නුවර පවුරුවලටත්, මා පදිංචි වන්නට යන නිවාසයටත් ලී දෙන ලෙස රජුගේ මූකළාන භාරකාරයා වන ආසාප්ට දීමට ලියුමක් ද මට ලැබේ වා”යි කීමි. මාගේ දෙවියන් වහන්සේගේ යහපත් හස්තය මා කෙරෙහි තිබුණු හෙයින් රජ තෙම එසේ ම මට දුන්නේ ය.</span></span> 
     </div> 
     <div class="p"> <span class="verse v8" data-usfm="NEH.2.8"><span class="content"> </span></span><span class="verse v9" data-usfm="NEH.2.9"><span class="label">9</span><span class="content">එකල මම ගඟ එගොඩ සිටි දිශාධිපතීන් ළඟට අවුත් රජුගේ හසුන් පත් ඔවුන්ට දිනිමි. රජ වනාහි සේනාධිපතීන් ද අසරුවන් ද මා සමඟ එවුවේ ය. </span></span><span class="verse v10" data-usfm="NEH.2.10"><span class="label">10</span><span class="content">හොරොනීය ජාතික සන්බලට් ද සේවකයා වූ අම්මොනි ජාතික ටෝබියා ද ඒ අසා, ඉශ්රායෙල් සෙනඟගේ ශුභසිද්ධිය දියුණු කරන්නට මනුෂ්‍යයෙකු ආ බව දැනගෙන ඉතාමත් අමනාප වූ හ.</span></span> 
     </div> 
     <div class="p"> <span class="verse v10" data-usfm="NEH.2.10"><span class="content"> </span></span><span class="verse v11" data-usfm="NEH.2.11"><span class="label">11</span><span class="content">මෙසේ මම ජෙරුසලමට අවුත් තුන් දවසක් එහි සිටියෙමි. </span></span><span class="verse v12" data-usfm="NEH.2.12"><span class="label">12</span><span class="content">තවද, මම රාත්‍රියේ නැඟිට, මනුෂ්‍යයන් ස්වල්ප දෙනෙකු සමඟ ජෙරුසලම උදෙසා කරන්නට මාගේ දෙවියන් වහන්සේ මාගේ සිතේ තැබූ කල්පනාව කිසි ම මනුෂ්‍යයෙකුට නොදන්වා, මා නැඟී ගිය සතා මිස වෙන යම් සතෙකු නැති ව, රාත්‍රියේ මිටියාවතේ දොරටුවෙන් පිටත් වී, </span></span><span class="verse v13" data-usfm="NEH.2.13"><span class="label">13</span><span class="content">නාග උල්පත ළඟටත්, කසළ දොරටුව ළඟටත් ගොස්, ජෙරුසලමේ කඩා දමන ලද පවුරත්, ගින්නෙන් දා ගොස් තිබුණු එහි දොරටුත් බලා, </span></span><span class="verse v14" data-usfm="NEH.2.14"><span class="label">14</span><span class="content">පසු ව උල්පත් දොරටුව සහ රජ පොකුණ ළඟට ගියෙමි. එහෙත්, මා නැඟී උන් සතාට යන්නට ඉඩ නොතිබුණේ ය. </span></span><span class="verse v15" data-usfm="NEH.2.15"><span class="label">15</span><span class="content">මම රාත්‍රියේ ඔය ළඟින් ගොස් පවුර බලා, ආපසු හැරී, මිටියාවතේ දොරටුවෙන් ඇතුළු වී පැමිණියෙමි.</span></span> 
     </div> 
     <div class="p"> <span class="verse v15" data-usfm="NEH.2.15"><span class="content"> </span></span><span class="verse v16" data-usfm="NEH.2.16"><span class="label">16</span><span class="content">මා ගිය ගමන ගැන වත්, මා කළ දේ වත් නිලධාරීහු නොදත්හ. මම ඒ වන තුරු ජුදෙව්වරුන්ට වත්, පූජකයන්ට වත්, නායකයන්ට වත්, නිලධාරීන්ට වත්, පවුර ගොඩනැඟිය යුතු සෙසු අයට වත් ඒ බව නොදැන්වීමි. </span></span><span class="verse v17" data-usfm="NEH.2.17"><span class="label">17</span><span class="content">එකල මම ඔවුන්ට කතා කොට, “ජෙරුසලම පාළු වී තිබෙන හැටි ද එහි දොරටු කැඩී ගොස් තිබෙන හැටි ද අපට පැමිණ තිබෙන විපත්තිය ද ඔබට පෙනේ. ඉතින් එන්න, අපට තවත් නින්දා නොපැමිණෙන පිණිස ජෙරුසලමේ පවුර ගොඩනඟමු”යි කීවෙමි. </span></span><span class="verse v18" data-usfm="NEH.2.18"><span class="label">18</span><span class="content">තවද, මාගේ දෙවියන් වහන්සේගේ කරුණා හස්තය මා කෙරෙහි තිබෙන බව ද රජු මට කී වචන ගැන ද මම ඔවුන්ට දැන්වීමි. ඔව්හු පිළිතුරු දෙමින්, “අපි නැඟිට ගොඩනඟමු”යි කී හ. මෙසේ ඔව්හු ඒ යහපත් වැඩය සඳහා තමන්ගේ ශ්‍රමශක්තිය යෙදෙවුවෝ ය.</span></span> 
     </div> 
     <div class="p"> <span class="verse v18" data-usfm="NEH.2.18"><span class="content"> </span></span><span class="verse v19" data-usfm="NEH.2.19"><span class="label">19</span><span class="content">එහෙත්, හොරොනීය ජාතික සන්බලට් ද සේවකයා වූ අම්මොනි ජාතික ටෝබියා ද අරාබි ජාතික ගෙෂෙම් ද ඒ අසා, අපට කවටකම් කරමින් අප හෙළා දැක, “ඔබ කරන මේ දෙය කුමක් ද? ඔබ රජුට විරුද්ධ ව කැරලිගසන්නට සිතන්නහු දැ”යි ඇසූ හ.</span></span> 
     </div> 
     <div class="p"> <span class="verse v19" data-usfm="NEH.2.19"><span class="content"> </span></span><span class="verse v20" data-usfm="NEH.2.20"><span class="label">20</span><span class="content">එවිට මම ඔවුන්ට පිළිතුරු දෙමින්, “ස්වර්ගයේ දෙවියන් වහන්සේ ම අපේ කාර්යය සාර්ථක කරනු ඇත. එබැවින් උන් වහන්සේගේ සේවකයන් වන අපි ගොඩනැඟීමේ වැඩ පටන්ගනිමු. එහෙත්, ඔබට ජෙරුසලමෙහි කිසි කොටසක් වත්, අයිතිවාසිකමක් වත්, සිහිවීමේ ලකුණක් වත් නැතැ”යි කීවෙමි.</span></span> 
     </div> 
    </div> 
   </div> 
  </div>
 </body>
</html>