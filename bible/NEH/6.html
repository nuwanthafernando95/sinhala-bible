<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNEH"> 
    <div class="chapter ch6" data-usfm="NEH.6">  
     <div class="s1"> <span class="heading"><b>සතුරන් යෙදූ කූටෝපාය</b></span> 
     </div> 
     <div class="p"> <span class="content"> </span><span class="verse v1" data-usfm="NEH.6.1"><span class="label">1</span><span class="content">ප්‍රාකාරයේ කැඩුම්බිඳුම් කිසිවක් ඉතුරු නොවන ලෙස මා විසින් එය ගොඩනංවන ලද බව සන්බලට්ට ද ටෝබියාට ද අරාබීය ගෙෂෙම්ට ද අපේ සෙසු සතුරන්ට ද සැළ විය. එහෙත්, ඒ කාලය වන තුරු ම මා දොරටුවල දොරවල් සවි කර නොතිබුණේ ය. </span></span><span class="verse v2" data-usfm="NEH.6.2"><span class="label">2</span><span class="content">එවිට සන්බලට් ද ගෙෂෙම් ද, “එන්න, ඕනෝහි සමභූමියේ ගම්වලින් එකක අපි සම්මුඛ වෙමු”යි මට ආරාධනා කර එවුවෝ ය. එහෙත්, මෙය ඔවුන් මට අනතුරු කරන්නට යෙදූ උපායකි. </span></span><span class="verse v3" data-usfm="NEH.6.3"><span class="label">3</span><span class="content">මම ඔවුන් ළඟට පණිවුඩකාරයන් යවමින්, “මම වැදගත් වැඩක යෙදී සිටිමි. ඒ නිසා එන්නට නොහැකි ය. ඔබ වෙත පැමිණෙන පිණිස මා මේ වැඩ අත්හැරියොත් වැඩය නවතිනු ඇතැ”යි කියා යැව්වෙමි.</span></span> 
     </div> 
     <div class="p"> <span class="verse v3" data-usfm="NEH.6.3"><span class="content"> </span></span><span class="verse v4" data-usfm="NEH.6.4"><span class="label">4</span><span class="content">ඔව්හු මේ අයුරින් සතර වරක් ආරාධනා කර එවූ හ. මමත් ඒ අයුරින් ම ඔවුන්ට පිළිතුරු යැව්වෙමි.</span></span> 
     </div> 
     <div class="p"> <span class="verse v4" data-usfm="NEH.6.4"><span class="content"> </span></span><span class="verse v5" data-usfm="NEH.6.5"><span class="label">5</span><span class="content">එවිට සන්බලට් තෙම ඒ අයුරින් ම සිය සේවකයා අත විවෘත ලිපියක් පස් වන වරට මා වෙත එවුවේ ය. </span></span><span class="verse v6" data-usfm="NEH.6.6"><span class="label">6</span><span class="content">එහි මෙසේ ලියා තිබුණේ ය: “ඔබත්, ජුදෙව්වරුනුත් කැරලිගසන්නට සිතන බව මේ ජාතීන් අතරෙහි සැළ වී තිබේ. ගෂ්මු තෙමේ ද එය අනුමත කරයි. ඔබ පවුර ගොඩනඟන්නේ ඒ නිසා බවත්, මෙයාකාරයෙන් ඔබ ඔවුන්ගේ රජ වන්නට සිතන බවත් ඒ වාර්තාවෙන් පෙනේ. </span></span><span class="verse v7" data-usfm="NEH.6.7"><span class="label">7</span><span class="content">තවද, ජුදාහි රජෙක් සිටි යි කියමින් ඔබ ගැන ම ජෙරුසලමෙහි නිවේදනයක් කරනු පිණිස දිවැසිවරුන්ට නියම කර ඇත. ඉතින් මේ ගැන රජ්ජුරුවන්ට සත්තකින් ම ආරංචි වනු ඇත. ඒ නිසා එන්න, අපි එක් ව මන්ත්‍රණය කරගනිමු.”</span></span> 
     </div> 
     <div class="p"> <span class="verse v7" data-usfm="NEH.6.7"><span class="content"> </span></span><span class="verse v8" data-usfm="NEH.6.8"><span class="label">8</span><span class="content">මීට පිළිතුරක් වශයෙන් මම පණිවුඩයක් යවමින්, “ඔබ කියන ඔය කිසිවක් සිදු වී නැත. ඔබ ඒවා සිතින් මවාගෙන ඇතැ”යි කීමි.</span></span> 
     </div> 
     <div class="p"> <span class="verse v8" data-usfm="NEH.6.8"><span class="content"> </span></span><span class="verse v9" data-usfm="NEH.6.9"><span class="label">9</span><span class="content">අපි අපේ වැඩ අතපසු කර, ඒ හේතුවෙන් ඒ වැඩය කිසි කලක නිම කරනු නොලැබේ ය යන බලාපොරොත්තුවෙන් ඔව්හු සියල්ලෝ ම අප බිය ගන්වන්නට උත්සාහ කළෝ ය. එහෙත්, “දෙවියන් වහන්ස, දැන් මාගේ අත් ශක්තිමත් කළ මැනව.”</span></span> 
     </div> 
     <div class="p"> <span class="verse v9" data-usfm="NEH.6.9"><span class="content"> </span></span><span class="verse v10" data-usfm="NEH.6.10"><span class="label">10</span><span class="content">ඉක්බිති මම මෙහෙතාබල්ගේ පුත් දෙලායාගේ පුත්‍රයා වන ෂෙමායාගේ ගෙදරට ගියෙමි. එසේ ගියේ ඔහුට මා වෙත එන්නට නොහැකි වූ බැවිනි. එවිට ඔහු මා අමතා, “අපි එක් ව දෙවියන් වහන්සේගේ මාලිගාව ඇතුළට ගොස් ශුද්ධස්ථානයේ දොරවල් වසාගෙන සිටිමු. මන්ද, ඔවුන් ඔබ මරන්නට එනු ඇත. ඔබ මරන්නට ඔව්හු අද රාත්‍රියේ ම එති”යි කීවේ ය.</span></span> 
     </div> 
     <div class="p"> <span class="verse v10" data-usfm="NEH.6.10"><span class="content"> </span></span><span class="verse v11" data-usfm="NEH.6.11"><span class="label">11</span><span class="content">මම ද උත්තර දෙමින්, “මා වැනි කෙනෙකු පලා යන්නට සුදුසු ද? මා වැනි කවරෙක් ජීවිතය ගළවාගන්න පිණිස දේව මාලිගාවට ඇතුළු වේ ද? මම ඇතුළු නොවන්නෙමි”යි කීවෙමි.</span></span> 
     </div> 
     <div class="p"> <span class="verse v11" data-usfm="NEH.6.11"><span class="content"> </span></span><span class="verse v12" data-usfm="NEH.6.12"><span class="label">12</span><span class="content">ඒ ගැන මා සිතා බැලූ විට, දෙවියන් වහන්සේ ඔහු නොඑවූ බවත්, ටෝබියා ද සන්බලට් ද ඔහුට අල්ලස් දුන් නිසා ඔහු මා ගැන ඒ අනාගත වචනය කී බවත් මට වැටහිණි. </span></span><span class="verse v13" data-usfm="NEH.6.13"><span class="label">13</span><span class="content">ඔවුන් ඔහුට අල්ලස් දුන්නේ, මා භය වී, කී ලෙස කර පව්කරන පිණිසත් එවිට මට නරක නමක් ලැබී, මට අපහාස වන පිණිසත් ය.</span></span> 
     </div> 
     <div class="p"> <span class="verse v13" data-usfm="NEH.6.13"><span class="content"> </span></span><span class="verse v14" data-usfm="NEH.6.14"><span class="label">14</span><span class="content">“මාගේ දෙවියන් වහන්ස, ටෝබියා ද සන්බලට් ද කළ මේ ක්‍රියා නිසා, ඔවුන් සහ දිවැසිවරිය වන නෝවදියා ද මා බිය ගන්වන්නට උත්සාහ කළ අනෙක් දිවැසිවරුන් ද අමතක නොකරන්න.”</span></span> 
     </div> 
     <div class="s1"> <span class="heading"><b>පවුර සාදා නිම කිරීම</b></span> 
     </div> 
     <div class="p"> <span class="verse v14" data-usfm="NEH.6.14"><span class="content"> </span></span><span class="verse v15" data-usfm="NEH.6.15"><span class="label">15</span><span class="content">පණස් දෙදවසකින් එලුල් මාසයේ විසිපස් වන දා පවුරේ වැඩ නිම කරන ලදී. </span></span><span class="verse v16" data-usfm="NEH.6.16"><span class="label">16</span><span class="content">අපේ සියලු සතුරන් ඒ බව ඇසූ විට ද අප අවට සිටි සියලු ජාතීන් එය දුටු විට ද එය විස්මයජනක යැයි සිතා, මේ වැඩය ඉටු වුණේ අපේ දෙවියන් වහන්සේගේ උපකාරයෙන් බව ඔව්හු තේරුම්ගත්හ.</span></span> 
     </div> 
     <div class="p"> <span class="verse v16" data-usfm="NEH.6.16"><span class="content"> </span></span><span class="verse v17" data-usfm="NEH.6.17"><span class="label">17</span><span class="content">තවද, ඒ දවස්වල දී ජුදාහි නායකයෝ ලියුම් බොහොමයක් ටෝබියාට යැව්වෝ ය. ටෝබියාගෙන් ද ඔවුන්ට ලියුම් ලැබුණේ ය. </span></span><span class="verse v18" data-usfm="NEH.6.18"><span class="label">18</span><span class="content">කුමක් නිසා ද ඔහු ආරාගේ පුත් ෂෙකනියාගේ බෑණා නිසාත්, ඔහුගේ පුත් ජෝහානාන් බෙරෙකියාගේ පුත් මෙෂුල්ලාම්ගේ දුව පාවාගෙන සිටි නිසාත්, ජුදාහි බොහෝ දෙනෙක් ඔහු සමඟ දිවුරුමකින් බැඳී සිටියෝ ය. </span></span><span class="verse v19" data-usfm="NEH.6.19"><span class="label">19</span><span class="content">තවද, ඔහුගේ හොඳ ක්‍රියා ගැන ඔව්හු මා ඉදිරියෙහි දී කීවෝ ය. මාගේ වචනය ද ඔහුට දැන්නුවෝ ය. ටෝබියා ද මා බිය ගන්වන පිණිස ලියුම් එවුවේ ය.</span></span> 
     </div> 
    </div> 
   </div> 
  </div>
 </body>
</html>