<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNEH"> 
    <div class="chapter ch4" data-usfm="NEH.4">  
     <div class="s1"> <span class="heading"><b>විරෝධ මැඩලීම</b></span> 
     </div> 
     <div class="p"> <span class="content"> </span><span class="verse v1" data-usfm="NEH.4.1"><span class="label">1</span><span class="content">අප පවුර සාදන බව සන්බලට් ඇසූ විට, ඔහු කෝප වී, අතිශයින් උදහස් වී ජුදෙව්වරුන්ට නින්දා කෙළේ ය. </span></span><span class="verse v2" data-usfm="NEH.4.2"><span class="label">2</span><span class="content">ඔහු සිය සහෝදරයන් සහ සමාරියේ සේනාව ඉදිරියේ දී කතා කොට, “මේ බෙලහීන ජුදෙව්වරු කුමක් කරත් ද? මේ ස්ථානය යළි ගොඩනඟන්නට ඔව්හු සිතත් ද? ඔවුන් පූජා කරනු ඇද් ද? දවසකින් වැඩ නිම කරනු ඇද් ද? දවා දැමූ කුණු කන්දරාවලින් ඔවුන් නැවත ගඩොල් සාදාගනු ඇද්දැ”යි කීවේ ය.</span></span> 
     </div> 
     <div class="p"> <span class="verse v2" data-usfm="NEH.4.2"><span class="content"> </span></span><span class="verse v3" data-usfm="NEH.4.3"><span class="label">3</span><span class="content">ඔහු ළඟ සිටි අම්මොනි ජාතික ටෝබියා ද කතා කොට, “ඔවුන් ගොඩනඟන මේ පවුර කුමක් ද? හිවලෙකු එයට නැඟුණොත් ඌ ඔවුන්ගේ ගල් පවුර කඩා දමනු ඇතැ”යි කීවේ ය.</span></span> 
     </div> 
     <div class="p"> <span class="verse v3" data-usfm="NEH.4.3"><span class="content"> </span></span><span class="verse v4" data-usfm="NEH.4.4"><span class="label">4</span><span class="content">මම මෙසේ යාච්ඤා කෙළෙමි: “අපේ දෙවියන් වහන්ස! ඇසුව මැනව. අනේ ඔවුන් අප පහත් කොට සලකන හැටි! ඔවුන් කරන නින්දාව ඔවුන්ගේ හිස පිට කඩා වැටුණාවේ! වහල්කමට වැටෙන රටක කොල්ලයට ඔවුන් පාවා දුන මැනව. </span></span><span class="verse v5" data-usfm="NEH.4.5"><span class="label">5</span><span class="content">ඔවුන්ගේ අපරාධය නොවැසුව මැනව. ඔවුන්ගේ පාපය ඔබ ඉදිරියෙන් නොමැකේ වා! මන්ද, ගොඩනඟන අය ඉදිරිපිට දී ඔවුන් ඔබ උදහස් කර ඇත.”</span></span> 
     </div> 
     <div class="p"> <span class="verse v5" data-usfm="NEH.4.5"><span class="content"> </span></span><span class="verse v6" data-usfm="NEH.4.6"><span class="label">6</span><span class="content">එහෙත්, අපි පවුර ගොඩනඟාගෙන ගියෙමු. මෙසේ හරි අඩක් උසට මුළු පවුර සාදන ලද්දේ ය. එසේ කළ හැකි වූයේ, වැඩ කරන්නට සෙනඟට සිතේ ධෛර්යය තිබුණ බැවිනි.</span></span> 
     </div> 
     <div class="p"> <span class="verse v6" data-usfm="NEH.4.6"><span class="content"> </span></span><span class="verse v7" data-usfm="NEH.4.7"><span class="label">7</span><span class="content">ජෙරුසලමේ පවුර අලුත්වැඩියා කිරීමේ වැඩ ඉෂ්ට වන බවත්, එහි කැඩුම්බිඳුම් හරිගස්සාගෙන යන බවත් අසා, සන්බලට් ද ටෝබියා ද අරාබිවරු ද අම්මොන්වරු ද අෂ්දොද්වරු ද ඉතා කෝපාවිෂ්ට වූ හ. </span></span><span class="verse v8" data-usfm="NEH.4.8"><span class="label">8</span><span class="content">ඔව්හු සියල්ලෝ ම ජෙරුසලමට විරුද්ධ ව යුද්ධ කර එහි වියවුලක් හටගන්වන්නට එක් ව කුමන්ත්‍රණය කළෝ ය. </span></span><span class="verse v9" data-usfm="NEH.4.9"><span class="label">9</span><span class="content">එහෙත්, අපි අපේ දෙවියන් වහන්සේට යාච්ඤා කර, ඔවුන්ගෙන් ආරක්ෂා වන පිණිස රෑ දාවල් දෙක්හි මුර තැබීමු.</span></span> 
     </div> 
     <div class="p"> <span class="verse v9" data-usfm="NEH.4.9"><span class="content"> </span></span><span class="verse v10" data-usfm="NEH.4.10"><span class="label">10</span><span class="content">ජුදාවරු කතා කොට, “බර ගෙන යන අයගේ ශක්තිය හීන වී තිබේ; කුණුකන්දල් ගොඩගැසී තිබේ. එබැවින් අපට පවුර ගොඩනඟන්නට නොහැකි ය”යි කී හ.</span></span> 
     </div> 
     <div class="p"> <span class="verse v10" data-usfm="NEH.4.10"><span class="content"> </span></span><span class="verse v11" data-usfm="NEH.4.11"><span class="label">11</span><span class="content">අපේ එදිරිකාරයෝ කතා කොට, “ඔවුන් දැනගන්නට වත්, කිසිවක් දකින්නට වත් පෙර, අපි ඔවුන් පිට කඩා පැන, ඔවුන් මරාදමා ඔවුන්ගේ වැඩ නවත්වන්නෙමු”යි කී හ. </span></span><span class="verse v12" data-usfm="NEH.4.12"><span class="label">12</span><span class="content">තවද, ඔවුන් අතර විසූ ජුදෙව්වරු පැමිණ, “ඔවුන්, ජීවත් ව සිටින සියලු තැන්වලින් අවුත්, අප පිට කඩා පනිනු ඇතැ”යි කීප වරක් ම අපට කී හ. </span></span><span class="verse v13" data-usfm="NEH.4.13"><span class="label">13</span><span class="content">ඒ නිසා මම පවුරට පිටුපසින් තිබූ පහත් එළිමහන් ඉඩම්වල තමන්ගේ පවුල්වල ප්‍රකාරයට කඩුත්, හෙල්ලත්, දුනුත් ඇති ව සෙනඟ සිටෙවුවෙමි.</span></span> 
     </div> 
     <div class="p"> <span class="verse v13" data-usfm="NEH.4.13"><span class="content"> </span></span><span class="verse v14" data-usfm="NEH.4.14"><span class="label">14</span><span class="content">මම කරුණු විමසා බලා නැඟිට, නායකයන්ටත්, නිලධාරීන්ටත්, ඉතිරි සෙනඟටත් කතා කොට, “ඔවුන් ගැන බිය නොවන්න. බියජනක ශ්‍රේෂ්ඨ සමිඳාණන් වහන්සේ සිහි කරමින්, ඔබේ ඥාතීන් ද පුත්‍රයන් ද දූවරුන් ද භාර්යාවන් ද ගෙවල් ද උදෙසා සටන් කරන්නැ”යි කීවෙමි. </span></span><span class="verse v15" data-usfm="NEH.4.15"><span class="label">15</span><span class="content">තවද, අප ඒ දේ දැනගත් බව ද දෙවියන් වහන්සේ ඔවුන්ගේ මන්ත්‍රණය ව්‍යර්ථ කළ බව ද අපේ සතුරන්ට ආරංචි වූ කල, අපි සියල්ලෝ ම එකිනෙකා තම තමාගේ වැඩ කිරීමට පවුරට ආපසු ගියෙමු.</span></span> 
     </div> 
     <div class="p"> <span class="verse v15" data-usfm="NEH.4.15"><span class="content"> </span></span><span class="verse v16" data-usfm="NEH.4.16"><span class="label">16</span><span class="content">එතැන් පටන් මාගේ සේවකයන්ගෙන් දෙකෙන් කොටසක් වැඩවල යෙදී සිටියෝ ය. කොටසක් හෙල්ල ද පලිස් ද දුනු ද යුද්ධ සැට්ට ද රැගෙන සිටියෝ ය. අධිපතියෝ ද පවුර ගොඩනැඟීම කළ මුළු ජුදා සෙනඟගේ වැඩ පරිපාලනය කළෝ ය. </span></span><span class="verse v17" data-usfm="NEH.4.17"><span class="label">17</span><span class="content">බර උසුලාගෙන යන අය එක අතකින් වැඩ කරමින්, අනික් අතින් ආයුධයක් රැගෙන සිටියෝ ය. </span></span><span class="verse v18" data-usfm="NEH.4.18"><span class="label">18</span><span class="content">ගොඩනඟන අය ද එකිනෙකා තම තමාගේ කඩුව ඉඟටියේ බැඳගෙන ගොඩනැඟුවෝ ය. හොරණෑ පිඹින්නා මා ළඟ සිටියේ ය. </span></span><span class="verse v19" data-usfm="NEH.4.19"><span class="label">19</span><span class="content">මම නායකයන්ටත්, නිලධාරීන්ටත්, ඉතිරි සෙනඟටත් කතා කොට, “මෙය ඉතා වැදගත් විශාල වැඩකි. අපි පවුර පිට විසිරී එකිනෙකාගෙන් දුරස්තර ව සිටිමු. </span></span><span class="verse v20" data-usfm="NEH.4.20"><span class="label">20</span><span class="content">යම් තැනකින් ඔබට හොරණෑ ශබ්දය ඇසේ ද, එතැන සිට අප ළඟට රැස් වන්න. අපේ දෙවියන් වහන්සේ අප උදෙසා සටන් කරන සේකැ”යි කීමි. </span></span><span class="verse v21" data-usfm="NEH.4.21"><span class="label">21</span><span class="content">මෙසේ අපි වැඩෙහි නියුක්ත ව සිටියෙමු. ඔවුන්ගෙන් දෙකෙන් කොටසක් අලුයම් වේලේ පටන් තාරකා පෙනෙන තුරු හෙල්ල රැගෙන සිටියෝ ය.</span></span> 
     </div> 
     <div class="p"> <span class="verse v21" data-usfm="NEH.4.21"><span class="content"> </span></span><span class="verse v22" data-usfm="NEH.4.22"><span class="label">22</span><span class="content">එකල මම සෙනඟට තවදුරටත් කතා කොට, “රාත්‍රියේ අපට රැකවලක් වන පිණිසත්, දවල් වැඩ කරන පිණිසත් එක එකා තම තමාගේ මෙහෙකරුවා සමඟ ජෙරුසලමෙහි රාත්‍රිය ගත කෙරේවා”යි කීවෙමි. </span></span><span class="verse v23" data-usfm="NEH.4.23"><span class="label">23</span><span class="content">මාගේ ඥාතීහු වත්, මාගේ සේවකයෝ වත්, මා කැටුව පැමිණි රැකවල්ලු වත්, මම වත් ඇඳුම් නොගැලෙව්වෙමු. එකිනෙකා තම තමාගේ ආයුධ අතේ ඇති ව සිටියෝ ය.</span></span> 
     </div> 
    </div> 
   </div> 
  </div>
 </body>
</html>