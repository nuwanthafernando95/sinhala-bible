<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch9" data-usfm="JER.9">  
     <div class="s1"> <span class="heading"><b>වංචාව හා ද්‍රෝහිකම</b></span> 
     </div> 
     <div class="p"> <span class="content"> </span><span class="verse v1" data-usfm="JER.9.1"><span class="label">1</span><span class="content">අහෝ! මැරුම් කෑ මාගේ සෙනඟ ගැන දිවා රෑ දෙක්හි හැඬීමට මාගේ හිස පොකුණක් ද මාගේ ඇස් කඳුළු උල්පතක් ද වූවොත් මම කැමැති ය. </span></span><span class="verse v2" data-usfm="JER.9.2"><span class="label">2</span><span class="content">අහෝ! මාගේ සෙනඟ අත්හැර මා ඔවුන්ගෙන් ඈත් වී සිටින්නට මට පාළුකරයෙහි වාසස්ථානයක් ඇත්නම්! මාගේ සෙනඟ කාමමිථ්‍යාචාරිකයෝ ය; ද්‍රෝහිකාර පිරිසක් ය. </span></span><span class="verse v3" data-usfm="JER.9.3"><span class="label">3</span><span class="content">සත්‍යය වෙනුවට, දේශය පුරා වේගයෙන් පැතිර යන බොරුවට ඔවුන්ගේ දිව් දුන්නක් මෙන් නැමී යයි. සමිඳාණන් වහන්සේ කතා කොට, “ඔව්හු නපුර පිට නපුර කර මා නොහඳුනති”යි වදාරන සේක. </span></span><span class="verse v4" data-usfm="JER.9.4"><span class="label">4</span><span class="content">ඔබ එකිනෙකා තම තමාගේ අසල්වැසියාගෙන් ප්‍රවේසම් වන්න; කිසි සහෝදරයෙකු ද විශ්වාස නොකරන්න. මන්ද, හැම සහෝදරයෙක් ම ප්‍රයෝගකාරයෙකි; හැම අසල්වැසියෙකු ම කේළාම් කියමින් ඇවිදිනු ඇත. </span></span><span class="verse v5" data-usfm="JER.9.5"><span class="label">5</span><span class="content">ඔවුන් එකිනෙකා තම තමාගේ අසල්වැසියා රවටනු ඇත. කිසිවෙක් ඇත්ත කතා නොකරති. බොරු කීමට ඔව්හු පුරුදු වී සිටිති; ඔව්හු අපරාධ කරති. එහෙත්, පසුතැවී සිත් හරවා ගැනීමට නොවෙහෙසෙති. </span></span><span class="verse v6" data-usfm="JER.9.6"><span class="label">6</span><span class="content">ඔව්හු අපරාධය පිට අපරාධය ද වංචාව පිට වංචාව ද කරති. “මාගේ සෙනඟ මා නොපිළිගනිති”යි සමිඳාණන් වහන්සේ වදාරන සේක.</span></span> 
     </div> 
     <div class="p"> <span class="verse v6" data-usfm="JER.9.6"><span class="content"> </span></span><span class="verse v7" data-usfm="JER.9.7"><span class="label">7</span><span class="content">මේ නිසා සියලු බලැති සමිඳාණන් වහන්සේ මෙසේ වදාරන සේක: “මම ඔවුන් ලෝහ මෙන් උණු කර, පිරිසිදු කර පරීක්ෂා කර බලන්නෙමි. මාගේ සෙනඟ සම්බන්ධයෙන් මම වෙන කුමක් කරම් ද? </span></span><span class="verse v8" data-usfm="JER.9.8"><span class="label">8</span><span class="content">ඔවුන්ගේ දිව් මාරක ඊගස් වැනි ය. ඒවා කියන්නේ බොරු ම ය. ඔවුන්ගේ මුව අසල්වැසියාට සාමයෙන් කතා කරන නමුත්, තමන්ගේ සිත් තුළ සතුරු උපායයන් යොදයි. </span></span><span class="verse v9" data-usfm="JER.9.9"><span class="label">9</span><span class="content">මේ කරුණු නිසා ඔවුන්ට දඬුවම් නොකර මට සිටිය හැකි ද? මෙවැනි ජාතියකින් පළි නොගෙන මට, සිටිය හැකි ද? මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v9" data-usfm="JER.9.9"><span class="content"> </span></span><span class="verse v10" data-usfm="JER.9.10"><span class="label">10</span><span class="content">ජෙරමියා මෙසේ කී ය: “කඳු ගැන ඇඬීමක් ද විලාපයක් ද පාළුකරයේ තණ බිම් ගැන ළතෝනියක් ද ගයන්නෙමි. කිසිවෙකුට එහි ගමන් කළ නොහැකි වන ලෙස ඒවා වියළී ගොස් ඇත. එහි සිවුපාවුන්ගේ හඬ නෑසෙන්නේ ය. අහසේ පක්ෂීන් ද මෘගයන් ද පලා ගොස් ඇත.” </span></span><span class="verse v11" data-usfm="JER.9.11"><span class="label">11</span><span class="content">සමිඳාණන් වහන්සේ කතා කොට, “මම ජෙරුසලම නටබුන් ගොඩක් ද සිවලුන්ගේ වාසයක් ද කරන්නෙමි; කිසිවෙකුට වාසය නොකළ හැකි ලෙස මම ජුදාහි නගර පාළු කරන්නෙමි”යි වදාළ සේක.</span></span> 
     </div> 
     <div class="p"> <span class="verse v11" data-usfm="JER.9.11"><span class="content"> </span></span><span class="verse v12" data-usfm="JER.9.12"><span class="label">12</span><span class="content">ජෙරමියා කතා කරමින්, “ස්වාමීනි, දේශය නටබුන් ගොඩක් වී තිබෙන්නේත්, කිසිවෙකුට ඒ මැදින් ගමන් නොකළ හැකි ලෙස කාන්තාරයක් මෙන් පාළු වී ගොස් ඇත්තේත් මන් ද? මෙය තේරුම්ගන්නට පුළුවන් ප්‍රඥාවන්තයා කවරෙක් ද? අනුන්ට එය කියන්නට පුළුවන් වන පිණිස ඔබ වහන්සේ එය ප්‍රකාශ කෙළේ කාට දැ”යි ඇසුවේ ය.</span></span> 
     </div> 
     <div class="p"> <span class="verse v12" data-usfm="JER.9.12"><span class="content"> </span></span><span class="verse v13" data-usfm="JER.9.13"><span class="label">13</span><span class="content">සමිඳාණන් වහන්සේ මෙසේ පිළිතුරු දුන් සේක: “මෙය සිදු වූයේ, මා ඔවුන්ට දුන් මාගේ ආඥාව ඔවුන් ප්‍රතික්ෂේප කර මාගේ හඬට කීකරු නොවූ නිසාත්, </span></span><span class="verse v14" data-usfm="JER.9.14"><span class="label">14</span><span class="content">ඒ අනුව නොහැසිර මුරණ්ඩුකමින් තමන්ගේ හිතුමතය අනුව ගමන් කළ නිසාත්, ඔවුන්ගේ පියවරුන් ඔවුන්ට ඉගැන්වූ ලෙස බාල් දෙවියන් පසුපස්සේ ගිය නිසාත් ය. </span></span><span class="verse v15" data-usfm="JER.9.15"><span class="label">15</span><span class="content">එබැවින් ඉශ්රායෙල්වරුන්ගේ දෙවිඳුන් වන, සියලු බලැති ස්වාමීන් වන මම මෙසේ පවසමි. මම මේ සෙනඟට කොසඹ පල කවන්නෙමි; විස දිය පොවන්නෙමි.</span></span> 
     </div> 
     <div class="p"> <span class="verse v15" data-usfm="JER.9.15"><span class="content"> </span></span><span class="verse v16" data-usfm="JER.9.16"><span class="label">16</span><span class="content">ඔවුන් වත්, ඔවුන්ගේ පියවරුන් වත් දැන නොගත් ජාතීන් අතරට ඔවුන් විසුරුවා හැර, ඔවුන් සහමුලින් ම නැති කරදමන තුරු මම ඔවුන් පසුපස්සේ යුද්ධ සේනා යවමි.”</span></span> 
     </div> 
     <div class="s1"> <span class="heading"><b>සෙනඟ පිහිට ඉල්ලා මොරගැසීම</b></span> 
     </div> 
     <div class="p"> <span class="verse v16" data-usfm="JER.9.16"><span class="content"> </span></span><span class="verse v17" data-usfm="JER.9.17"><span class="label">17</span><span class="content">“නුඹලා කල්පනා කොට අවමඟුල් ගී ගයන්න දක්ෂ, විලාප කියන ස්ත්‍රීන්ට එන්න කියා යවන්නැ”යි සියලු බලැති දෙවියන් වහන්සේ වදාරන සේක. </span></span><span class="verse v18" data-usfm="JER.9.18"><span class="label">18</span><span class="content">සෙනඟ පිළිතුරු දෙමින්, “අපේ ඇස්වලින් කඳුළු වැගිරෙන පිණිසත්, ඇසිපියවලින් වතුර ගලන පිණිසත් අප ගැන ළතෝනියක් පවත්වන ලෙස ඔවුන්ට කියන්නැ”යි කියති. </span></span><span class="verse v19" data-usfm="JER.9.19"><span class="label">19</span><span class="content">මන්ද, “අපි විනාශ වුණෙමු; අප දේශය අත්හැර ගිය නිසා ද ඔවුන් අපේ වාසස්ථාන හෙළාදැමූ නිසා ද අපි නින්දාවට පත් ව සිටිමු” යන ළතෝනිය සියොන් කෙරෙන් ඇසුණේ ය. </span></span><span class="verse v20" data-usfm="JER.9.20"><span class="label">20</span><span class="content">ජෙරමියා මෙසේ කී ය: “ස්ත්‍රීවරුනි, සමිඳාණන් වහන්සේගේ බසට සවන් දී උන් වහන්සේගේ වචන සිතට ගෙන, නුඹලාගේ දූවරුන්ට ළතෝනි කීමත්, එකිනෙකාට තම තමාගේ අසල්වැසි ස්ත්‍රියට විලාප කීමත් උගන්වන්න. </span></span><span class="verse v21" data-usfm="JER.9.21"><span class="label">21</span><span class="content">මන්ද, වීදිවල ළමයින් ද කඩ මණ්ඩිවල තරුණයන් ද වනසමින් මරුවා අපේ ජනේල සමීපයට ද නිවාසවලට ද ඇතුළු වී ඇත. </span></span><span class="verse v22" data-usfm="JER.9.22"><span class="label">22</span><span class="content">මළසිරුරු පොහොර ගොඩවල් මෙන් ද ගොයම් කපන්නන් ඉතිරි කර ගිය ගොයම් මිටි මෙන් ද විසුරුවනු ලබන විට කිසිවෙකු ඒවා එකතු කරන්නේ නැත. සමිඳාණන් වහන්සේ මට ප්‍රකාශ කරන්නට කී දේ මේ ය.”</span></span> 
     </div> 
     <div class="p"> <span class="verse v22" data-usfm="JER.9.22"><span class="content"> </span></span><span class="verse v23" data-usfm="JER.9.23"><span class="label">23</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v23" data-usfm="JER.9.23"><span class="content">“නැණවතා තමාගේ නුවණ ගැන වත්, බලවතා තමාගේ බලය ගැන වත්, ධනවතා තමාගේ ධනය ගැන වත් පාරට්ටු කර නොගනී වා!</span></span> 
     </div> 
     <div class="q"> <span class="verse v23" data-usfm="JER.9.23"><span class="content"> </span></span><span class="verse v24" data-usfm="JER.9.24"><span class="label">24</span><span class="content"> </span><span class="content">පාරට්ටු කරගන්නට යමෙක් කැමැති නම්, ඔහු, මා දැනහැඳිනීම ගැන පාරට්ටු කරගනී වා.</span></span> 
     </div> 
     <div class="q2"> <span class="verse v24" data-usfm="JER.9.24"><span class="content">මන්ද, පොළොව කරුණාවෙන් ද යුක්තියෙන් ද දමිටුකමෙන් ද පාලනය කරන සමිඳාණන් වහන්සේ මා බව ඔව්හු දැනගනිත් වා!</span></span> 
     </div> 
     <div class="q2"> <span class="verse v24" data-usfm="JER.9.24"><span class="content">මන්ද, මා ප්‍රිය කරන දේ මේ ය.</span></span> 
     </div> 
     <div class="q2"> <span class="verse v24" data-usfm="JER.9.24"><span class="content">මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v24" data-usfm="JER.9.24"><span class="content"> </span></span><span class="verse v25" data-usfm="JER.9.25"><span class="label">25</span><span class="content">“ගතෙහි චර්මඡේදනය කරනු ලැබූ නමුත්, සිතෙහි පාප මල ඡේදනය නොකර සිටින සියලු දෙනාට මා දඬුවම් කරන කාලය පැමිණෙන්නේ ය. </span></span><span class="verse v26" data-usfm="JER.9.26"><span class="label">26</span><span class="content">ඒ අය නම්: මිසරය, ජුදාව, ඒදොම්, අම්මොන්, මෝවබ් යන රටවල සිටින අය ද කාන්තාරයේ වාසය කරන හිසකේ කොටට කැපූ අය ද වෙති. මේ සියලු දෙනා ද ඉශ්රායෙල් වැසියන් සියලු දෙනා ද සිතෙහි පාප මල ඡේදනය නොකළ අය ය.”</span></span> 
     </div> 
    </div> 
   </div> 
  </div>
 </body>
</html>