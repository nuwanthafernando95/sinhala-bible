<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch49" data-usfm="JER.49">  
     <div class="s1"> <span class="heading"><b>අම්මොන් පිළිබඳ විනිශ්චය</b></span> 
     </div> 
     <div class="p"> <span class="content"> </span><span class="verse v1" data-usfm="JER.49.1"><span class="label">1</span><span class="content"> </span><span class="content">අම්මොන්වරුන් ගැන සමිඳාණන් වහන්සේ මෙසේ වදාළ සේක: “ඉශ්රායෙල් දේශයේ වැසියෝ නැද් ද? එයට උරුමක්කාරයෝ නැද් ද? ඇත්නම්, මල්කාම් දෙවියාට නමස්කාර කරමින් සෙනඟ ගාද් රට හිමි කරගෙන නගරවල වාසය කරන්නේ මන් ද? </span></span><span class="verse v2" data-usfm="JER.49.2"><span class="label">2</span><span class="content">මෙසේ වී තිබෙන බැවින්, රබ්බා නගරයේ වෙසෙන සෙනඟට යුද්ධ ඝෝෂාව ඇසෙන කාලයක් පැමිණෙන්නේ ය. අම්මොන්වරුන් සිටින ඒ නගරය නටබුන් ගොඩක් වන්නේ ය. ඊට අයිති ගම් ද ගින්නෙන් දවාලනු ලබන්නේ ය. එවිට සිය දේශයෙන් පන්නාදමන ලද ඉශ්රායෙල් ජනතාව සිය දේශය හිමි තමන් පැන්නුවන් ඔවුන්ගේ දේශයෙන් පන්නාදමති. මෙසේ පවසන්නේ ස්වාමීන් වන මම ය. </span></span><span class="verse v3" data-usfm="JER.49.3"><span class="label">3</span><span class="content">අහෝ, හෙෂ්බොන් වැසියෙනි! කෑමොරගසන්න; මන්ද, හායි නටබුන් ගොඩක් විය. එම්බා, රබ්බා වනිතාවෙනි! කෑගසමින්, ගෝණි රෙදි හැඳගෙන, විලාප කියමින් වැටකොටු අතරේ ඔබමොබ දුවන්න. මන්ද, මල්කාම් දෙවියා ද ඔහුගේ පූජකයෝ ද අධිපතීහු ද එක් ව වහල්කමට යන්නෝ ය. </span></span><span class="verse v4" data-usfm="JER.49.4"><span class="label">4</span><span class="content">අවිශ්වාසී ජනයෙනි, නුඹලා සාරවත් මිටියාවත් ගැන පාරට්ටු කරගන්නේ කුමට ද? අපට විරුද්ධ ව පැමිණෙන්නෝ කවුරු දැ යි කියමින්, නුඹලාගේ වස්තු කෙරෙහි නුඹලා විශ්වාසය තබන්නහු ය. </span></span><span class="verse v5" data-usfm="JER.49.5"><span class="label">5</span><span class="content">නුඹලා වටකර සිටින සියල්ලන්ගෙන් නුඹලා පිට භීතියක් මම පමුණුවන්නෙමි. නුඹලා එකිනෙකා පන්නනු ලබන්නහු ය. පලා යන අය පිළිගැනීමට ද කිසිවෙක් නොවන්නෝ ය. මෙසේ පවසන්නේ සියලු බලැති ස්වාමීන් වන මම ය.</span></span> 
     </div> 
     <div class="p"> <span class="verse v5" data-usfm="JER.49.5"><span class="content"> </span></span><span class="verse v6" data-usfm="JER.49.6"><span class="label">6</span><span class="content">“එහෙත්, පසු ව අම්මොන්වරුන්ගේ වහල්කම මම පහකරන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>ඒදොම් පිළිබඳ විනිශ්චය</b></span> 
     </div> 
     <div class="p"> <span class="verse v6" data-usfm="JER.49.6"><span class="content"> </span></span><span class="verse v7" data-usfm="JER.49.7"><span class="label">7</span><span class="content"> </span><span class="content">ඒදොම් ගැන සියලු බලැති සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v7" data-usfm="JER.49.7"><span class="content">“ඒදොම්හි නැණනුවණ තවත් නැද් ද?</span></span> 
     </div> 
     <div class="q2"> <span class="verse v7" data-usfm="JER.49.7"><span class="content">දැනුමැතිකම් දීමේ ශක්තිය නැණවතුන්ට තවත් නැද් ද?</span></span> 
     </div> 
     <div class="q2"> <span class="verse v7" data-usfm="JER.49.7"><span class="content">ප්‍රඥාව ඔවුන්ගෙන් පහ ව ගොස් ඇද් ද?</span></span> 
     </div> 
     <div class="q"> <span class="verse v7" data-usfm="JER.49.7"><span class="content"> </span></span><span class="verse v8" data-usfm="JER.49.8"><span class="label">8</span><span class="content">දෙදාන් වැසියෙනි, දුවන්න;</span></span> 
     </div> 
     <div class="q2"> <span class="verse v8" data-usfm="JER.49.8"><span class="content">හැරී දුර බැහැරට ම ගොස් වාසය කරන්න.</span></span> 
     </div> 
     <div class="q2"> <span class="verse v8" data-usfm="JER.49.8"><span class="content">මන්ද, මා විසින් ඒසව්ගේ පරපුරට දඬුවම් කරනු ලබන කාලය පැමිණ තිබෙන බැවින් මම ඔවුන් විනාශ කරදමමි.</span></span> 
     </div> 
     <div class="q"> <span class="verse v8" data-usfm="JER.49.8"><span class="content"> </span></span><span class="verse v9" data-usfm="JER.49.9"><span class="label">9</span><span class="content">මිදි පල නෙළන්නන් මිදි පල නෙළන්නට ආ විට ඔවුන්ගෙන් හැළෙන ඉතිරි මිදි පල ඇහිඳගන්නට ඉඩ හැරියේ නැද් ද?</span></span> 
     </div> 
     <div class="q2"> <span class="verse v9" data-usfm="JER.49.9"><span class="content">රාත්‍රියේ සොරුන් ආවොත් ඔව්හු ඇති පමණට වඩා සොරකම් කරන්නෝ ද?</span></span> 
     </div> 
     <div class="q"> <span class="verse v9" data-usfm="JER.49.9"><span class="content"> </span></span><span class="verse v10" data-usfm="JER.49.10"><span class="label">10</span><span class="content">එහෙත්, මම කිසිත් ඉතිරි නොකොට, ඒසව්ගේ පරපුර වනසන්නෙමි.</span></span> 
     </div> 
     <div class="q2"> <span class="verse v10" data-usfm="JER.49.10"><span class="content">ඔවුන්ට තවත් සැඟවෙන්නට බැරි වන ලෙස ඔවුන් සැඟවී සිටින තැන් එළිදරව් කරන්නෙමි.</span></span> 
     </div> 
     <div class="q2"> <span class="verse v10" data-usfm="JER.49.10"><span class="content">ඒදොම්හි ජනයා ද ඔවුන්ගේ ඥාතීහු ද අසල්වාසීහු ද විනාශ කරන ලදහ.</span></span> 
     </div> 
     <div class="q2"> <span class="verse v10" data-usfm="JER.49.10"><span class="content">කිසිවෙක් ඉතිරි වන්නේ නැත.</span></span> 
     </div> 
     <div class="q"> <span class="verse v10" data-usfm="JER.49.10"><span class="content"> </span></span><span class="verse v11" data-usfm="JER.49.11"><span class="label">11</span><span class="content">නුඹලාගේ අනාථ දරුවන් මා සමඟ තබා යන්න, මම ඔවුන් රැකබලාගන්නෙමි.</span></span> 
     </div> 
     <div class="q2"> <span class="verse v11" data-usfm="JER.49.11"><span class="content">නුඹලාගේ වැන්දඹුවෝ ද මා කෙරෙහි විශ්වාස කරත් වා.”</span></span> 
     </div> 
     <div class="p"> <span class="verse v11" data-usfm="JER.49.11"><span class="content"> </span></span><span class="verse v12" data-usfm="JER.49.12"><span class="label">12</span><span class="content">සමිඳාණන් වහන්සේ මෙසේ වදාරන සේක: “දඬුවම නමැති කුසලානෙන් පානය කිරීමට නුසුදුසු අය පවා පානය කළෝ නම්, නුඹලා දඬුවම් නොලබන්නහු ද? නැත. නුඹලා එය පානය කළ යුතු ම ය. </span></span><span class="verse v13" data-usfm="JER.49.13"><span class="label">13</span><span class="content">බොශ්රා නගරය භීතියට ද සරදමට ද පාළුවට ද සාපයට ද ලක් වන බව මම දිවුරා කියමි. එහි අසල නගර සදහට ම පාළු වී යනු ඇත. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v13" data-usfm="JER.49.13"><span class="content"> </span></span><span class="verse v14" data-usfm="JER.49.14"><span class="label">14</span><span class="content">ජෙරමියා පිළිතුරු දෙමින් මෙසේ කීවේ ය: “ඒදොම්ට විරුද්ධ ව පහර දෙන පිණිස සේනාවක් සූදානම් කරගන්නැ යි කියන පිණිස විජාතීන් අතරට තානාපතියෙක් යවන ලද්දේ ය යන ආරංචිය සමිඳාණන් වහන්සේගෙන් මම ලදිමි. </span></span><span class="verse v15" data-usfm="JER.49.15"><span class="label">15</span><span class="content">නුඹලා විජාතීන් අතර දුබල ජාතියක් ද මිනිසුන් ඉදිරියෙහි නිවටකමට පත් වූ ජාතියක් ද කිරීමට සමිඳාණන් වහන්සේ සූදානම් වන සේක. </span></span><span class="verse v16" data-usfm="JER.49.16"><span class="label">16</span><span class="content">පර්වත ගුහාවල හා හෙල් මුදුන්වල වාසය කරන නුඹලා අනුන් බියගන්වන සුලු නුඹලාගේ සිත්හි උඩඟුකමෙන් රැවටී සිටින්නහු ය. නුඹලාගේ වාසස්ථානය රාජාලියෙකුගේ කූඩුව මෙන් ඉතා ඉහළින් පිහිටා ඇතත්, සමිඳාණන් වහන්සේ නුඹලා පහළට හෙළන සේක. සමිඳාණන් වහන්සේ මෙසේ වදාළ සේක.”</span></span> 
     </div> 
     <div class="p"> <span class="verse v16" data-usfm="JER.49.16"><span class="content"> </span></span><span class="verse v17" data-usfm="JER.49.17"><span class="label">17</span><span class="content">සමිඳාණන් වහන්සේ මෙසේ වදාරන සේක: “ඒදොම් භීතියට හේතුවක් වන්නේ ය. ඒ අසලින් යන සියල්ලෝ විස්මයට පත් වී ඊට පැමිණ තිබෙන විපත්ති ගැන දොඩන්නෝ ය. </span></span><span class="verse v18" data-usfm="JER.49.18"><span class="label">18</span><span class="content"> සොදොම්හි සහ ගොමොරාවේ ද එහි අසල නගරවල ද ඇති වූ විනාශය ඒදොම්ටත් සිදු වන්නේ ය. කිසි මිනිසෙක් එහි වාසය නොකරන්නේ ය. කිසිවෙක් එහි පදිංචි නොවන්නේ ය. </span></span><span class="verse v19" data-usfm="JER.49.19"><span class="label">19</span><span class="content">ජොර්දානයේ වන ලැහැබින් නික්ම සරු ගොදුරු බිම් කරා පැමිණෙන සිංහයෙකු මෙන් මම අවුත් ඒදොම් වැසියන්ට සිය දේශයෙන් පලා යන්නට සලස්වන්නෙමි. එවිට මා සතුටු කෙනෙකු තෝරාගෙන රට පාලනය කිරීමට පත් කරනු ඇත. මට සමාන වන්නේ කවරෙක් ද? මට අභියෝග කරන්නේ කවරෙක් ද? කවර නම් නායකයෙක් මට එදිරි වන්නේ ද? </span></span><span class="verse v20" data-usfm="JER.49.20"><span class="label">20</span><span class="content">ඒ නිසා, ඒදොම් වැසියන්ට විරුද්ධ ව කර ඇති යෝජනා ද තේමාන් නගර වැසියන්ට විරුද්ධ ව මා සූදානම් කර ඇති සැලසුම් ද ගැන සවන් දෙන්න. ඔවුන් කුඩා දරුවෝ පවා ඇදගෙන යනු ලබති. සියල්ලෝ ඔවුන්ගේ ඉරණම ගැන බියට පත් වන්නෝ ය. </span></span><span class="verse v21" data-usfm="JER.49.21"><span class="label">21</span><span class="content">ඒදොම් වැටෙන විට, ඒ ශබ්දයෙන් පොළොව කම්පා වී යන්නේ ය. ඔවුන්ගේ කෑගැසීමේ හඬ රතු මුහුද දක්වා ඇසෙනු ඇත. </span></span><span class="verse v22" data-usfm="JER.49.22"><span class="label">22</span><span class="content">සතුරා රාජාලියෙකු මෙන් නැඟී ඉගිලී අවුත්, බොශ්රා පිට සිය පියාපත් විදහා පානු ඇත. ඒ දවසේ දී ඒදොම්හි හේවායන්ගේ සිත් ප්‍රසව වේදනාව විඳින ස්ත්‍රියකගේ සිත මෙන් භීතියට පත් වන්නේ ය.”</span></span> 
     </div> 
     <div class="s1"> <span class="heading"><b>දමස්කය පිළිබඳ විනිශ්චය</b></span> 
     </div> 
     <div class="p"> <span class="verse v22" data-usfm="JER.49.22"><span class="content"> </span></span><span class="verse v23" data-usfm="JER.49.23"><span class="label">23</span><span class="content"> </span><span class="content">දමස්කය ගැන සමිඳාණන් වහන්සේ වදාළ දේ මෙසේ ය:</span></span> 
     </div> 
     <div class="q2"> <span class="verse v23" data-usfm="JER.49.23"><span class="content">“හමාත් හා අර්පාද් යන නගරවල වැසියන්ට නරක ආරංචියක් ලැබී ඇති බැවින් ඔව්හු කැළඹීමට පත් වී සිටිති.</span></span> 
     </div> 
     <div class="q2"> <span class="verse v23" data-usfm="JER.49.23"><span class="content">චංචලය ඇති නිශ්චලයක් නැති මුහුද මෙන් ඔව්හු භීතියෙන් ඇලළී යති.</span></span> 
     </div> 
     <div class="q"> <span class="verse v23" data-usfm="JER.49.23"><span class="content"> </span></span><span class="verse v24" data-usfm="JER.49.24"><span class="label">24</span><span class="content">දමස්කයේ වැසියෝ බෙලහීන ව භීතියෙන් පලා යන්නට හැරී සිටිති.</span></span> 
     </div> 
     <div class="q2"> <span class="verse v24" data-usfm="JER.49.24"><span class="content">ප්‍රසව වේදනාවෙන් සිටින ස්ත්‍රියක මෙන් ඔව්හු වේදනාවෙන් හා දුකෙන් මිරිකෙති.</span></span> 
     </div> 
     <div class="q"> <span class="verse v24" data-usfm="JER.49.24"><span class="content"> </span></span><span class="verse v25" data-usfm="JER.49.25"><span class="label">25</span><span class="content">කීර්තිමත්, ප්‍රීතිමත් නුවර දැන් පාළුවට ගොස් තිබෙන හැටි!</span></span> 
     </div> 
     <div class="q"> <span class="verse v25" data-usfm="JER.49.25"><span class="content"> </span></span><span class="verse v26" data-usfm="JER.49.26"><span class="label">26</span><span class="content">එබැවින් එහි තරුණයෝ චතුරශ්‍රයන්හි වැටෙන්නෝ ය.</span></span> 
     </div> 
     <div class="q2"> <span class="verse v26" data-usfm="JER.49.26"><span class="content">ඒ දවසේ දී ඇගේ හේවායෝ විනාශයට පත් වන්නෝ ය.</span></span> 
     </div> 
     <div class="q2"> <span class="verse v26" data-usfm="JER.49.26"><span class="content">මෙසේ පවසන්නේ ස්වාමීන් වන මම ය.</span></span> 
     </div> 
     <div class="q"> <span class="verse v26" data-usfm="JER.49.26"><span class="content"> </span></span><span class="verse v27" data-usfm="JER.49.27"><span class="label">27</span><span class="content">මම දමස්කයේ පවුරු ඇතුළත ගින්නක් දල්වා එයින් බෙන්-හදද්ගේ මාලිගා දවාදමන්නෙමි.”</span></span> 
     </div> 
     <div class="s1"> <span class="heading"><b>කේදාර් හා හාශෝර් පිළිබඳ විනිශ්චය</b></span> 
     </div> 
     <div class="p"> <span class="verse v27" data-usfm="JER.49.27"><span class="content"> </span></span><span class="verse v28" data-usfm="JER.49.28"><span class="label">28</span><span class="content">බබිලෝනියේ රජු වූ නෙබුකද්නෙශර් විසින් පහර දෙන ලද කේදාර් ගැනත්, හාශෝර්හි රාජ්‍යයන් ගැනත් සමිඳාණන් වහන්සේ මෙසේ වදාළ සේක:</span></span> 
     </div> 
     <div class="q2"> <span class="verse v28" data-usfm="JER.49.28"><span class="content">“නුඹලා නැඟිට කේදාර්ට විරුද්ධ ව ඉදිරියට ගමන් කරන්න;</span></span> 
     </div> 
     <div class="q2"> <span class="verse v28" data-usfm="JER.49.28"><span class="content">පෙරදිග වසන ජනයා විනාශ කරදමන්න.</span></span> 
     </div> 
     <div class="q"> <span class="verse v28" data-usfm="JER.49.28"><span class="content"> </span></span><span class="verse v29" data-usfm="JER.49.29"><span class="label">29</span><span class="content">ඔවුන්ගේ කූඩාරම් ද බැටළු පට්ටි ද කූඩාරම්වල තිර ද සියලු භාණ්ඩ ද සතු කරගන්න.</span></span> 
     </div> 
     <div class="q2"> <span class="verse v29" data-usfm="JER.49.29"><span class="content">ඔවුන්ගේ ඔටුවන් ද අයිති කරගන්න;</span></span> 
     </div> 
     <div class="q2"> <span class="verse v29" data-usfm="JER.49.29"><span class="content">එවිට, ‘අවට භීතියෙන් පිරී ඇතැ’යි සෙනඟ මොරගසනු ඇත.</span></span> 
     </div> 
     <div class="q"> <span class="verse v29" data-usfm="JER.49.29"><span class="content"> </span></span><span class="verse v30" data-usfm="JER.49.30"><span class="label">30</span><span class="content">‘හාශෝර් වැසියෙනි, පැන දුවන්න.</span></span> 
     </div> 
     <div class="q2"> <span class="verse v30" data-usfm="JER.49.30"><span class="content">ඈතට පලා ගොස්, එපිට තැනක වාසය කරන්නැ’යි ස්වාමීන් වන මම කියමි.</span></span> 
     </div> 
     <div class="q2"> <span class="verse v30" data-usfm="JER.49.30"><span class="content">මන්ද, බබිලෝනියේ රජු වන නෙබුකද්නෙශර් නුඹලාට විරුද්ධ ව උපක්‍රම යොදා ඇත;</span></span> 
     </div> 
     <div class="q"> <span class="verse v30" data-usfm="JER.49.30"><span class="content"> </span></span><span class="verse v31" data-usfm="JER.49.31"><span class="label">31</span><span class="content">දොරටු හෝ අගුල් හෝ නොමැති ව, සුරැකි ව සුව සේ වසන සෙනඟට පහර දීමට ඉදිරියට යන්න.</span></span> 
     </div> 
     <div class="q2"> <span class="verse v31" data-usfm="JER.49.31"><span class="content">සමිඳාණන් වහන්සේ මෙසේ වදාරන සේක.</span></span> 
     </div> 
     <div class="q"> <span class="verse v31" data-usfm="JER.49.31"><span class="content"> </span></span><span class="verse v32" data-usfm="JER.49.32"><span class="label">32</span><span class="content">ඔවුන්ගේ ඔටුවන් ද ගව පට්ටි ද කොල්ලයට ගන්න.</span></span> 
     </div> 
     <div class="q2"> <span class="verse v32" data-usfm="JER.49.32"><span class="content">හිස බූගාගන්න අය මම හැම අතට ම විසුරුවාදමන්නෙමි.</span></span> 
     </div> 
     <div class="q2"> <span class="verse v32" data-usfm="JER.49.32"><span class="content">හැම දිශාවකින් ම ඔවුන් පිට විනාශය පමුණුවන්නෙමි.</span></span> 
     </div> 
     <div class="q2"> <span class="verse v32" data-usfm="JER.49.32"><span class="content">මෙසේ පවසන්නේ සමිඳාණන් වහන්සේ ය.</span></span> 
     </div> 
     <div class="q"> <span class="verse v32" data-usfm="JER.49.32"><span class="content"> </span></span><span class="verse v33" data-usfm="JER.49.33"><span class="label">33</span><span class="content">හාශෝර්, හිවලුන්ගේ ගුහාවක් ද සදාකාල පාළුකරයක් ද වන්නේ ය.</span></span> 
     </div> 
     <div class="q2"> <span class="verse v33" data-usfm="JER.49.33"><span class="content">කිසි ම මිනිසෙක් එහි වාසය කරන්නේ වත් එහි ජීවත් වන්නේ වත් නැත.”</span></span> 
     </div> 
     <div class="s1"> <span class="heading"><b>ඒලාම් පිළිබඳ විනිශ්චය</b></span> 
     </div> 
     <div class="p"> <span class="verse v33" data-usfm="JER.49.33"><span class="content"> </span></span><span class="verse v34" data-usfm="JER.49.34"><span class="label">34</span><span class="content">ශෙදෙකියා රජු ජුදාහි රජකමට පත්වීමේ පටන්ගැන්මේ දී, ඒලාම් රට ගැන සමිඳාණන් වහන්සේ ජෙරමියාට මෙසේ වදාළ සේක: </span></span><span class="verse v35" data-usfm="JER.49.35"><span class="label">35</span><span class="content">“ඒලාම් බලවත් රටක් කළ දුනුවායන් මම මරාදමමි. </span></span><span class="verse v36" data-usfm="JER.49.36"><span class="label">36</span><span class="content">මම ඒලාම්ට විරුද්ධ ව සතර කොනෙන් සුළං සතරක් හමන්න සලස්වා ඒ සුළඟින් එහි වැසියන් හැම අතට ම විසුරුවා දමන්නෙමි. ඒලාම් රටෙන් පන්නනු ලබන අය පලා නොයන රටක් නොවන්නේ ය. </span></span><span class="verse v37" data-usfm="JER.49.37"><span class="label">37</span><span class="content">එසේ ය, මම ඒලාම්වරුන්, ඔවුන්ගේ සතුරන් ද ඔවුන්ගේ ප්‍රාණය හානි කරන්න සොයන්නන් ද ඉදිරියෙහි බියගන්වා, මාගේ රුදුරු කෝපයෙන් ඔවුන් විනාශ කර, ඔවුන් සම්පූර්ණයෙන් වනසාලන තුරු මරණය ඔවුන් ලුහුබඳවා යන්න සලස්වන්නෙමි. මෙසේ පවසන්නේ ස්වාමීන් වන මම ය. </span></span><span class="verse v38" data-usfm="JER.49.38"><span class="label">38</span><span class="content">ඒලාම්හි රජවරුන් ද අධිපතීන් ද විනාශ කරදමා මම මාගේ සිහසුන එහි පිහිටුවන්නෙමි. </span></span><span class="verse v39" data-usfm="JER.49.39"><span class="label">39</span><span class="content">එහෙත්, මතු දවස්වල දී ඒලාම් යළිත් සමෘද්ධිමත් කරන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
    </div> 
   </div> 
  </div>
 </body>
</html>