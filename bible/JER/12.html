<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch12" data-usfm="JER.12">  
     <div class="s1"> <span class="heading"><b>දුදනන්ගේ සමෘද්ධිය ගැන ප්‍රශ්නය</b></span> 
     </div> 
     <div class="p"> <span class="content"> </span><span class="verse v1" data-usfm="JER.12.1"><span class="label">1</span><span class="content">ඔබට මාගේ නඩුව ඉදිරිපත් කරන විට, සමිඳුනි, ඔබ සාධාරණය, යුක්තිය පිළිබඳ කරුණු ගැන ඔබෙන් ප්‍රශ්න කරන්නට කැමැත්තෙමි.</span></span> 
     </div> 
     <div class="q2"> <span class="verse v1" data-usfm="JER.12.1"><span class="content">දුදනන්ට සැප සම්පත් අත්වන්නේ මන් ද?</span></span> 
     </div> 
     <div class="q2"> <span class="verse v1" data-usfm="JER.12.1"><span class="content">ද්‍රෝහීන් සඵල වන්නේ මන් ද?</span></span> 
     </div> 
     <div class="q"> <span class="verse v1" data-usfm="JER.12.1"><span class="content"> </span></span><span class="verse v2" data-usfm="JER.12.2"><span class="label">2</span><span class="content">ගසක් මෙන් ඔබ ඔවුන් හිටවූ සේක;</span></span> 
     </div> 
     <div class="q2"> <span class="verse v2" data-usfm="JER.12.2"><span class="content">ඔව්හු මුල් ඇද, වැඩී, සඵල වන්නෝ ය.</span></span> 
     </div> 
     <div class="q2"> <span class="verse v2" data-usfm="JER.12.2"><span class="content">මුවින් ඔව්හු ඔබ පසසති;</span></span> 
     </div> 
     <div class="q2"> <span class="verse v2" data-usfm="JER.12.2"><span class="content">සිතින් නම් ඔබෙන්, දුරු ව සිටිති.</span></span> 
     </div> 
     <div class="q"> <span class="verse v2" data-usfm="JER.12.2"><span class="content"> </span></span><span class="verse v3" data-usfm="JER.12.3"><span class="label">3</span><span class="content">එහෙත් සමිඳුනි, ඔබ මා දන්න සේක;</span></span> 
     </div> 
     <div class="q2"> <span class="verse v3" data-usfm="JER.12.3"><span class="content">ඔබ මා දකින සේක.</span></span> 
     </div> 
     <div class="q2"> <span class="verse v3" data-usfm="JER.12.3"><span class="content">ඔබට ඇති මාගේ ලැදිකම ද ඔබ විමසන සේක.</span></span> 
     </div> 
     <div class="q2"> <span class="verse v3" data-usfm="JER.12.3"><span class="content">මරණයට නියමිත බැටළුවන් මෙන් මේ සෙනඟ වෙන් කර, ඝාතන දවසට ඔවුන් සූදානම් කළ මැනව.</span></span> 
     </div> 
     <div class="q"> <span class="verse v3" data-usfm="JER.12.3"><span class="content"> </span></span><span class="verse v4" data-usfm="JER.12.4"><span class="label">4</span><span class="content">දේශය වේළී තිබෙන්නේත්, මුළු රටේ තණ කොළ මැලවී යන්නේත් කොපමණ කාලයකට ද?</span></span> 
     </div> 
     <div class="q2"> <span class="verse v4" data-usfm="JER.12.4"><span class="content">එහි වැසියන්ගේ දුෂ්ටකම නිසා මෘගයෝ ද පක්ෂීහු ද මිය යති.</span></span> 
     </div> 
     <div class="q2"> <span class="verse v4" data-usfm="JER.12.4"><span class="content">“ඔබ අපේ අවසානය නොදකින සේකැ”යි ඔව්හු කියති.</span></span> 
     </div> 
     <div class="q"> <span class="verse v4" data-usfm="JER.12.4"><span class="content"> </span></span><span class="verse v5" data-usfm="JER.12.5"><span class="label">5</span><span class="content">සමිඳාණෝ මෙසේ පිළිතුරු දුන් සේක:</span></span> 
     </div> 
     <div class="q2"> <span class="verse v5" data-usfm="JER.12.5"><span class="content">“නුඹ පයින් යන මිනිසුන් සමඟ තරඟයට දුවන කල, ඔව්හු නුඹ වෙහෙසට පත් කළෝ නම්, නුඹ අශ්වයන් සමඟ දුවන්නේ කෙසේ ද?</span></span> 
     </div> 
     <div class="q2"> <span class="verse v5" data-usfm="JER.12.5"><span class="content">අකුල් නැති දේශයක නුඹ වැටෙන්නෙහි නම්, ජොර්දාන් වන ලැහැබෙහි නුඹට කුමක් සිදු වේ ද?</span></span> 
     </div> 
     <div class="q"> <span class="verse v5" data-usfm="JER.12.5"><span class="content"> </span></span><span class="verse v6" data-usfm="JER.12.6"><span class="label">6</span><span class="content">නුඹේ සහෝදරයෝ, නුඹේ ම පවුලේ අය, නුඹට විරුද්ධ ව ද්‍රෝහිකම් කළෝ ය.</span></span> 
     </div> 
     <div class="q2"> <span class="verse v6" data-usfm="JER.12.6"><span class="content">ඔව්හු නුඹ ප්‍රසිද්ධියේ විවේචනය කළෝ ය.</span></span> 
     </div> 
     <div class="q2"> <span class="verse v6" data-usfm="JER.12.6"><span class="content">ඔවුන් නුඹ සමඟ හොඳින් කතා කළත් ඔවුන් විශ්වාස නොකරන්න.”</span></span> 
     </div> 
     <div class="s1"> <span class="heading"><b>සෙනඟ ගැන සමිඳුන්ගේ ශෝකය</b></span> 
     </div> 
     <div class="p"> <span class="verse v6" data-usfm="JER.12.6"><span class="content"> </span></span><span class="verse v7" data-usfm="JER.12.7"><span class="label">7</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v7" data-usfm="JER.12.7"><span class="content">“මම මාගේ සෙනඟ අත්හැරියෙමි;</span></span> 
     </div> 
     <div class="q2"> <span class="verse v7" data-usfm="JER.12.7"><span class="content">මා තෝරාගත් දේශය මම ප්‍රතික්ෂේප කෙළෙමි;</span></span> 
     </div> 
     <div class="q2"> <span class="verse v7" data-usfm="JER.12.7"><span class="content">මා ප්‍රේම කරන සෙනඟ මම සතුරන් අතට පාවා දුන්නෙමි;</span></span> 
     </div> 
     <div class="q"> <span class="verse v7" data-usfm="JER.12.7"><span class="content"> </span></span><span class="verse v8" data-usfm="JER.12.8"><span class="label">8</span><span class="content">මා තෝරාගත් සෙනඟ වනගත සිංහයෙකු මෙන් මට විරුද්ධ ව හැරී ඇත;</span></span> 
     </div> 
     <div class="q2"> <span class="verse v8" data-usfm="JER.12.8"><span class="content">කුරිරු ලෙස මට ගොරවා ඇත.</span></span> 
     </div> 
     <div class="q2"> <span class="verse v8" data-usfm="JER.12.8"><span class="content">එබැවින් මම ඔවුන්ට ද්වේෂ කෙළෙමි.</span></span> 
     </div> 
     <div class="q"> <span class="verse v8" data-usfm="JER.12.8"><span class="content"> </span></span><span class="verse v9" data-usfm="JER.12.9"><span class="label">9</span><span class="content">මා තෝරාගත් සෙනඟ වනාහි සතුරු ගිජු පක්ෂීන්ගෙන් වට වූ උකුස්සෙකු වැන්න.</span></span> 
     </div> 
     <div class="q2"> <span class="verse v9" data-usfm="JER.12.9"><span class="content">වනයේ සියලු සතුනි, ගොදුරට රැස් වන්න.</span></span> 
     </div> 
     <div class="q"> <span class="verse v9" data-usfm="JER.12.9"><span class="content"> </span></span><span class="verse v10" data-usfm="JER.12.10"><span class="label">10</span><span class="content">එඬේරු බොහෝ දෙනෙක් මාගේ මිදි වත්ත නාස්ති කළෝ ය;</span></span> 
     </div> 
     <div class="q2"> <span class="verse v10" data-usfm="JER.12.10"><span class="content">මාගේ කෙත් පාගාදැමුවෝ ය;</span></span> 
     </div> 
     <div class="q2"> <span class="verse v10" data-usfm="JER.12.10"><span class="content">මාගේ ප්‍රියංකර දේශය පාළුකරයක් කළෝ ය.</span></span> 
     </div> 
     <div class="q"> <span class="verse v10" data-usfm="JER.12.10"><span class="content"> </span></span><span class="verse v11" data-usfm="JER.12.11"><span class="label">11</span><span class="content">එය පාළුකරයක් වී ඇත.</span></span> 
     </div> 
     <div class="q2"> <span class="verse v11" data-usfm="JER.12.11"><span class="content">එය පාළු වී මට මොරගසයි;</span></span> 
     </div> 
     <div class="q2"> <span class="verse v11" data-usfm="JER.12.11"><span class="content">එය කාන්තාරයක් වී ඇත.</span></span> 
     </div> 
     <div class="q2"> <span class="verse v11" data-usfm="JER.12.11"><span class="content">එහෙත්, කිසිවෙකු එය ගණන්ගන්නේ නැත.</span></span> 
     </div> 
     <div class="q"> <span class="verse v11" data-usfm="JER.12.11"><span class="content"> </span></span><span class="verse v12" data-usfm="JER.12.12"><span class="label">12</span><span class="content">නාස්තිකාරයෝ පාළුකරයේ ගස්කොළන් නැති සියලු ම කඳුවලට පැමිණ සිටිති.</span></span> 
     </div> 
     <div class="q2"> <span class="verse v12" data-usfm="JER.12.12"><span class="content">සමිඳුන්ගේ කඩුවෙන් දේශය එක් කෙළවරක පටන් අනෙක් කෙළවර දක්වා විනාශ කරනු ලබන්නේ ය.</span></span> 
     </div> 
     <div class="q2"> <span class="verse v12" data-usfm="JER.12.12"><span class="content">එහි කිසිවෙක් සාමය නොදකිති;</span></span> 
     </div> 
     <div class="q2"> <span class="verse v12" data-usfm="JER.12.12"><span class="content">එහි ජීවත් විය නොහැකි ය.</span></span> 
     </div> 
     <div class="q"> <span class="verse v12" data-usfm="JER.12.12"><span class="content"> </span></span><span class="verse v13" data-usfm="JER.12.13"><span class="label">13</span><span class="content">මාගේ සෙනඟ තිරිඟු වපුළ නමුත්, කටු ගස් කපාගත්හ;</span></span> 
     </div> 
     <div class="q2"> <span class="verse v13" data-usfm="JER.12.13"><span class="content">බොහෝ වෙහෙස වූ නමුත්, ඔව්හු ප්‍රතිඵල නොලැබූ හ.</span></span> 
     </div> 
     <div class="q2"> <span class="verse v13" data-usfm="JER.12.13"><span class="content">සමිඳුන්ගේ බලවත් උදහස නිසා ඔවුන්ගේ අස්වැන්න නිෂ්ඵල වී ඇත.”</span></span> 
     </div> 
     <div class="s1"> <span class="heading"><b>අසල්වාසීන්ට සමිඳුන්ගේ පොරොන්දු</b></span> 
     </div> 
     <div class="p"> <span class="verse v13" data-usfm="JER.12.13"><span class="content"> </span></span><span class="verse v14" data-usfm="JER.12.14"><span class="label">14</span><span class="content">සමිඳාණන් වහන්සේ මෙසේ වදාරන සේක: “මාගේ සෙනඟ වන ඉශ්රායෙල්ට මා හිමි කර දුන් දේශය නැතිනාස්ති කළ සියලු ම නපුරු අසල්වැසියන්ට විරුද්ධ ව මට කරුණක් කියන්න ඇත. මම ඔවුන්ගේ දේශයෙන් ඔවුන් උදුරාදමන්නෙමි. ඔවුන්ගේ අතින් ජුදා දේශය බේරාගන්නෙමි. </span></span><span class="verse v15" data-usfm="JER.12.15"><span class="label">15</span><span class="content">තවද, මා ඔවුන් බේරාගත් පසු, මම යළිත් ඔවුන්ට අනුකම්පා කොට, ඔවුන් එකිනෙකා තමතමාගේ උරුමයටත්, තමතමාගේ දේශයටත් පමුණුවන්නෙමි. </span></span><span class="verse v16" data-usfm="JER.12.16"><span class="label">16</span><span class="content">ඔව්හු මාගේ සෙනඟට බාල් දෙවියා ගැන දිවුරන්නට ඉගැන්වූ පරිදි, මාගේ සෙනඟගේ දහම් මඟ මුළු සිතින් පිළිගෙන, ‘ජීවමාන සමිඳාණන් වහන්සේගේ නාමයෙන් ය’ කියා මාගේ නමින් දිවුරන්නට ඉගෙනගන්නෝ නම්, ඔව්හු ද මාගේ සෙනඟගේ කොටසක් වී සමෘද්ධිමත් වන්නෝ ය. </span></span><span class="verse v17" data-usfm="JER.12.17"><span class="label">17</span><span class="content">එහෙත්, යම් ජාතියක් කීකරු නොවන්නේ නම්, මම ඒ ජාතිය උදුරාදමා විනාශ කරදමමි. මෙසේ පවසන්නේ ස්වාමීන් වන මම ය.”</span></span> 
     </div> 
    </div> 
   </div> 
  </div>
 </body>
</html>