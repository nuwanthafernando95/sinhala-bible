<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch51" data-usfm="JER.51">  
     <div class="s1"> <span class="heading"><b>බබිලෝනිය පිළිබඳ තවත් විනිශ්චයයක්</b></span> 
     </div> 
     <div class="p"> <span class="content"> </span><span class="verse v1" data-usfm="JER.51.1"><span class="label">1</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="JER.51.1"><span class="content">“බලන්න!</span></span> 
     </div> 
     <div class="q2"> <span class="verse v1" data-usfm="JER.51.1"><span class="content">මම බබිලෝනියට ද එහි වැසියන් වන කල්දිවරුන්ට ද විරුද්ධ ව යාමට විනාශකාරයෙකු පොළඹවන්නෙමි.</span></span> 
     </div> 
     <div class="q"> <span class="verse v1" data-usfm="JER.51.1"><span class="content"> </span></span><span class="verse v2" data-usfm="JER.51.2"><span class="label">2</span><span class="content">මම බබිලෝනියට පොළන්නන් යවන්නෙමි.</span></span> 
     </div> 
     <div class="q2"> <span class="verse v2" data-usfm="JER.51.2"><span class="content">විපත් දවසේ දී ඔව්හු හැම පෙදෙස් ආක්‍රමණය කර, එහි වැසියන් පොළාදමා දේශය හිස් කරති.</span></span> 
     </div> 
     <div class="q"> <span class="verse v2" data-usfm="JER.51.2"><span class="content"> </span></span><span class="verse v3" data-usfm="JER.51.3"><span class="label">3</span><span class="content">තමන්ගේ ඊතල විදින්නට වත්, යුද ඇඳුමෙන් සැරසී සිටින්නට වත් බබිලෝනියේ හේවායන්ට ඉඩ නොදෙන්න.</span></span> 
     </div> 
     <div class="q2"> <span class="verse v3" data-usfm="JER.51.3"><span class="content">ඇගේ තරුණයන්ට අනුකම්පා නොකොට ඇගේ මුළු සේනාව වනසාලන්න.</span></span> 
     </div> 
     <div class="q"> <span class="verse v3" data-usfm="JER.51.3"><span class="content"> </span></span><span class="verse v4" data-usfm="JER.51.4"><span class="label">4</span><span class="content">කඩුවෙන් නැසුණු අය බබිලෝනියාවේ වීදිවල වැටී සිටින්නෝ ය.</span></span> 
     </div> 
     <div class="q2"> <span class="verse v4" data-usfm="JER.51.4"><span class="content">තුවාළ වූවෝ ද වීදිවල වැටී සිටින්නෝ ය.</span></span> 
     </div> 
     <div class="q"> <span class="verse v4" data-usfm="JER.51.4"><span class="content"> </span></span><span class="verse v5" data-usfm="JER.51.5"><span class="label">5</span><span class="content">සව් බලැති දෙවි සමිඳාණන් වහන්සේ ඉශ්රායෙල් හා ජුදා සෙනඟ අත්හැරදමා නැත.</span></span> 
     </div> 
     <div class="q2"> <span class="verse v5" data-usfm="JER.51.5"><span class="content">එහෙත්, බබිලෝනි දේශය ඉශ්රායෙල්හි සුවිශුද්ධ තැනැන් වහන්සේට විරුද්ධ ව වරදින් පිරී තිබේ.</span></span> 
     </div> 
     <div class="q2"> <span class="verse v5" data-usfm="JER.51.5"><span class="content">ඔවුන් අත්හැරදමා ඇත.</span></span> 
     </div> 
     <div class="q"> <span class="verse v5" data-usfm="JER.51.5"><span class="content"> </span></span><span class="verse v6" data-usfm="JER.51.6"><span class="label">6</span><span class="content">ඇගේ දඬුවමට නුඹ ගොදුරු නොවී යන්න.</span></span> 
     </div> 
     <div class="q2"> <span class="verse v6" data-usfm="JER.51.6"><span class="content">ඇයට නියම විපාකය දෙන සමිඳාණන්ගේ දඬුවම් දීමේ දවස දැන් පැමිණ තිබේ.</span></span> 
     </div> 
     <div class="q"> <span class="verse v6" data-usfm="JER.51.6"><span class="content"> </span></span><span class="verse v7" data-usfm="JER.51.7"><span class="label">7</span><span class="content"> </span><span class="content">බබිලෝනිය වනාහි මාගේ අතේ තිබුණු, මුළු පොළොව වෙරිමත් කළ රන් කුසලානක් වැනි ය.</span></span> 
     </div> 
     <div class="q2"> <span class="verse v7" data-usfm="JER.51.7"><span class="content">ඇගේ මිදියුසින් ජාතීහු බීවෝ ය.</span></span> 
     </div> 
     <div class="q2"> <span class="verse v7" data-usfm="JER.51.7"><span class="content">එබැවින් ජාතීහු මත් වී සිටිති.</span></span> 
     </div> 
     <div class="q"> <span class="verse v7" data-usfm="JER.51.7"><span class="content"> </span></span><span class="verse v8" data-usfm="JER.51.8"><span class="label">8</span><span class="content">බබිලෝනිය හදිසියේ වැටී විනාශ වූවා ය.</span></span> 
     </div> 
     <div class="q2"> <span class="verse v8" data-usfm="JER.51.8"><span class="content">ඈ ගැන වැලපෙන්න;</span></span> 
     </div> 
     <div class="q2"> <span class="verse v8" data-usfm="JER.51.8"><span class="content">ඇයට සුව වේ දැ යි බලන පිණිස ඇගේ තුවාළ ගුගුල් ඖෂධයෙන් ආලේප කරන්න.</span></span> 
     </div> 
     <div class="q"> <span class="verse v8" data-usfm="JER.51.8"><span class="content"> </span></span><span class="verse v9" data-usfm="JER.51.9"><span class="label">9</span><span class="content"> </span><span class="content">විදේශීහු කතා කරමින්, ‘අපි බබිලෝනිය සුව කරන්නට උත්සාහ කෙළෙමු;</span></span> 
     </div> 
     <div class="q2"> <span class="verse v9" data-usfm="JER.51.9"><span class="content">එහෙත්, ඈට සුවය ලැබී නැත.</span></span> 
     </div> 
     <div class="q2"> <span class="verse v9" data-usfm="JER.51.9"><span class="content">අපි ඇය අත්හැර ආපසු අපේ ම රටවලට යමු.</span></span> 
     </div> 
     <div class="q2"> <span class="verse v9" data-usfm="JER.51.9"><span class="content">මන්ද, බබිලෝනියේ විනාශය අහස උසට, වලාකුළු දක්වා නැඟුණේ ය’යි කී හ.</span></span> 
     </div> 
     <div class="q"> <span class="verse v9" data-usfm="JER.51.9"><span class="content"> </span></span><span class="verse v10" data-usfm="JER.51.10"><span class="label">10</span><span class="content">අප නිවැරැදි බව සමිඳාණෝ එළිදරව් කළ සේක:</span></span> 
     </div> 
     <div class="q2"> <span class="verse v10" data-usfm="JER.51.10"><span class="content">එන්න, අපි අපේ දෙවි සමිඳුන්ගේ ක්‍රියා සියොන්හි ප්‍රකාශ කරමු.</span></span> 
     </div> 
     <div class="q"> <span class="verse v10" data-usfm="JER.51.10"><span class="content"> </span></span><span class="verse v11" data-usfm="JER.51.11"><span class="label">11</span><span class="content">“සමිඳාණෝ බබිලෝනිය විනාශ කරන්නට අදහස් කර තිබෙන නිසා, මේදිය රටේ රජවරුන්ගේ සිත් එයට පෙළඹවූ සේක.</span></span> 
     </div> 
     <div class="q2"> <span class="verse v11" data-usfm="JER.51.11"><span class="content">මේ වනාහි එතුමන්ගේ මාලිගාවේ විනාශයට සමිඳුන්ගේ පළිගැනීමකි.</span></span> 
     </div> 
     <div class="q2"> <span class="verse v11" data-usfm="JER.51.11"><span class="content">පහර දෙන නිලධාරීහු අණ දෙමින්, ‘නුඹලාගේ ඊතල මුවහත් කරගන්න;</span></span> 
     </div> 
     <div class="q2"> <span class="verse v11" data-usfm="JER.51.11"><span class="content">පලිස් සූදානම් කරගන්න.</span></span> 
     </div> 
     <div class="q"> <span class="verse v11" data-usfm="JER.51.11"><span class="content"> </span></span><span class="verse v12" data-usfm="JER.51.12"><span class="label">12</span><span class="content">බබිලෝනියේ පවුරුවලට පහර දෙන පිණිස ධජ සංකේතයක් ඔසවා සංඥා කරන්න.</span></span> 
     </div> 
     <div class="q2"> <span class="verse v12" data-usfm="JER.51.12"><span class="content">මුරපොළ සවි කර, මුරකාරයන් සිටුවා;</span></span> 
     </div> 
     <div class="q2"> <span class="verse v12" data-usfm="JER.51.12"><span class="content">රහස් රැකවල් සේනා පිහිටුවන්නැ’යි කී හ.</span></span> 
     </div> 
     <div class="q2"> <span class="verse v12" data-usfm="JER.51.12"><span class="content">සමිඳාණෝ බබිලෝනියේ වැසියන් ගැන වදාළ දේ එතුමන් යෝජනා කළ ලෙස ම කළ සේක.</span></span> 
     </div> 
     <div class="q"> <span class="verse v12" data-usfm="JER.51.12"><span class="content"> </span></span><span class="verse v13" data-usfm="JER.51.13"><span class="label">13</span><span class="content"> </span><span class="content">“එම්බා! බොහෝ ජලයෙන් සාරවත්, වස්තු සම්භාරයෙන් ධනවත් බබිලෝනි වැසිය, නුඹේ අවසානය දැන් ළඟා වී තිබේ.</span></span> 
     </div> 
     <div class="q2"> <span class="verse v13" data-usfm="JER.51.13"><span class="content">නුඹේ පණ කෙන්ද කපනු ඇත.</span></span> 
     </div> 
     <div class="q"> <span class="verse v13" data-usfm="JER.51.13"><span class="content"> </span></span><span class="verse v14" data-usfm="JER.51.14"><span class="label">14</span><span class="content">බබිලෝනියට පහර දෙන පිණිස පළඟැටි සමූහයක් මෙන් විශාල සෙනඟක් ගෙනෙන බවට සව් බලැති සමිඳුන් සිය නාමයෙන් දිවුරා ඇත.</span></span> 
     </div> 
     <div class="q2"> <span class="verse v14" data-usfm="JER.51.14"><span class="content">ඔවුන් ඝෝෂා නඟනු ඇත.”</span></span> 
     </div> 
     <div class="s1"> <span class="heading"><b>දෙවියන් වහන්සේට ප්‍රශංසා ගීයක්</b></span> 
     </div> 
     <div class="p"> <span class="verse v14" data-usfm="JER.51.14"><span class="content"> </span></span><span class="verse v15" data-usfm="JER.51.15"><span class="label">15</span><span class="content">“සමිඳාණෝ සිය බලයෙන් පොළොව සෑදූ සේක;</span></span> 
     </div> 
     <div class="q2"> <span class="verse v15" data-usfm="JER.51.15"><span class="content">සිය ප්‍රඥාවෙන් ලෝකය මැවූ සේක.</span></span> 
     </div> 
     <div class="q2"> <span class="verse v15" data-usfm="JER.51.15"><span class="content">සිය බුද්ධියෙන් අහස විදහා ලූ සේක.</span></span> 
     </div> 
     <div class="q"> <span class="verse v15" data-usfm="JER.51.15"><span class="content"> </span></span><span class="verse v16" data-usfm="JER.51.16"><span class="label">16</span><span class="content">එතුමන්ගේ අණින් අහසේ ජල ඝෝෂාවක් ඇති වන්නේ ය.</span></span> 
     </div> 
     <div class="q2"> <span class="verse v16" data-usfm="JER.51.16"><span class="content">එතුමාණෝ පොළොවේ සීමාවලින් වලාකුළු නැඟී එන්නට සලසන සේක;</span></span> 
     </div> 
     <div class="q2"> <span class="verse v16" data-usfm="JER.51.16"><span class="content">වර්ෂාව සඳහා විදිලි කෙටීම් ඇති කරන සේක;</span></span> 
     </div> 
     <div class="q2"> <span class="verse v16" data-usfm="JER.51.16"><span class="content">සිය ගබඩාවලින් සුළඟ හමවන සේක.</span></span> 
     </div> 
     <div class="q"> <span class="verse v16" data-usfm="JER.51.16"><span class="content"> </span></span><span class="verse v17" data-usfm="JER.51.17"><span class="label">17</span><span class="content">මේ හේතුව නිසා, සියලු මනුෂ්‍යයෝ කිසි දැනගැන්මක් නැති අනුවණයන් මෙන් වෙති.</span></span> 
     </div> 
     <div class="q2"> <span class="verse v17" data-usfm="JER.51.17"><span class="content">සියලු රන්කරුවෝ තමන්ගේ කැපූ රූප ගැන ලජ්ජාවට පැමිණ සිටිති.</span></span> 
     </div> 
     <div class="q2"> <span class="verse v17" data-usfm="JER.51.17"><span class="content">මන්ද, ඔවුන් තැනූ රූප සත්‍යයක් පිළිබිඹු නොකරයි.</span></span> 
     </div> 
     <div class="q2"> <span class="verse v17" data-usfm="JER.51.17"><span class="content">ඒවා ජීවමාන නොවෙයි.</span></span> 
     </div> 
     <div class="q"> <span class="verse v17" data-usfm="JER.51.17"><span class="content"> </span></span><span class="verse v18" data-usfm="JER.51.18"><span class="label">18</span><span class="content">ඒවා නිෂ්ඵල, රවටන සුලු කෘතීහු ය.</span></span> 
     </div> 
     <div class="q2"> <span class="verse v18" data-usfm="JER.51.18"><span class="content">ඒවාට දඬුවම් කරන කාලය පැමිණි විට ඒවා විනාශ වී යනු ඇත.</span></span> 
     </div> 
     <div class="q"> <span class="verse v18" data-usfm="JER.51.18"><span class="content"> </span></span><span class="verse v19" data-usfm="JER.51.19"><span class="label">19</span><span class="content">ජාකොබ්ගේ දෙවිඳාණෝ ඒවාට සමාන නොවන සේක.</span></span> 
     </div> 
     <div class="q2"> <span class="verse v19" data-usfm="JER.51.19"><span class="content">එතුමාණෝ වනාහි සියලු දේ මැවූ තැනැන් වහන්සේ ය.</span></span> 
     </div> 
     <div class="q2"> <span class="verse v19" data-usfm="JER.51.19"><span class="content">ඉශ්රායෙල් වනාහි එතුමන් තෝරාගත් ගෝත්‍රය ය.</span></span> 
     </div> 
     <div class="q2"> <span class="verse v19" data-usfm="JER.51.19"><span class="content">එතුමන්ගේ නාමය සව් බලැති සමිඳාණෝ ය.”</span></span> 
     </div> 
     <div class="s1"> <span class="heading"><b>සමිඳුන්ගෙන් වන විනාශය</b></span> 
     </div> 
     <div class="p"> <span class="verse v19" data-usfm="JER.51.19"><span class="content"> </span></span><span class="verse v20" data-usfm="JER.51.20"><span class="label">20</span><span class="content">“සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v20" data-usfm="JER.51.20"><span class="content">‘එම්බා බබිලෝනිය!</span></span> 
     </div> 
     <div class="q2"> <span class="verse v20" data-usfm="JER.51.20"><span class="content">නුඹ මාගේ කුළුගෙඩිය හා යුද්ධ ආයුධය වන්නෙහි ය.</span></span> 
     </div> 
     <div class="q2"> <span class="verse v20" data-usfm="JER.51.20"><span class="content">මම නුඹ උපයෝගී කරගෙන ජාතීන් බිඳ හෙළන්නෙමි;</span></span> 
     </div> 
     <div class="q2"> <span class="verse v20" data-usfm="JER.51.20"><span class="content">රාජ්‍යයන් විනාශ කරන්නෙමි.</span></span> 
     </div> 
     <div class="q"> <span class="verse v20" data-usfm="JER.51.20"><span class="content"> </span></span><span class="verse v21" data-usfm="JER.51.21"><span class="label">21</span><span class="content">අශ්වයාත්, අශ්වාරෝහකයාත් මම විනාශ කරන්නෙමි.</span></span> 
     </div> 
     <div class="q2"> <span class="verse v21" data-usfm="JER.51.21"><span class="content">රිය සහ රිය සෙබළුන් විනාශ කරමි.</span></span> 
     </div> 
     <div class="q"> <span class="verse v21" data-usfm="JER.51.21"><span class="content"> </span></span><span class="verse v22" data-usfm="JER.51.22"><span class="label">22</span><span class="content">ස්ත්‍රීන් හා පුරුෂයන් ද බාල හා මහලු සියල්ලන් ද විනාශ කරමි.</span></span> 
     </div> 
     <div class="q2"> <span class="verse v22" data-usfm="JER.51.22"><span class="content">තරුණ තරුණියන් ද නැති කරදමමි.</span></span> 
     </div> 
     <div class="q"> <span class="verse v22" data-usfm="JER.51.22"><span class="content"> </span></span><span class="verse v23" data-usfm="JER.51.23"><span class="label">23</span><span class="content">එඬේරා සහ ඔහුගේ රැළත් පොඩි කරදමමි.</span></span> 
     </div> 
     <div class="q2"> <span class="verse v23" data-usfm="JER.51.23"><span class="content">ගොවියා සහ ඔහුගේ ගොන් බානත් පොඩි කරදමමි.</span></span> 
     </div> 
     <div class="q2"> <span class="verse v23" data-usfm="JER.51.23"><span class="content">ආණ්ඩුකාරයන් සහ ඔවුන්ගේ ප්‍රධානීන් ද පොඩි කරදමමි.’ “</span></span> 
     </div> 
     <div class="s1"> <span class="heading"><b>බබිලෝනියට දඬුවම</b></span> 
     </div> 
     <div class="p"> <span class="verse v23" data-usfm="JER.51.23"><span class="content"> </span></span><span class="verse v24" data-usfm="JER.51.24"><span class="label">24</span><span class="content">“සමිඳාණන් වහන්සේ මෙසේ වදාරන සේක: ‘බබිලෝනිය සහ එහි සෙනඟ සියොන්ට විරුද්ධ ව කළ සියලු අපරාධ නිසා ඔවුන්ට මා ප්‍රතිවිපාක දෙන බව නුඹලාට පෙනෙනු ඇත. </span></span><span class="verse v25" data-usfm="JER.51.25"><span class="label">25</span><span class="content">එම්බා බබිලෝනිය!</span></span> 
     </div> 
     <div class="q2"> <span class="verse v25" data-usfm="JER.51.25"><span class="content">නුඹ මුළු පොළොව විනාශ කරන කන්දක් හා සමාන ය.</span></span> 
     </div> 
     <div class="q2"> <span class="verse v25" data-usfm="JER.51.25"><span class="content">එහෙත්, ස්වාමීන් වන මම නුඹේ සතුරා වෙමි.</span></span> 
     </div> 
     <div class="q2"> <span class="verse v25" data-usfm="JER.51.25"><span class="content">මාගේ බාහුව නුඹට විරුද්ධ ව ඔසවා පර්වතවලින් නුඹ පෙරළා දමා පිළිස්සී ගිය කන්දක් මෙන් කරන්නෙමි.</span></span> 
     </div> 
     <div class="q"> <span class="verse v25" data-usfm="JER.51.25"><span class="content"> </span></span><span class="verse v26" data-usfm="JER.51.26"><span class="label">26</span><span class="content">ගොඩනැඟිල්ලක කොණකට ගලක් වත්, අත්තිවාරම්වලට ගලක් වත් නුඹෙන් ගනු නොලැබේ.</span></span> 
     </div> 
     <div class="q2"> <span class="verse v26" data-usfm="JER.51.26"><span class="content">නුඹ සදාකාලයට ම පාළුකරයක් වන්නෙහි ය.</span></span> 
     </div> 
     <div class="q2"> <span class="verse v26" data-usfm="JER.51.26"><span class="content">මෙසේ පවසන්නේ ස්වාමීන් වන මම ය.</span></span> 
     </div> 
     <div class="q"> <span class="verse v26" data-usfm="JER.51.26"><span class="content"> </span></span><span class="verse v27" data-usfm="JER.51.27"><span class="label">27</span><span class="content">“දේශයෙහි ධජ සංකේතයක් ඔසවා, ජාතීන් අතරෙහි හොරණෑවක් පිඹ බබිලෝනියට පහර දෙන පිණිස ජාතීන් සූදානම් කරන්න.</span></span> 
     </div> 
     <div class="q2"> <span class="verse v27" data-usfm="JER.51.27"><span class="content">ආරාරත්, මින්නි, අස්කෙනස් යන රාජ්‍යයන් කැඳවන්න.</span></span> 
     </div> 
     <div class="q2"> <span class="verse v27" data-usfm="JER.51.27"><span class="content">ප්‍රහාර මෙහෙයවන්නට සේනාධිපතියෙකු පත් කරන්න.</span></span> 
     </div> 
     <div class="q2"> <span class="verse v27" data-usfm="JER.51.27"><span class="content">කෙඳි පළඟැටියන් රැසක් මෙන් අශ්ව සේනාවක් නැඟී එන්නට සලස්වන්න.</span></span> 
     </div> 
     <div class="q"> <span class="verse v27" data-usfm="JER.51.27"><span class="content"> </span></span><span class="verse v28" data-usfm="JER.51.28"><span class="label">28</span><span class="content">බබිලෝනියට විරුද්ධ ව සටන් කරන පිණිස ජාතීන් ද මේදයේ රජවරුන් ද එහි ආණ්ඩුකාරයන් ද එහි නියෝජ්‍ය ප්‍රධානීන් ද ඔවුන් යටතේ ඇති සියලු දේශයන් ද සූදානම් කරන්න.</span></span> 
     </div> 
     <div class="q"> <span class="verse v28" data-usfm="JER.51.28"><span class="content"> </span></span><span class="verse v29" data-usfm="JER.51.29"><span class="label">29</span><span class="content">පොළොව කම්පා වෙයි;</span></span> 
     </div> 
     <div class="q2"> <span class="verse v29" data-usfm="JER.51.29"><span class="content">වේදනාවෙන් මෙන් ඇඹරෙයි.</span></span> 
     </div> 
     <div class="q2"> <span class="verse v29" data-usfm="JER.51.29"><span class="content">මන්ද, බබිලෝනිය වැසියන් විරහිත පාළුකරයක් කිරීමට සමිඳාණන් ගත් අරමුණ ඉටු වන්නේ ය.</span></span> 
     </div> 
     <div class="q"> <span class="verse v29" data-usfm="JER.51.29"><span class="content"> </span></span><span class="verse v30" data-usfm="JER.51.30"><span class="label">30</span><span class="content">බබිලෝනියේ හේවායෝ සටනින් පසු බැස තමන්ගේ බලකොටුවල රැඳී සිටිති.</span></span> 
     </div> 
     <div class="q2"> <span class="verse v30" data-usfm="JER.51.30"><span class="content">ඔවුන්ගේ බලය හීන වී ඔව්හු ස්ත්‍රීන් මෙන් දුබල වී සිටිති.</span></span> 
     </div> 
     <div class="q2"> <span class="verse v30" data-usfm="JER.51.30"><span class="content">බබිලෝනියේ වාසස්ථාන ගිනි ලා තිබේ.</span></span> 
     </div> 
     <div class="q2"> <span class="verse v30" data-usfm="JER.51.30"><span class="content">නගරයේ දොරටු කඩාදමා තිබේ.</span></span> 
     </div> 
     <div class="q"> <span class="verse v30" data-usfm="JER.51.30"><span class="content"> </span></span><span class="verse v31" data-usfm="JER.51.31"><span class="label">31</span><span class="content">නගරය හැම පැත්තෙන් ම අසු වී තිබෙන බව බබිලෝනියේ රජුට දන්වන පිණිස පණිවුඩකාරයන් පිට පණිවුඩකාරයන් යවනු ඇත.</span></span> 
     </div> 
     <div class="q"> <span class="verse v31" data-usfm="JER.51.31"><span class="content"> </span></span><span class="verse v32" data-usfm="JER.51.32"><span class="label">32</span><span class="content">එහි වරායයන් අල්ලාගනු ඇත;</span></span> 
     </div> 
     <div class="q2"> <span class="verse v32" data-usfm="JER.51.32"><span class="content">පවුරු ගින්නෙන් දැවී ඇත;</span></span> 
     </div> 
     <div class="q2"> <span class="verse v32" data-usfm="JER.51.32"><span class="content">හේවායෝ බියෙන් වෙවුළති.</span></span> 
     </div> 
     <div class="q"> <span class="verse v32" data-usfm="JER.51.32"><span class="content"> </span></span><span class="verse v33" data-usfm="JER.51.33"><span class="label">33</span><span class="content">බබිලෝනිය ගොයම් පාගන කාලයෙහි දී දකින්නට ලැබෙන කමතක් වැනි ය.</span></span> 
     </div> 
     <div class="q2"> <span class="verse v33" data-usfm="JER.51.33"><span class="content">තව ස්වල්ප කාලයකින් ගොයම් කපන කාලය පැමිණෙනු ඇත.</span></span> 
     </div> 
     <div class="q2"> <span class="verse v33" data-usfm="JER.51.33"><span class="content">ඉශ්රායෙල්වරුන්ගේ සව් බලැති දෙවි සමිඳාණෝ මෙසේ පවසන සේක.</span></span> 
     </div> 
     <div class="q"> <span class="verse v33" data-usfm="JER.51.33"><span class="content"> </span></span><span class="verse v34" data-usfm="JER.51.34"><span class="label">34</span><span class="content">“බබිලෝනියේ රජු වන නෙබුකද්නෙශර් තෙමේ ජෙරුසලම විනාශ කර,</span></span> 
     </div> 
     <div class="q2"> <span class="verse v34" data-usfm="JER.51.34"><span class="content">පාගා, පොඩි කරදමා එය හිස් භාජනයක් මෙන් කරනු ඇත.</span></span> 
     </div> 
     <div class="q2"> <span class="verse v34" data-usfm="JER.51.34"><span class="content">ඔහු රකුසෙකු මෙන් ජෙරුසලම ගිලදමා, එහි ප්‍රිය වූ දේවලින් තමාගේ කුස පුරවාගෙන ඉතිරි හරිය ඉවතට විසි කෙළේ ය.</span></span> 
     </div> 
     <div class="q"> <span class="verse v34" data-usfm="JER.51.34"><span class="content"> </span></span><span class="verse v35" data-usfm="JER.51.35"><span class="label">35</span><span class="content">‘අපටත් අපේ වංශයටත් කළ සැහැසිකම් බබිලෝනිය පිට වැටේ වා’යි සියොන්හි සෙනඟ කියත් වා!</span></span> 
     </div> 
     <div class="q2"> <span class="verse v35" data-usfm="JER.51.35"><span class="content">ජෙරුසලමෙහි සිඳ හෙළුණු ලෙය කල්දිවරුන් පිට වැටේ වා’යි ජෙරුසලම් වැසියෝ කියත් වා.”</span></span> 
     </div> 
     <div class="s1"> <span class="heading"><b>ඉශ්රායෙල්ට සමිඳුන්ගේ උපකාරය</b></span> 
     </div> 
     <div class="p"> <span class="verse v35" data-usfm="JER.51.35"><span class="content"> </span></span><span class="verse v36" data-usfm="JER.51.36"><span class="label">36</span><span class="content">එබැවින් සමිඳාණන් වහන්සේ ජෙරුසලමේ ජනයාට මෙසේ වදාළ සේක:</span></span> 
     </div> 
     <div class="q2"> <span class="verse v36" data-usfm="JER.51.36"><span class="content">“මම නුඹලාට යුක්තිය ඉටු කරමි.</span></span> 
     </div> 
     <div class="q2"> <span class="verse v36" data-usfm="JER.51.36"><span class="content">නුඹලා උදෙසා පළිගන්නෙමි.</span></span> 
     </div> 
     <div class="q2"> <span class="verse v36" data-usfm="JER.51.36"><span class="content">මම බබිලෝනියේ මුහුද හිඳී යන්නට සලස්වා, ඇගේ උල්පත් වියළී යන්නට සලස්වන්නෙමි.</span></span> 
     </div> 
     <div class="q"> <span class="verse v36" data-usfm="JER.51.36"><span class="content"> </span></span><span class="verse v37" data-usfm="JER.51.37"><span class="label">37</span><span class="content">එවිට බබිලෝනිය කිසි වැසියෙකු නැති, ජරාවාසයක් වන්නී ය;</span></span> 
     </div> 
     <div class="q2"> <span class="verse v37" data-usfm="JER.51.37"><span class="content">සිවලුන් වසන ගුහාවලට හැරෙන්නී ය;</span></span> 
     </div> 
     <div class="q2"> <span class="verse v37" data-usfm="JER.51.37"><span class="content">භීතියට හා සරදමට කරුණක් වන්නී ය.</span></span> 
     </div> 
     <div class="q"> <span class="verse v37" data-usfm="JER.51.37"><span class="content"> </span></span><span class="verse v38" data-usfm="JER.51.38"><span class="label">38</span><span class="content">බබිලෝනි ජනයා එක් ව සිංහයන් මෙන් නාද කරනු ඇත;</span></span> 
     </div> 
     <div class="q2"> <span class="verse v38" data-usfm="JER.51.38"><span class="content">සිංහ පැටියන් මෙන් ගොරවනු ඇත,</span></span> 
     </div> 
     <div class="q"> <span class="verse v38" data-usfm="JER.51.38"><span class="content"> </span></span><span class="verse v39" data-usfm="JER.51.39"><span class="label">39</span><span class="content">ඔවුන් කෑදර වූ විට මම ඔවුන්ට මංගල භෝජනයක් පිළියෙළ කර දී, වෙරි මත් වන තෙක් බොන්නට දී ඔවුන් ක්ලාන්ත වූ විට, නොපිබිදෙන හැටියට ඔවුන් සදා නින්දට පත් කරවන්නෙමි.</span></span> 
     </div> 
     <div class="q"> <span class="verse v39" data-usfm="JER.51.39"><span class="content"> </span></span><span class="verse v40" data-usfm="JER.51.40"><span class="label">40</span><span class="content">බැටළු පැටවුන් ද බැටළුවන් සහ එළුවන් ද මෙන් ඝාතනය පිණිස මම ඔවුන් ගෙනෙන්නෙමි.</span></span> 
     </div> 
     <div class="q2"> <span class="verse v40" data-usfm="JER.51.40"><span class="content">මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>බබිලෝනියේ ඉරණම</b></span> 
     </div> 
     <div class="p"> <span class="verse v40" data-usfm="JER.51.40"><span class="content"> </span></span><span class="verse v41" data-usfm="JER.51.41"><span class="label">41</span><span class="content">සමිඳාණන් වහන්සේ මෙසේ වදාළ සේක:</span></span> 
     </div> 
     <div class="q2"> <span class="verse v41" data-usfm="JER.51.41"><span class="content">“බබිලෝනිය අල්ලාගනු ලැබූ හැටි!</span></span> 
     </div> 
     <div class="q2"> <span class="verse v41" data-usfm="JER.51.41"><span class="content">මුළු පොළොවේ කීර්තිය දැරූ නගරය අසු වූ හැටි!</span></span> 
     </div> 
     <div class="q2"> <span class="verse v41" data-usfm="JER.51.41"><span class="content">බබිලෝනිය ජාතීන් අතරේ ත්‍රාසයක් වූ හැටි!</span></span> 
     </div> 
     <div class="q"> <span class="verse v41" data-usfm="JER.51.41"><span class="content"> </span></span><span class="verse v42" data-usfm="JER.51.42"><span class="label">42</span><span class="content">මුහුද බබිලෝනිය පිට ගලා ආවේ ය.</span></span> 
     </div> 
     <div class="q2"> <span class="verse v42" data-usfm="JER.51.42"><span class="content">එහි රැළ රාශියෙන් බබිලෝනිය යට වී ගියේ ය.</span></span> 
     </div> 
     <div class="q"> <span class="verse v42" data-usfm="JER.51.42"><span class="content"> </span></span><span class="verse v43" data-usfm="JER.51.43"><span class="label">43</span><span class="content">බබිලෝනියේ නගර බියකරු ඉඩමක් ද වියළි බිමක් ද මරුකතරක් ද කිසි මිනිසෙකු වාසය නොකරන,</span></span> 
     </div> 
     <div class="q2"> <span class="verse v43" data-usfm="JER.51.43"><span class="content">කිසිවෙකු එහි ගමන් නොකරන දේශයක් ද වී තිබේ.</span></span> 
     </div> 
     <div class="q"> <span class="verse v43" data-usfm="JER.51.43"><span class="content"> </span></span><span class="verse v44" data-usfm="JER.51.44"><span class="label">44</span><span class="content">මම බබිලෝනියේ දෙවියා වන බේල්ට දඬුවම් කොට, ඔහු ගිලගත් දේ ඔහුගේ මුඛයෙන් එළියට අදින්නෙමි.</span></span> 
     </div> 
     <div class="q2"> <span class="verse v44" data-usfm="JER.51.44"><span class="content">ජාතීහු ඔහුට තවත් නමස්කාර නොකරන්නෝ ය.</span></span> 
     </div> 
     <div class="q2"> <span class="verse v44" data-usfm="JER.51.44"><span class="content">එසේ ය, බබිලෝනියේ පවුරු ඇද වැටෙන්නේ ය.</span></span> 
     </div> 
     <div class="q"> <span class="verse v44" data-usfm="JER.51.44"><span class="content"> </span></span><span class="verse v45" data-usfm="JER.51.45"><span class="label">45</span><span class="content">ඉශ්රායෙල් ජනයෙනි, බබිලෝනියෙන් පිට වී ගොස් මාගේ බලවත් උදහසින් එකිනෙකා තම තමාගේ ප්‍රාණය ගළවාගන්න.</span></span> 
     </div> 
     <div class="q"> <span class="verse v45" data-usfm="JER.51.45"><span class="content"> </span></span><span class="verse v46" data-usfm="JER.51.46"><span class="label">46</span><span class="content">දේශයේ දී නුඹලා අසන ආරංචි නිසා නුඹලාගේ සිත් අධෛර්යයට හා බියට ඉඩ නොදෙන්න.</span></span> 
     </div> 
     <div class="q2"> <span class="verse v46" data-usfm="JER.51.46"><span class="content">මන්ද, දේශයෙහි සැහැසිකම ගැන ද රජ කෙනෙකු රජ කෙනෙකුට විරුද්ධ ව සටන් කිරීම ගැන ද එක අවුරුද්දක එක ආරංචියක් ද ඊට පසු අවුරුද්දේ තවත් ආරංචියක් ද පැතිර යන්නේ ය.</span></span> 
     </div> 
     <div class="q"> <span class="verse v46" data-usfm="JER.51.46"><span class="content"> </span></span><span class="verse v47" data-usfm="JER.51.47"><span class="label">47</span><span class="content">එබැවින් බබිලෝනියේ තිබෙන කැපූ රූපවලට මා දඬුවම් කරන දවස් පැමිණෙන්නේ ය.</span></span> 
     </div> 
     <div class="q2"> <span class="verse v47" data-usfm="JER.51.47"><span class="content">මුළු දේශය ලජ්ජාවට පමුණුවනු ලබන්නේ ය.</span></span> 
     </div> 
     <div class="q2"> <span class="verse v47" data-usfm="JER.51.47"><span class="content">මරනු ලබන සියල්ලෝ එහි ම වැටී සිටින්නෝ ය.</span></span> 
     </div> 
     <div class="q"> <span class="verse v47" data-usfm="JER.51.47"><span class="content"> </span></span><span class="verse v48" data-usfm="JER.51.48"><span class="label">48</span><span class="content"> </span><span class="content">එවිට ස්වර්ගය ද පොළොව ද එහි සිටින සියල්ලෝ ද බබිලෝනිය ගැන ප්‍රීතියෙන් ගී ගයන්නෝ ය.</span></span> 
     </div> 
     <div class="q2"> <span class="verse v48" data-usfm="JER.51.48"><span class="content">මන්ද, බබිලෝනිය විනාශ කරන්නට උතුරෙන් සතුරා පැමිණෙයි.</span></span> 
     </div> 
     <div class="q2"> <span class="verse v48" data-usfm="JER.51.48"><span class="content">ඈ අසුවන්නී ය.</span></span> 
     </div> 
     <div class="q2"> <span class="verse v48" data-usfm="JER.51.48"><span class="content">මෙසේ පවසන්නේ ස්වාමීන් වන මම ය.</span></span> 
     </div> 
     <div class="q"> <span class="verse v48" data-usfm="JER.51.48"><span class="content"> </span></span><span class="verse v49" data-usfm="JER.51.49"><span class="label">49</span><span class="content">මරණයට පත් ඉශ්රායෙල් සෙනඟ නිසා බබිලෝනිය විපතට පත් වූවාක් මෙන්, මුළු පොළොවේ මරණයට පත් වූවන් බබිලෝනිය හමුවේ වැටෙනවා ඇත.”</span></span> 
     </div> 
     <div class="s1"> <span class="heading"><b>බබිලෝනියේ ජුදෙව්වරුන්ට පණිවුඩය</b></span> 
     </div> 
     <div class="p"> <span class="verse v49" data-usfm="JER.51.49"><span class="content"> </span></span><span class="verse v50" data-usfm="JER.51.50"><span class="label">50</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v50" data-usfm="JER.51.50"><span class="content">“කඩුවෙන් ගැළවුණු මාගේ සෙනඟෙනි, දැන් නැවතී නොසිට පලා යන්න.</span></span> 
     </div> 
     <div class="q"> <span class="verse v50" data-usfm="JER.51.50"><span class="content">දුර දේශයන්හි නුඹලාගේ සමිඳාණන් සිහිකර ජෙරුසලම අමතක නොකරන්න.</span></span> 
     </div> 
     <div class="q"> <span class="verse v50" data-usfm="JER.51.50"><span class="content"> </span></span><span class="verse v51" data-usfm="JER.51.51"><span class="label">51</span><span class="content">‘අපි නින්දා බස් ඇසූ බැවින් ලජ්ජාවට පැමිණියෙමු.</span></span> 
     </div> 
     <div class="q2"> <span class="verse v51" data-usfm="JER.51.51"><span class="content">විදේශීන් සමිඳුන්ගේ මාලිගාවේ ශුද්ධස්ථානයට ඇතුළු වූ බැවින් අපි වියවුලට පත් වී සිටිමු’යි නුඹලා කියන්නහු ය.</span></span> 
     </div> 
     <div class="q"> <span class="verse v51" data-usfm="JER.51.51"><span class="content"> </span></span><span class="verse v52" data-usfm="JER.51.52"><span class="label">52</span><span class="content">එබැවින් මා බබිලෝනියේ දේව රූපවලට දඬුවම් කරන දවස් පැමිණෙන්නේ ය.</span></span> 
     </div> 
     <div class="q2"> <span class="verse v52" data-usfm="JER.51.52"><span class="content">‘දේශය මුළුල්ලෙහි තුවාළ ලැබූ අය කෙඳිරිගානු ඇතැ’යි මම කියමි.</span></span> 
     </div> 
     <div class="q"> <span class="verse v52" data-usfm="JER.51.52"><span class="content"> </span></span><span class="verse v53" data-usfm="JER.51.53"><span class="label">53</span><span class="content">බබිලෝනිය අහස උසට නැගුණත්, එහි ශක්තිමත් බලකොටු සාදාගත්තත් මා යවන විනාශකයන් ඈ කරා පැමිණෙනු ඇත.</span></span> 
     </div> 
     <div class="q2"> <span class="verse v53" data-usfm="JER.51.53"><span class="content">මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>බබිලෝනිය තවදුරටත් විනාශ කරනු ලැබීම</b></span> 
     </div> 
     <div class="p"> <span class="verse v53" data-usfm="JER.51.53"><span class="content"> </span></span><span class="verse v54" data-usfm="JER.51.54"><span class="label">54</span><span class="content">“සවන් දෙන්න.</span></span> 
     </div> 
     <div class="q2"> <span class="verse v54" data-usfm="JER.51.54"><span class="content">බබිලෝනියෙන් මොරගැසීමේ ශබ්දයක්, කල්දිවරුන්ගේ ඒ දේශයෙන් මහත් විනාශයේ ශබ්දයක් ඇසෙයි.</span></span> 
     </div> 
     <div class="p"> <span class="verse v54" data-usfm="JER.51.54"><span class="content"> </span></span><span class="verse v55" data-usfm="JER.51.55"><span class="label">55</span><span class="content">සමිඳාණන් වහන්සේ බබිලෝනිය විනාශ කරන සේක.</span></span> 
     </div> 
     <div class="q2"> <span class="verse v55" data-usfm="JER.51.55"><span class="content">ඇගේ උස් කටහඬ නිශ්ශබ්ද කරන සේක.</span></span> 
     </div> 
     <div class="q2"> <span class="verse v55" data-usfm="JER.51.55"><span class="content">නඟින රළපතර මෙන් ඔවුන්ගේ ඝෝෂාව නැඟෙයි.</span></span> 
     </div> 
     <div class="q"> <span class="verse v55" data-usfm="JER.51.55"><span class="content"> </span></span><span class="verse v56" data-usfm="JER.51.56"><span class="label">56</span><span class="content">විනාශකාරයා බබිලෝනිය විනාශ කරන්නට පැමිණ සිටියි.</span></span> 
     </div> 
     <div class="q2"> <span class="verse v56" data-usfm="JER.51.56"><span class="content">බබිලෝනියේ හේවායන් අසු වී ඇත.</span></span> 
     </div> 
     <div class="q2"> <span class="verse v56" data-usfm="JER.51.56"><span class="content">ඔවුන්ගේ දුනු කඩා කැබලි කරනු ලැබී ය.</span></span> 
     </div> 
     <div class="q2"> <span class="verse v56" data-usfm="JER.51.56"><span class="content">සමිඳාණන් වහන්සේ නපුරට විපාකය දෙන දෙවියන් වහන්සේ ය.</span></span> 
     </div> 
     <div class="q2"> <span class="verse v56" data-usfm="JER.51.56"><span class="content">උන් වහන්සේ බබිලෝනියට යුතු ලෙස විපාක දෙන සේක.</span></span> 
     </div> 
     <div class="q"> <span class="verse v56" data-usfm="JER.51.56"><span class="content"> </span></span><span class="verse v57" data-usfm="JER.51.57"><span class="label">57</span><span class="content">මම ඇගේ අධිපතීන් ද ඇගේ ප්‍රඥාවන්තයන් ද ඇගේ ආණ්ඩුකාරයන් ද ඇගේ සේනාධිපතීන් ද ඇගේ හේවායන් ද මත් කරන්නෙමි.</span></span> 
     </div> 
     <div class="q2"> <span class="verse v57" data-usfm="JER.51.57"><span class="content">ඔව්හු ද නොපිබිදෙන හැටියට සදාකාල නින්දකට පැමිණෙන්නෝ ය.</span></span> 
     </div> 
     <div class="q2"> <span class="verse v57" data-usfm="JER.51.57"><span class="content">මෙසේ පවසන්නේ සව් බලැති සමිඳුන් වන රජාණන් වහන්සේ ය.</span></span> 
     </div> 
     <div class="q"> <span class="verse v57" data-usfm="JER.51.57"><span class="content"> </span></span><span class="verse v58" data-usfm="JER.51.58"><span class="label">58</span><span class="content">බබිලෝනියේ පළල් පවුරු සහමුලින් ම හෙළාදමනු ලබන්නේ ය.</span></span> 
     </div> 
     <div class="q2"> <span class="verse v58" data-usfm="JER.51.58"><span class="content">ඇගේ උස් දොරටු ද ගින්නෙන් දවනු ලබයි.</span></span> 
     </div> 
     <div class="q2"> <span class="verse v58" data-usfm="JER.51.58"><span class="content">සෙනඟගේ වෙහෙසීම් නිෂ්ඵල ය.</span></span> 
     </div> 
     <div class="q2"> <span class="verse v58" data-usfm="JER.51.58"><span class="content">ජාතීන්ගේ වීර්යයන් ගින්නෙන් දැවී ගොස් ඇත.”</span></span> 
     </div> 
     <div class="s1"> <span class="heading"><b>ජෙරමියාගේ පණිවුඩය බබිලෝනියට යවනු ලැබීම</b></span> 
     </div> 
     <div class="p"> <span class="verse v58" data-usfm="JER.51.58"><span class="content"> </span></span><span class="verse v59" data-usfm="JER.51.59"><span class="label">59</span><span class="content">මයසේයාගේ පුත් වූ නේරියාගේ පුත් වන සෙරායා ජුදාහි රජු වූ ශෙදෙකියාගේ රජ දවසේ සතර වන අවුරුද්දේ දී ඔහු සමඟ බබිලෝනියට යන විට දිවැසිවර ජෙරමියා සෙරායාට මේ ආඥාව දුන්නේ ය. සෙරායා වනාහි රජුගේ ගබඩා නිලමේ විය. </span></span><span class="verse v60" data-usfm="JER.51.60"><span class="label">60</span><span class="content">බබිලෝනියට පැමිණෙන සියලු විපත්ති ගැන ද බබිලෝනියට විරුද්ධ ව ලියා තිබෙන සියලු දේ ගැන ද ජෙරමියා පොතක ලිව්වේ ය. </span></span><span class="verse v61" data-usfm="JER.51.61"><span class="label">61</span><span class="content">ජෙරමියා සෙරායාට කතා කරමින්, “ඔබ බබිලෝනියට පැමිණි විට මේ සියලු වචන සෙනඟට ඇසෙන ලෙස කියවන්න. </span></span><span class="verse v62" data-usfm="JER.51.62"><span class="label">62</span><span class="content">මෙසේ යාච්ඤා කරන්න, ‘අහෝ සමිඳුනි, මේ ස්ථානයෙහි මිනිසෙකු වත්, මෘගයෙකු වත් නැති වන ලෙස ඔබ වහන්සේ මේ ස්ථානය විනාශ කරන සේක. එවිට එය සදහට ම මරුකතරක් වනු ඇත,’ </span></span><span class="verse v63" data-usfm="JER.51.63"><span class="label">63</span><span class="content">තවද, ඔබ මේ පොත කියවා නිම වූ විට, එයට ගලක් බැඳ, යුප්‍රටීස් ගංගාව මැදට එය හෙළා, </span></span><span class="verse v64" data-usfm="JER.51.64"><span class="label">64</span><span class="content">‘බබිලෝනිය මෙසේ ම කිඳා බැස මා ඈ පිට පමුණුවන විපත්තියෙන් ගොඩ නොඑන්නී යැ’යි කියන්න.”</span></span> 
     </div> 
     <div class="p"> <span class="verse v64" data-usfm="JER.51.64"><span class="content">ජෙරමියාගේ පණිවුඩය මෙතැනින් අවසන් වේ.</span></span> 
     </div> 
    </div> 
   </div> 
  </div>
 </body>
</html>