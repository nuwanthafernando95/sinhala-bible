<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch37" data-usfm="JER.37">  
     <div class="s1"> <span class="heading"><b>ජෙරුසලමේ විනාශය දැන්වීම</b></span> 
     </div> 
     <div class="p"> <span class="content"> </span><span class="verse v1" data-usfm="JER.37.1"><span class="label">1</span><span class="content"> </span><span class="content">ජෙහෝයාකිම්ගේ පුත් කෝනියා වෙනුවට බබිලෝනියේ රජු වූ නෙබුකද්නෙශර් විසින් ජුදා දේශයෙහි ජොෂියාගේ පුත් ශෙදෙකියා රජකමට පත් කරනු ලැබ ඔහු රජකම් කෙළේ ය. </span></span><span class="verse v2" data-usfm="JER.37.2"><span class="label">2</span><span class="content">එහෙත්, ඔහු වත්, ඔහුගේ සේවකයෝ වත්, දේශයේ සෙනඟ වත් සමිඳාණන් වහන්සේගේ දිවැසිවරයා වන ජෙරමියා මඟින් ප්‍රකාශ කරන ලද උන් වහන්සේගේ වචනවලට සවන් නුදුන්නෝ ය.</span></span> 
     </div> 
     <div class="p"> <span class="verse v2" data-usfm="JER.37.2"><span class="content"> </span></span><span class="verse v3" data-usfm="JER.37.3"><span class="label">3</span><span class="content">එහෙත්, ශෙදෙකියා රජු ෂෙලෙමියාගේ පුත් ජෙහුකල් ද පූජක වූ මයසේයාගේ පුත් ශෙපනියා ද අත, “අනේ! අප උදෙසා අපේ දෙවි ස්වාමීන් වහන්සේට යාච්ඤා කරන්නැ”යි දිවැසිවරයා වන ජෙරමියාට කියා යැවී ය. </span></span><span class="verse v4" data-usfm="JER.37.4"><span class="label">4</span><span class="content">සෙනඟ අතරේ නිදහසේ යමින් එමින් ජෙරමියා සිටියේ ය. මන්ද, ඒතාක් කල් ඔවුන් ඔහු හිරගෙයි දමා තිබුණේ නැත. </span></span><span class="verse v5" data-usfm="JER.37.5"><span class="label">5</span><span class="content">ඒ අතරතුරේ දී පාරාවෝගේ සේනාව මිසරයෙන් පිටත් ව ආවෝ ය. ජෙරුසලම වටලාගෙන සිටි බබිලෝනිවරු ඒ ආරංචිය අසා ජෙරුසලමෙන් ඉවත් ව ගියෝ ය.</span></span> 
     </div> 
     <div class="p"> <span class="verse v5" data-usfm="JER.37.5"><span class="content"> </span></span><span class="verse v6" data-usfm="JER.37.6"><span class="label">6</span><span class="content">එවිට ඉශ්රායෙල්හි දෙවි ස්වාමීන් වහන්සේ දිවැසිවර ජෙරමියාට මෙසේ වදාළ සේක: </span></span><span class="verse v7" data-usfm="JER.37.7"><span class="label">7</span><span class="content">“මාගෙන් විමසන පිණිස නුඹලා මා වෙත එවූ ජුදාහි රජුට මෙසේ කියන්න: ‘මෙන්න, නුඹලාට සහායට පැමිණි පාරාවෝගේ සේනාව තමන්ගේ දේශය වන මිසරයට හැරී යනු ඇත. </span></span><span class="verse v8" data-usfm="JER.37.8"><span class="label">8</span><span class="content">බබිලෝනිවරුන් හැරී අවුත් මේ නුවරට විරුද්ධ ව යුද්ධ කොට, මේක අල්ලා ගින්නෙන් දවාදමනු ඇත. </span></span><span class="verse v9" data-usfm="JER.37.9"><span class="label">9</span><span class="content">බබිලෝනිවරුන් ආපසු නොඑති යි සිතමින් නොරැවටෙන ලෙස ස්වාමීන් වන මම නුඹලාට අවවාද කරමි. ඔවුන් ආපසු එනු ඇත. </span></span><span class="verse v10" data-usfm="JER.37.10"><span class="label">10</span><span class="content">නුඹලාට විරුද්ධ ව යුද්ධ කරන බබිලෝනිවරුන්ගේ මුළු සේනාවට නුඹලා පහර දී ඔවුන් අතරෙන් දරුණු තුවාළ ලත් අය පමණක් ඔවුන්ගේ කූඩාරම් වල ඉතිරි කරන නමුත්, ඔවුන් නැඟිට මේ නගරය ගින්නෙන් දවා දමනු ඇත.’ “</span></span> 
     </div> 
     <div class="s1"> <span class="heading"><b>ජෙරමියා අත්අඩංගුවට ගනු ලැබීම</b></span> 
     </div> 
     <div class="p"> <span class="verse v10" data-usfm="JER.37.10"><span class="content"> </span></span><span class="verse v11" data-usfm="JER.37.11"><span class="label">11</span><span class="content">තවද, පාරාවෝගේ සේනාවට බියෙන් බබිලෝනිවරුන්ගේ සේනාව ජෙරුසලම කෙරෙන් ගිය කල, </span></span><span class="verse v12" data-usfm="JER.37.12"><span class="label">12</span><span class="content">ජෙරමියා බෙන්ජමින් දේශයේ සෙනඟ අතරේ තමාගේ උරුම කොටස ලබාගන්න පිණිස ජෙරුසලමෙන් පිටත් ව ගියේ ය. </span></span><span class="verse v13" data-usfm="JER.37.13"><span class="label">13</span><span class="content">ඔහු බෙන්ජමින් දේශයේ දොරටුවට පැමිණි කල, හනනියාගේ පුත් ෂෙලෙමියාගේ පුත් වන ඉරියා නම් මුරපළේ මුලාදෑනියෙක් එහි සිටියේ ය. ඔහු දිවැසිවර ජෙරමියා අල්ලාගෙන, “ඔබ බබිලෝනිවරුන්ට එකතු වන්නට යන්නෙහි ය”යි කී ය.</span></span> 
     </div> 
     <div class="p"> <span class="verse v13" data-usfm="JER.37.13"><span class="content"> </span></span><span class="verse v14" data-usfm="JER.37.14"><span class="label">14</span><span class="content">“එය බොරුවක් ය; මම බබිලෝනිවරුන්ට එකතු වන්නට නොයමි”යි ජෙරමියා කී ය. එහෙත්, ඉරියා ජෙරමියාට සවන් නො දී, ඔහු අල්ලාගෙන, අධිපතීන් ළඟට ගෙන ගියේ ය. </span></span><span class="verse v15" data-usfm="JER.37.15"><span class="label">15</span><span class="content">එවිට අධිපතීහු ජෙරමියාට විරුද්ධ ව කිපී, ඔහුට තළා හිර නිවසක් මෙන් සැලකුණ ජොනතන් ලේකම්ගේ ගෙයි ඔහු හිර අඩස්සි කළෝ ය. </span></span><span class="verse v16" data-usfm="JER.37.16"><span class="label">16</span><span class="content">ජෙරමියා හිරගෙයි බිම්ගෙවලට පැමිණ එහි බොහෝ දවස් නැවතී සිටි පසු, ශෙදෙකියා රජු ඔහු කැඳවා ඔහු පිළිගෙන,</span></span> 
     </div> 
     <div class="p"> <span class="verse v16" data-usfm="JER.37.16"><span class="content"> </span></span><span class="verse v17" data-usfm="JER.37.17"><span class="label">17</span><span class="content">“සමිඳාණන් වහන්සේගෙන් පණිවුඩයක් තිබේ දැ”යි තමාගේ මාලිගාවේ දී රහසින් ඔහුගෙන් ඇසුවේ ය. ජෙරමියා ද, “පණිවුඩයක් තිබේ. ඔබ බබිලෝනියේ රජුගේ අතට අසු වන්නෙහි ය”යි කීවේ ය. </span></span><span class="verse v18" data-usfm="JER.37.18"><span class="label">18</span><span class="content">තවද, ජෙරමියා ශෙදෙකියා රජුට කතා කොට, “මා හිරගෙයි දැමීමට ඔබට වත්, ඔබේ සේවකයන්ට වත්, මේ සෙනඟට වත් විරුද්ධ ව මා කළ වරද කුමක් ද? </span></span><span class="verse v19" data-usfm="JER.37.19"><span class="label">19</span><span class="content">‘බබිලෝනියේ රජ ඔබට වත්, මේ දේශයට වත් විරුද්ධ ව නොඑන්නේ යැ’යි ඔබට දිවැස් වැකි කීවාවූ ඔබේ දිවැසිවරයා ඉතින් කොයි ද? </span></span><span class="verse v20" data-usfm="JER.37.20"><span class="label">20</span><span class="content">එබැවින් මාගේ ස්වාමීන් වන රජතුමනි, අනේ! මාගේ බස් අසා, මාගේ කන්නලව්ව පිළිගෙන, මා එහි නොනසින පිණිස ජොනතන් ලේකම්ගේ ගෙට මා නැවත නොහැරිය මැනව”යි කීවේ ය.</span></span> 
     </div> 
     <div class="p"> <span class="verse v20" data-usfm="JER.37.20"><span class="content"> </span></span><span class="verse v21" data-usfm="JER.37.21"><span class="label">21</span><span class="content">ශෙදෙකියා රජ ද ජෙරමියා හිරගෙයි රැකවල් මළුවට යවන්නටත්, රොටි සියල්ල ම නගරයෙන් ඉවර වී යන තුරු දවස්පතා රොටියක් බැගින් රොටි සාදන්නන්ගේ වීදියෙන් ඔහුට ගෙන දෙන්නටත් අණ දුන්නේ ය. මෙසේ ජෙරමියා රැකවල් මළුවෙහි නැවතී සිටියේ ය.</span></span> 
     </div> 
    </div> 
   </div> 
  </div>
 </body>
</html>