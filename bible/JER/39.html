<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch39" data-usfm="JER.39">  
     <div class="s1"> <span class="heading"><b>ජෙරුසලමේ වැටීම</b></span> 
     </div> 
     <div class="p"> <span class="content"> </span><span class="verse v1" data-usfm="JER.39.1"><span class="label">1</span><span class="content">ජුදාහි රජ වූ ශෙදෙකියාගේ රජකමේ නව වන අවුරුද්දේ දස වන මාසයේ දී බබිලෝනියේ රජ වූ නෙබුකද්නෙශර් තෙමේ තමාගේ මුළු සේනාව සමඟ ජෙරුසලමට විරුද්ධ ව අවුත් එය වටලාගත්තේ ය. </span></span><span class="verse v2" data-usfm="JER.39.2"><span class="label">2</span><span class="content">ශෙදෙකියාගේ එකළොස් වන අවුරුද්දේ සතර වන මාසයේ නව වන දින නගර පවුර බිඳින ලද්දේ ය.</span></span> 
     </div> 
     <div class="p"> <span class="verse v2" data-usfm="JER.39.2"><span class="content"> </span></span><span class="verse v3" data-usfm="JER.39.3"><span class="label">3</span><span class="content">ජෙරුසලම අල්ලාගනු ලැබූ පසු, බබිලෝනියේ රජුගේ සියලු අධිපතීහු එනම්, නේර්ගල්-ෂරෙශෙර් ද සම්ගර්-නෙබෝ ද සර්සෙකිම් ද රබ්-සාරිස් ද තවත් නේර්ගල්-ෂරෙශෙර් නමැත්තෙක් ද රබ්-මග් ද බබිලෝනියේ රජුගේ අනික් සියලු අධිපතීහු ද අවුත් මැද දොරටුවේ හිඳගත්තෝ ය.</span></span> 
     </div> 
     <div class="p"> <span class="verse v3" data-usfm="JER.39.3"><span class="content"> </span></span><span class="verse v4" data-usfm="JER.39.4"><span class="label">4</span><span class="content">තවද, ජුදාහි රජු වූ ශෙදෙකියා ද සියලු හේවායෝ ද ඔවුන් දුටු විට, පවුරු දෙක අතරේ තිබෙන දොරටුවෙන් රජ උයන මැදින් යන පාරෙන් නගරයෙන් පිටත් ව රාත්‍රියේ පලා ගියෝ ය. ඔව්හු අරබා සමභූමියේ මාර්ගය බලා නික්ම ගියෝ ය. </span></span><span class="verse v5" data-usfm="JER.39.5"><span class="label">5</span><span class="content">එහෙත්, බබිලෝනිවරුන්ගේ සේනාව ඔවුන් ලුහුබැඳ ගොස්, ජෙරිකෝවේ සමභූමිවල දී ශෙදෙකියාට ළං වී ඔහු අල්ලා, හමාත් දේශයේ රිබ්ලාහි සිටි බබිලෝනියේ රජු වූ නෙබුකද්නෙශර් වෙත ඔහු ගෙන ගියෝ ය. ඔහු ද ඔහු ගැන තීන්දුව දුන්නේ ය. </span></span><span class="verse v6" data-usfm="JER.39.6"><span class="label">6</span><span class="content">බබිලෝනියේ රජ ශෙදෙකියාගේ පුත්‍රයන් රිබ්ලාහි දී ඔහුගේ ඇස් ඉදිරිපිට මැරී ය. බබිලෝනියේ රජ ජුදාහි සියලු උත්තමයන් ද මැරවී ය. </span></span><span class="verse v7" data-usfm="JER.39.7"><span class="label">7</span><span class="content">තවද, ඔහු ශෙදෙකියාගේ ඇස් උගුලාදමා, ඔහු බබිලෝනියට ගෙන යන පිණිස විලංගු දැමවී ය. </span></span><span class="verse v8" data-usfm="JER.39.8"><span class="label">8</span><span class="content">බබිලෝනිවරු රජ මැදුර සහ සෙනඟගේ ගෙවල් ගිනි ලා, ජෙරුසලමේ පවුරු කඩාදැමුවෝ ය. </span></span><span class="verse v9" data-usfm="JER.39.9"><span class="label">9</span><span class="content">තවද, රැකවල් සේනාවේ අධිපතියා වූ නෙබුසරදාන්, නුවර ඉතිරි ව සිටි සෙනඟ ද පලා අවුත් තමාගේ සෙනඟට එකතු වූ අය ද සෙනඟගෙන් ඉතිරි වූ අනෙක් අය ද අල්ලා බබිලෝනියට ගෙන ගියේ ය. </span></span><span class="verse v10" data-usfm="JER.39.10"><span class="label">10</span><span class="content">එහෙත්, රැකවලුන්ගේ අධිපතියා වූ නෙබුසරදාන් කිසිත් නැති දිළිඳු සෙනඟගෙන් සමහරෙකු ජුදා දේශයෙහි ඉතිරි කර තබා, ඔවුන්ට මිදි වතු සහ ඉඩම් ද දුන්නේ ය.</span></span> 
     </div> 
     <div class="s1"> <span class="heading"><b>ජෙරමියා නිදහස් වීම</b></span> 
     </div> 
     <div class="p"> <span class="verse v10" data-usfm="JER.39.10"><span class="content"> </span></span><span class="verse v11" data-usfm="JER.39.11"><span class="label">11</span><span class="content">ඉන්පසු බබිලෝනියේ රජ වූ නෙබුකද්නෙශර් රජ තෙමේ ජෙරමියා ගැන රැකවල් සේනාවේ අධිපතියා වූ නෙබුසරදාන්ට අණ කරමින්, </span></span><span class="verse v12" data-usfm="JER.39.12"><span class="label">12</span><span class="content">“ඔබ ඔහු රැගෙන, ඔහු හොඳට රැක බලාගෙන, ඔහුට කිසි අනතුරක් නොකොට, ඔහු ඔබට කියන හැටියට ම ඔහුට කටයුතු කරන්නැ”යි කීවේ ය. </span></span><span class="verse v13" data-usfm="JER.39.13"><span class="label">13</span><span class="content">මෙසේ රැකවලුන්ගේ අධිපතියා වූ නෙබුසරදාන් ද නෙබුෂශ්බාන් ද රබ්-සාරිස් ද නේර්ගල්-ෂරෙශෙර් ද රබ්-මග් ද බබිලෝනියේ රජුගේ සියලු අධිපතීහු ද </span></span><span class="verse v14" data-usfm="JER.39.14"><span class="label">14</span><span class="content">ජෙරමියා රැකවල් මළුවෙන් ගෙන්වාගෙන ඔහු ගෙදරට ගෙන යන පිණිස ෂාපාන්ගේ පුත්‍රයා වන අහිකාම්ගේ පුත් ගෙදලියාට භාර කළෝ ය. ජෙරමියා සෙනඟ අතරේ වාසය කෙළේ ය.</span></span> 
     </div> 
     <div class="s1"> <span class="heading"><b>එතියෝපීය එබෙද්-මෙලෙක්ට සමිඳුන්ගේ පොරොන්දුව</b></span> 
     </div> 
     <div class="p"> <span class="verse v14" data-usfm="JER.39.14"><span class="content"> </span></span><span class="verse v15" data-usfm="JER.39.15"><span class="label">15</span><span class="content">ජෙරමියා රැකවල් මළුවේ හිර අඩස්සියේ සිටිද්දී, සමිඳාණන් වහන්සේ ඔහුට කතා කරමින්, එතියෝපීය එබෙද්-මෙලෙක්ට මෙසේ කියන්නට වදාළ සේක: </span></span><span class="verse v16" data-usfm="JER.39.16"><span class="label">16</span><span class="content">“බලන්න, මා කී පරිදි මම මේ නගරය පිට සැපත නොව විපත පමුණුවන්නෙමි. ඒ දවසේ දී මේවා නුඹ ඉදිරියෙහි ම සිදු වනු ඇත. </span></span><span class="verse v17" data-usfm="JER.39.17"><span class="label">17</span><span class="content">එහෙත්, ස්වාමීන් වන මම ඒ දවසේ දී නුඹ ගළවන්නෙමි. නුඹ බිය ව සිටින මිනිසුන්ගේ අතට නුඹ පාවා නොදෙනු ලැබේ. </span></span><span class="verse v18" data-usfm="JER.39.18"><span class="label">18</span><span class="content">සැබැවින් ම මම නුඹ මුදාගන්නෙමි. නුඹ කඩුවෙන් මරනු නොලබන්නෙහි ය. නුඹ මා කෙරෙහි විශ්වාස කළ බැවින් නුඹ පණ බේරාගෙන ගැළවෙන්නෙහි ය. මෙසේ පවසන්නේ ස්වාමීන් වන මම ය.”</span></span> 
     </div> 
    </div> 
   </div> 
  </div>
 </body>
</html>