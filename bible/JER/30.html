<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch30" data-usfm="JER.30">  
     <div class="s1"> <span class="heading"><b>සමිඳුන්ගේ පොරොන්දු</b></span> 
     </div> 
     <div class="p"> <span class="content"> </span><span class="verse v1" data-usfm="JER.30.1"><span class="label">1</span><span class="content">සමිඳාණන් වහන්සේගෙන් ජෙරමියාට පණිවුඩයක් පැමිණියේ ය. </span></span><span class="verse v2" data-usfm="JER.30.2"><span class="label">2</span><span class="content">ඉශ්රායෙල්වරුන්ගේ දෙවි ස්වාමීන් වහන්සේ මෙසේ වදාරන සේක: “මා නුඹට කී සියලු වචන පොතක ලියන්න. </span></span><span class="verse v3" data-usfm="JER.30.3"><span class="label">3</span><span class="content">මන්ද, මාගේ සෙනඟ වන ඉශ්රායෙල්වරුන්ගේත්, ජුදාවරුන්ගේත් සෞභාග්‍යය ප්‍රදානය කරන දින ළඟා වන්නේ ය. මම ඔවුන්ගේ පියවරුන්ට දුන් දේශයට ඔවුන් නැවත ගෙනෙන්නෙමි. ඔව්හු එය භුක්ති විඳින්නෝ ය. මෙසේ වදාරන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v3" data-usfm="JER.30.3"><span class="content"> </span></span><span class="verse v4" data-usfm="JER.30.4"><span class="label">4</span><span class="content">ඉශ්රායෙල්වරුන් සහ ජුදාවරුන් ගැන සමිඳාණන් වහන්සේ වදාරන වචන මෙසේ ය: </span></span><span class="verse v5" data-usfm="JER.30.5"><span class="label">5</span><span class="content">“තැතිගන්වන හඬක් මට ඇසුණේ ය. එය සාමයේ නොව, භීතියේ හඬක් ය. </span></span><span class="verse v6" data-usfm="JER.30.6"><span class="label">6</span><span class="content">පුරුෂයෙකුට ප්‍රසව වේදනාව ඇති විය හැකි ද කියා සිතා බලන්න. එසේ නොවේ නම්, ප්‍රසව වේදනාව ඇති ස්ත්‍රියක මෙන් හැම පුරුෂයෙකු ම ඉඟටියේ අත් තබාගෙන සිටිනවාත්, මුහුණ සුදුමැලි වී තිබෙනවාත් මට පෙනෙන්නේ කුමක් නිසා ද? </span></span><span class="verse v7" data-usfm="JER.30.7"><span class="label">7</span><span class="content">අහෝ! භයානක දවසක් පැමිණෙන්නේ ය; ඊට සම කළ හැකි අන් දවසක් නොවන්නේ ය. එය ජාකොබ්ගේ පරපුරට විපත් දවසක් වන්නේ ය. එහෙත්, ඔවුන් එයින් ද ගළවනු ලබනු ඇත.”</span></span> 
     </div> 
     <div class="p"> <span class="verse v7" data-usfm="JER.30.7"><span class="content"> </span></span><span class="verse v8" data-usfm="JER.30.8"><span class="label">8</span><span class="content">සියලු බලැති සමිඳාණන් වහන්සේ මෙසේ වදාරන සේක: “ඒ දවස පැමිණි විට මම ඔවුන්ගේ ගෙල මත ඇති වියගහ කඩාදමමි. ඔවුන්ගේ විලංගු බිඳදමන්නෙමි. ඔව්හු තවත් විදේශීන්ට වහල් නොවන්නෝ ය. </span></span><span class="verse v9" data-usfm="JER.30.9"><span class="label">9</span><span class="content">ඒ වෙනුවට ඔවුන් තමන්ගේ දෙවි ස්වාමීන් වන මට ද ඔවුන්ගේ රජු වශයෙන් මා ඔවුන්ට දෙන දාවිත්ට ද සේවය කරනු ඇත.</span></span> 
     </div> 
     <div class="p"> <span class="verse v9" data-usfm="JER.30.9"><span class="content"> </span></span><span class="verse v10" data-usfm="JER.30.10"><span class="label">10</span><span class="content"> </span><span class="content">“ඒ නිසා, මාගේ මෙහෙකරු වූ ජාකොබ්ගෙන් පැවත එන සියල්ලෙනි, බිය නොවන්න. ඉශ්රායෙල් ජනයෙනි, නොකැළඹෙන්න. නුඹලා විප්‍රවාසී වී සිටින ඒ දුර රටින් මම නුඹලා ගළවාගන්නෙමි. ජාකොබ්ගේ පරපුර වහල්කමෙන් හැරී අවුත්, කිසිවෙකුට බිය නොවී, නිසංසල ව, සුව සේ සිටිනු ඇත. මෙසේ වදාරන්නේ ස්වාමීන් වන මම ය. </span></span><span class="verse v11" data-usfm="JER.30.11"><span class="label">11</span><span class="content">නුඹලා ගළවන පිණිස මම නුඹලා සමඟ සිටිමි. මම නුඹලා යම් යම් දේශවලට විසුරුවා හැරියෙම් ද, ඒ සියලු දේශ මම සහමුලින් ම විනාශ කරදමමි. එහෙත්, මම නුඹලා විනාශ නොකරතත්, නුඹලාට දඬුවම් නොකර නොසිටින්නෙමි. නිසි ප්‍රමාණයට මම නුඹලාට දඬුවම් කරමි. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v11" data-usfm="JER.30.11"><span class="content"> </span></span><span class="verse v12" data-usfm="JER.30.12"><span class="label">12</span><span class="content">සමිඳාණන් වහන්සේ සිය සෙනඟට මෙසේ වදාරන සේක: “නුඹලාගේ තුවාළ අසාධ්‍ය ය; නුඹලා විඳින වේදනාව ඉතා දරුණු ය.</span></span> 
     </div> 
     <div class="p"> <span class="verse v12" data-usfm="JER.30.12"><span class="content"> </span></span><span class="verse v13" data-usfm="JER.30.13"><span class="label">13</span><span class="content">“ඔබ වෙනුවෙන් ඉදිරිපත් වීමට කිසිවෙකු නැත. නුඹලාට සාත්තු කිරීමට කිසිවෙකු නැත.</span></span> 
     </div> 
     <div class="p"> <span class="verse v13" data-usfm="JER.30.13"><span class="content"> </span></span><span class="verse v14" data-usfm="JER.30.14"><span class="label">14</span><span class="content">“නුඹලාගේ සියලු ප්‍රේමවන්තයෝ නුඹලා අමතක කළහ. ඔව්හු තවත් නුඹලා ගැන නොසලකති. නුඹලාගේ අයුතුකම් බරපතල නිසා ද පාප ක්‍රියා බහුල නිසා ද කිසි දයාවක් නැති ව සතුරකුට පහර දෙන පරිදි මම කෲර ලෙස නුඹලාට පහර දිනිමි.</span></span> 
     </div> 
     <div class="p"> <span class="verse v14" data-usfm="JER.30.14"><span class="content"> </span></span><span class="verse v15" data-usfm="JER.30.15"><span class="label">15</span><span class="content"> </span><span class="content">“නුඹලාගේ තුවාළ ගැන කොඳුරන්නේ කුමට ද? නුඹලාගේ වේදනාව සුව කළ නොහැකි ය. මා නුඹලාට මෙසේ දඬුවම් කෙළේ, නුඹලාගේ අපරාධයේ බරපතලකම නිසාත්, පාප ක්‍රියා බහුල නිසාත් ය.</span></span> 
     </div> 
     <div class="p"> <span class="verse v15" data-usfm="JER.30.15"><span class="content"> </span></span><span class="verse v16" data-usfm="JER.30.16"><span class="label">16</span><span class="content">“නුඹලා වනසන සියල්ලෝ ම වැනසෙති. නුඹලාගේ එදිරිකාර සියල්ලෝ ම හිරකරුවන් වශයෙන් ගෙනයනු ලබන්නෝ ය. නුඹලාගෙන් කොල්ලකන්නෝ කොල්ලකනු ලබන්නෝ ය. නුඹලා සතු දේ පැහැරගන්නන්ගෙන් ඔවුන් සතු දේ ද පැහැරගනු ලබන්නේ ය.</span></span> 
     </div> 
     <div class="p"> <span class="verse v16" data-usfm="JER.30.16"><span class="content"> </span></span><span class="verse v17" data-usfm="JER.30.17"><span class="label">17</span><span class="content">“සියොන පිටුවහල් කරනු ලැබුවා ය; ඈ ගැන සලකන කිසිවෙක් නැතැ යි නුඹලාගේ සතුරන් කියන නමුත්, මම නුඹලාගේ තුවාළ සුව කර නුඹලාට සුව සෙත යළිත් ගෙන දෙන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v17" data-usfm="JER.30.17"><span class="content"> </span></span><span class="verse v18" data-usfm="JER.30.18"><span class="label">18</span><span class="content">සමිඳාණන් වහන්සේ මෙසේ වදාරන සේක: “මම ජාකොබ්ගේ පරපුර සිය දේශයට ආපසු පමුණුවා හැම පවුලකට ම වාසස්ථානයක් ලැබීමේ භාග්‍යය නැවත දෙන්නෙමි. නගරය ද එහි කන්ද පිට ගොඩනඟනු ලැබ, මාලිගාව තිබුණු හැටියට ම පිහිටුවනු ලබන්නේ ය. </span></span><span class="verse v19" data-usfm="JER.30.19"><span class="label">19</span><span class="content">එහි වසන සෙනඟ ප්‍රීති ගී ගයන්නෝ ය. ඔව්හු ප්‍රීතියෙන් හඬ නඟන්නෝ ය. ඔවුන්ගේ සංබ්‍යාව අඩු නොකර වැඩි වන්නට සලස්වා, ඔවුන්ගේ අගෞරවය පහකර මම ඔවුන් උසස් කරන්නෙමි. </span></span><span class="verse v20" data-usfm="JER.30.20"><span class="label">20</span><span class="content">ඔවුන්ගේ දරුවෝ කලින් සිටි ලෙස වන්නෝ ය; ඔවුන්ගේ සභාව මා ඉදිරියෙහි ස්ථීර ව පවතිනු ඇත. ඔවුන්ට පීඩා කරන සියල්ලන්ට මම දඬුවම් කරන්නෙමි. </span></span><span class="verse v21" data-usfm="JER.30.21"><span class="label">21</span><span class="content">ඔවුන්ගේ අධිපතියා ඔවුන්ගේ ම කෙනෙක් වන්නේ ය; ඔවුන්ගේ ආණ්ඩුකාරයා ද ඔවුන් අතරෙන් ම නැඟී එන්නේ ය. මා වෙත එන්නට මම ඔහුට අවසර දෙන්නෙමි. එවිට ඔහු මා වෙත ළඟා වන්නේ ය. කැඳවීමක් නැති ව ම මා වෙත පැමිණෙන්නට බිය නොවන්නේ කවරෙක් ද? මෙසේ පවසන්නේ සමිඳාණන් වහන්සේ වන මම ය. </span></span><span class="verse v22" data-usfm="JER.30.22"><span class="label">22</span><span class="content">නුඹලා මාගේ සෙනඟ වන්නහු ය. මම ද නුඹලාගේ දෙවියන් වහන්සේ වන්නෙමි.”</span></span> 
     </div> 
     <div class="p"> <span class="verse v22" data-usfm="JER.30.22"><span class="content"> </span></span><span class="verse v23" data-usfm="JER.30.23"><span class="label">23</span><span class="content">සමිඳාණන් වහන්සේගේ කෝපය ගසාගෙන එන කුණාටුවක් මෙන් ළඟා වෙයි; එය දුෂ්ටයන්ගේ හිස පිට සුළි සුළඟක් මෙන් කඩා වැටෙයි. </span></span><span class="verse v24" data-usfm="JER.30.24"><span class="label">24</span><span class="content">සමිඳාණන් වහන්සේ තමන්ගේ සිතේ අදහස් ඉෂ්ට කරන තෙක් ද සම්පූර්ණ කරන තෙක් ද උන් වහන්සේගේ බලවත් උදහස පහ ව යන්නේ නැත. මතු දවස්වල දී සෙනඟ එය තේරුම්ගනු ඇත.</span></span> 
     </div> 
    </div> 
   </div> 
  </div>
 </body>
</html>