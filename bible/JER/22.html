<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch22" data-usfm="JER.22">  
     <div class="s1"> <span class="heading"><b>ජුදාහි රජවරුන් ගැන දිවැස් වැකි</b></span> 
     </div> 
     <div class="p"> <span class="content"> </span><span class="verse v1" data-usfm="JER.22.1"><span class="label">1</span><span class="content">සමිඳාණන් වහන්සේ මට කතා කොට, “ජුදා රජුගේ මාලිගාවට ගොස් මේ වචන පවසන්න. </span></span><span class="verse v2" data-usfm="JER.22.2"><span class="label">2</span><span class="content">දාවිත්ගේ සිංහාසනයේ හිඳින ජුදාවේ රජුටත්, ඔහුගේ සේවකයන්ටත්, මේ දොරටුවලින් ඇතුළු වන වැසියන්ටත් සමිඳාණන් වහන්සේගේ වචනයට සවන් දෙන්න කියන්නැ”යි වදාළ සේක. </span></span><span class="verse v3" data-usfm="JER.22.3"><span class="label">3</span><span class="content">“සාධාරණ ලෙස ද අවංක ලෙස ද ක්‍රියා කරන්න. කොල්ලකනු ලැබූ අය පීඩාකාරයන්ගේ අතින් නිදහස් කරන්න. විදේශිකයාටත්, අනාථයාටත්, වැන්දඹුවටත් අයුක්තියක් හෝ සැහැසිකමක් හෝ නොකරන්න. මේ ස්ථානයේ අහිංසක ලේ නොහළන්න. </span></span><span class="verse v4" data-usfm="JER.22.4"><span class="label">4</span><span class="content">නුඹලා මාගේ වචනයට කීකරු වන්නහු නම්, දාවිත්ගේ පරපුරෙන් පැවත එන රජ පරපුර නොකැඩී පවතියි; ඔව්හු ද ඔවුන්ගේ සේවකයෝ ද සෙනඟ ද රථවල හා අශ්වයන් පිට නැඟී, මේ මාලිගාවේ දොරටුවලින් ඇතුළු වන්නෝ ය. </span></span><span class="verse v5" data-usfm="JER.22.5"><span class="label">5</span><span class="content">එහෙත්, නුඹලා මේ වචන සිතට නොගත්තොත්, මේ මාලිගාව නටබුන් ගොඩක් වන්නේ යයි මම ම නුඹලාට දිවුරා කියමි. මෙසේ පවසන්නේ ස්වාමීන් වන මම ය.</span></span> 
     </div> 
     <div class="p"> <span class="verse v5" data-usfm="JER.22.5"><span class="content"> </span></span><span class="verse v6" data-usfm="JER.22.6"><span class="label">6</span><span class="content">“ජුදා රජ මැදුර ගැන සමිඳාණන් වහන්සේ මෙසේ පවසන සේක: ගිලියද් දේශය මෙන් ද ලෙබනොන් කඳු මුදුන මෙන් ද එය මට පියකරු ය. එහෙත්, මම එය කාන්තාරයක් ද වැසියන් නැති නගරයක් ද කරන්නෙමි. </span></span><span class="verse v7" data-usfm="JER.22.7"><span class="label">7</span><span class="content">එය විනාශ කිරීමට මම අවිගත් සෙනඟක් සූදානම් කරමි. ඔව්හු අනර්ඝ කිහිරි ගස් කපා ගින්නෙහි දමන්නෝ ය.</span></span> 
     </div> 
     <div class="p"> <span class="verse v7" data-usfm="JER.22.7"><span class="content"> </span></span><span class="verse v8" data-usfm="JER.22.8"><span class="label">8</span><span class="content">“බොහෝ විජාතීන් මේ නගරය ළඟින් යමින්, ස්වාමීන් වන මා මේ උදාර නගරයට මෙසේ කෙළේ මන්දැ යි එකිනෙකාගෙන් අසනු ඇත. </span></span><span class="verse v9" data-usfm="JER.22.9"><span class="label">9</span><span class="content">එවිට ඔවුන් පිළිතුරු දෙමින්, ‘ඔවුන් තමන්ගේ සමිඳාණන් වහන්සේගේ ගිවිසුම අත්හැර අන් දෙවිවරුන්ට නමස්කාර කොට, ඔවුන්ට සේවය කළ නිසා ය’යි කියනු ඇත.”</span></span> 
     </div> 
     <div class="s1"> <span class="heading"><b>ජෝවාහාස් ගැන ජෙරමියාගේ පණිවුඩය</b></span> 
     </div> 
     <div class="p"> <span class="verse v9" data-usfm="JER.22.9"><span class="content"> </span></span><span class="verse v10" data-usfm="JER.22.10"><span class="label">10</span><span class="content">එම්බා ජුදා ජනයෙනි, මියගිය ජොෂියා රජු ගැන ශෝක නොවන්න; ඔහුගේ මරණය ගැන නොවැලපෙන්න. එහෙත්, ඔහුගේ පුත් ජෝවාහාස් ගැන කෑගසා අඬන්න. මන්ද, ඔවුන් ඔහු ගෙන යන බැවිනි. ඔහු හැරී එන්නේ නැත. තමන් උපන් දේශය ඔහු තවත් නොදකින්නේ ය.</span></span> 
     </div> 
     <div class="p"> <span class="verse v10" data-usfm="JER.22.10"><span class="content"> </span></span><span class="verse v11" data-usfm="JER.22.11"><span class="label">11</span><span class="content"> </span><span class="content">ජොෂියා රජුගේ ඇවෑමෙන් ජුදාහි රජකමට පත් වූ එතැනින් පලා ගිය ඔහුගේ පුත් ජෝවාහාස් ගැන සමිඳාණන් වහන්සේ කතා කොට, </span></span><span class="verse v12" data-usfm="JER.22.12"><span class="label">12</span><span class="content">“ඔහු වහල්කමට ගෙනයනු ලැබූ තැන ම නසින්නේ ය. ඔහුගේ මේ දේශය කවදාවත් ඔහු නැවත නොදකින්නේ යැ”යි වදාළ සේක.</span></span> 
     </div> 
     <div class="s1"> <span class="heading"><b>ජෙහෝයාකීම් රජ ගැන ජෙරමියාගේ පණිවුඩය</b></span> 
     </div> 
     <div class="p"> <span class="verse v12" data-usfm="JER.22.12"><span class="content"> </span></span><span class="verse v13" data-usfm="JER.22.13"><span class="label">13</span><span class="content">“අසාධාරණ ලෙස තමාගේ නිවෙස තනාගන්නා වූ වංචාවෙන් උඩුමහල සාදාගන්නා වූ කුලී නොදී මිනිසුන්ගෙන් නිකමට වැඩ ගන්නා වූ මිනිසාට වන විපතක මහත!</span></span> 
     </div> 
     <div class="q"> <span class="verse v13" data-usfm="JER.22.13"><span class="content"> </span></span><span class="verse v14" data-usfm="JER.22.14"><span class="label">14</span><span class="content">‘විශාල උඩුමහල් මැදුරු ඇති මහා වලව්වක් මම ම සාදාගනිමි’යි කියමින්, කිහිරි ලීවලින් පනේල අල්ලා කවුළු දමා රතු සායම් ගාන මිනිසාට වන විපතක මහත!</span></span> 
     </div> 
     <div class="q"> <span class="verse v14" data-usfm="JER.22.14"><span class="content"> </span></span><span class="verse v15" data-usfm="JER.22.15"><span class="label">15</span><span class="content">කිසිවකට දෙ වන නොවන කිහිරි ලීයෙන් නිවාසයක් තනා ගැනීමෙන් නුඹ රජ කෙනෙකු කියා සිතන්නෙහි ද?</span></span> 
     </div> 
     <div class="q2"> <span class="verse v15" data-usfm="JER.22.15"><span class="content">නුඹේ පියා සැපට කා බී යුතු දේත්, සාධාරණ දේත් කර හැම අතින් ම සමෘද්ධ වුණා නොවේ ද?</span></span> 
     </div> 
     <div class="q"> <span class="verse v15" data-usfm="JER.22.15"><span class="content"> </span></span><span class="verse v16" data-usfm="JER.22.16"><span class="label">16</span><span class="content">ඔහු දිළිඳු අසරණයන්ට යුක්තිය ඉටු කෙළේ ය.</span></span> 
     </div> 
     <div class="q2"> <span class="verse v16" data-usfm="JER.22.16"><span class="content">ඒ නිසා ඔහු කළ හැම දේ සඵලවත් විය.</span></span> 
     </div> 
     <div class="q2"> <span class="verse v16" data-usfm="JER.22.16"><span class="content">සමිඳුන් අදහාගැන්ම යන්නෙන් අදහස් කරන්නේ එය යි.</span></span> 
     </div> 
     <div class="q"> <span class="verse v16" data-usfm="JER.22.16"><span class="content"> </span></span><span class="verse v17" data-usfm="JER.22.17"><span class="label">17</span><span class="content">එහෙත්, නුඹේ නෙතත්, සිතත් ආත්මාර්ථයට පමණක් යොමු වී ඇත.</span></span> 
     </div> 
     <div class="q2"> <span class="verse v17" data-usfm="JER.22.17"><span class="content">නුඹ අහිංසකයන් මරන්නෙහි ය;</span></span> 
     </div> 
     <div class="q2"> <span class="verse v17" data-usfm="JER.22.17"><span class="content">සෙනඟට සැහැසිකම් හා පීඩා කරන්නෙහි ය.</span></span> 
     </div> 
     <div class="q2"> <span class="verse v17" data-usfm="JER.22.17"><span class="content">මෙසේ පවසන්නේ සමිඳාණන් වහන්සේ ය.”</span></span> 
     </div> 
     <div class="p"> <span class="verse v17" data-usfm="JER.22.17"><span class="content"> </span></span><span class="verse v18" data-usfm="JER.22.18"><span class="label">18</span><span class="content"> </span><span class="content">එබැවින් ජොෂියාගේ පුත් ජුදාහි රජු වන ජෙහෝයාකිම් ගැන සමිඳාණන් වහන්සේ මෙසේ වදාරන සේක: “ ‘අනේ! මාගේ සහෝදරය, අනේ! මාගේ සහෝදරිය’ කියා ඔහු ගැන කිසිවෙක් නොවැලපෙති. ‘අනේ! ස්වාමීනි, අනේ රජිඳුනි,’ කියා ද කිසිවෙක් නොවැලපෙති. </span></span><span class="verse v19" data-usfm="JER.22.19"><span class="label">19</span><span class="content">කොටළුවෙකු වළලන පරිදි ඔහු ජෙරුසලමේ දොරටුවලින් එපිටට ඇදගෙන ගොස් වළට විසි කොට වළලනු ලබනු ඇත.”</span></span> 
     </div> 
     <div class="s1"> <span class="heading"><b>ජෙරුසලමේ ඉරණම</b></span> 
     </div> 
     <div class="p"> <span class="verse v19" data-usfm="JER.22.19"><span class="content"> </span></span><span class="verse v20" data-usfm="JER.22.20"><span class="label">20</span><span class="content">ජෙරුසලමේ ජනයෙනි, ඔබේ සියලු ම පෙම්වතුන් පරාජය වී සිටින නිසා ලෙබනොන් කන්දට නැඟී ගොස් මොරගසන්න. බාෂාන් දේශයට ගොස් හඬන්න; අබාරිම් කඳු වැටියෙන් මොරහඬ දෙන්න. </span></span><span class="verse v21" data-usfm="JER.22.21"><span class="label">21</span><span class="content">ඔබ යෙහෙන් සුවෙන් සිටිය දී සමිඳාණන් වහන්සේ ඔබට කතා කළ සේක. එහෙත්, ඔබ සවන් දුන්නේ නැත. උන් වහන්සේගේ හඬට කීකරු නොවීම යොවුන් වියේ සිට ම ඔබේ පුරුද්දකි. </span></span><span class="verse v22" data-usfm="JER.22.22"><span class="label">22</span><span class="content">ඔබේ මූලිකයෝ සුළඟට ගසාගෙන යන්නෝ ය. ඔබේ පෙම්වත්හු හිරකරුවන් මෙන් ගෙනයනු ලබන්නෝ ය. එවිට ඔබේ සියලු නපුරුකම් ගැන ඔබ ලජ්ජාවටත්, නින්දාවටත් පැමිණෙන්නෙහි ය. </span></span><span class="verse v23" data-usfm="JER.22.23"><span class="label">23</span><span class="content">අහෝ! ලෙබනොන් වැසියෙනි, කිහිරි ගස් අතර සුරක්ෂිත ව සිටින ඔබට විළිරුදාවෙන් පෙළෙන ස්ත්‍රියක මෙන් දුක් වේදනාව ඇති වූ විට ඔබ කෙඳිරි ගාන්නෙහි ය.</span></span> 
     </div> 
     <div class="s1"> <span class="heading"><b>ජෙකොනියා රජ කෙරේ දේව විනිශ්චය</b></span> 
     </div> 
     <div class="p"> <span class="verse v23" data-usfm="JER.22.23"><span class="content"> </span></span><span class="verse v24" data-usfm="JER.22.24"><span class="label">24</span><span class="content"> </span><span class="content">ජෙහෝයාකිම්ගේ පුත් ජුදාහි රජ වූ ජෙකොනියාට සමිඳාණන් වහන්සේ මෙසේ වදාළ සේක: “නුඹ මාගේ දකුණතේ මුද්‍රාව මෙන් සිටි නමුත්, මම නුඹ උදුරාදමන්නෙමි යි සහතික කොට කියමි. </span></span><span class="verse v25" data-usfm="JER.22.25"><span class="label">25</span><span class="content">නුඹේ ප්‍රාණය හානි කරන්නට සොයන්නන් අතටත්, නුඹ බියෙන් සිටි අයගේ අතටත් එනම්, බබිලෝනියේ රජු වන නෙබුකද්නෙශර් අතටත්, ඔවුන්ගේ හේවායින් අතටත් මම නුඹ පාවා දෙමි. </span></span><span class="verse v26" data-usfm="JER.22.26"><span class="label">26</span><span class="content">නුඹත්, නුඹ වැදූ නුඹේ මවුත් නුඹලා නූපන් අන් දේශයකට හෙළාදමන්නෙමි. එහි දී නුඹලා මැරෙනු ඇත. </span></span><span class="verse v27" data-usfm="JER.22.27"><span class="label">27</span><span class="content">නුඹලා ආපසු එන්නට ආශා කරන දේශයට නුඹලා පෙරළා නොඑන්නහු ය.”</span></span> 
     </div> 
     <div class="p"> <span class="verse v27" data-usfm="JER.22.27"><span class="content"> </span></span><span class="verse v28" data-usfm="JER.22.28"><span class="label">28</span><span class="content">ජෙරමියා මෙසේ කී ය: “ජෙකොනියා කමකට නැති, බිඳුණු බඳුනක් ද? ඔහු කිසිවෙකුට පලක් නැති බඳුනක් ද? ඔහු සහ ඔහුගේ වංශය ප්‍රතික්ෂේප කරනු ලැබ, ඔවුන් නොදන්න දේශයකට නෙරපා දමනු ලබන්නේ කුමක්නිසා ද? </span></span><span class="verse v29" data-usfm="JER.22.29"><span class="label">29</span><span class="content">එම්බා දේශය, දේශය, දේශය, සමිඳාණන් වහන්සේ කියන මේ වචනයට සවන් දෙන්න. </span></span><span class="verse v30" data-usfm="JER.22.30"><span class="label">30</span><span class="content">‘මේ මිනිසා දරුවන් නැති, තම ජීවිත කාලයේ දී කිසි සඵලයක් නොලැබූ මිනිසෙකැ’යි කියන්න. මන්ද, ඔහුගේ වංශයේ කිසිවෙකුට තවත් දාවිත්ගේ සිංහාසනයේ හිඳ ජුදා දේශයෙහි රජකම් කිරීමට නොලැබෙන්නේ ය. මෙසේ පවසන්නේ ස්වාමීන් වන මම ය.”</span></span> 
     </div> 
    </div> 
   </div> 
  </div>
 </body>
</html>