<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch31" data-usfm="JER.31">  
     <div class="s1"> <span class="heading"><b>ඉශ්රායෙල් සෙනඟ ආපසු පැමිණීම</b></span> 
     </div> 
     <div class="p"> <span class="content"> </span><span class="verse v1" data-usfm="JER.31.1"><span class="label">1</span><span class="content">සමිඳාණන් වහන්සේ මෙසේ වදාරන සේක: “ඉශ්රායෙල්හි හැම ගෝත්‍රයකම මා දෙවියන් වහන්සේ ද ඔවුන් මාගේ සෙනඟ ද වන කාලය පැමිණෙන්නේ ය. </span></span><span class="verse v2" data-usfm="JER.31.2"><span class="label">2</span><span class="content">කඩු පහරින් ගැළවුණු සෙනඟට පාළුකරයේ දී මම කරුණාව දැක්වීමි. ඉශ්රායෙල් සෙනඟ විවේක සුවය පැතූවිට, </span></span><span class="verse v3" data-usfm="JER.31.3"><span class="label">3</span><span class="content">ස්වාමීන් වන මම දුර සිට ඔවුන්ට ප්‍රකාශ වුණෙමි. ඉශ්රායෙල් ජනයෙනි, මම නුඹලාට නිරන්තරයෙන් ප්‍රේම කෙළෙමි; නුඹලාට මාගේ විශ්වාසකම තවදුරටත් ප්‍රකාශ කරමි. </span></span><span class="verse v4" data-usfm="JER.31.4"><span class="label">4</span><span class="content">එම්බා ඉශ්රායෙල් ජාතිය! මම නැවත නුඹ ගොඩනඟන්නෙමි. එවිට නුඹලා ගොඩනඟනු ලබන්නහු ය. නුඹලා නැවත නුඹලාගේ කිකිණි රබන් රැගෙන විනෝද වන්නන් සමඟ ප්‍රීතියෙන් නටන්නහු ය. </span></span><span class="verse v5" data-usfm="JER.31.5"><span class="label">5</span><span class="content">නැවත නුඹලා සමාරියේ කඳුවල මිදි වැල් වවනු ඇත. වවන්නෝ ඒවා හිටවා ඒවායේ පල භුක්ති විඳින්නෝ ය. </span></span><span class="verse v6" data-usfm="JER.31.6"><span class="label">6</span><span class="content">මන්ද, ‘නැඟිටින්න, සියොන් කන්දට අපේ දෙවි ස්වාමීන් වහන්සේ වෙත නැඟී යමු’යි එප්‍රායිම් කඳුවල රැකවලුන් හඬ නඟන දවසක් පැමිණෙන්නේ ය.”</span></span> 
     </div> 
     <div class="q"> <span class="verse v6" data-usfm="JER.31.6"><span class="content"> </span></span><span class="verse v7" data-usfm="JER.31.7"><span class="label">7</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v7" data-usfm="JER.31.7"><span class="content">“ජාතීන් අතර අගතැන්පත් ඉශ්රායෙල් ගැන ප්‍රීතියෙන් ගී ගයන්න.</span></span> 
     </div> 
     <div class="q2"> <span class="verse v7" data-usfm="JER.31.7"><span class="content">‘සමිඳාණෝ සිය සෙනඟ ගැළවූ සේක;</span></span> 
     </div> 
     <div class="q2"> <span class="verse v7" data-usfm="JER.31.7"><span class="content">ඉතිරි ව සිටින සෙනඟ මුදාගත් සේක’ කියමින් හඬ නඟා පැසසුම් ගී ගයමින් ප්‍රශංසා කරන්න.</span></span> 
     </div> 
     <div class="q"> <span class="verse v7" data-usfm="JER.31.7"><span class="content"> </span></span><span class="verse v8" data-usfm="JER.31.8"><span class="label">8</span><span class="content">බලන්න, උතුරු දේශයෙන් මම ඔවුන් ගෙනෙන්නෙමි;</span></span> 
     </div> 
     <div class="q2"> <span class="verse v8" data-usfm="JER.31.8"><span class="content">පොළොවේ ඉතා දුර තැන්වලින් ඔවුන් රැස් කරන්නෙමි;</span></span> 
     </div> 
     <div class="q2"> <span class="verse v8" data-usfm="JER.31.8"><span class="content">අන්ධයන් හා කොරුන් ද ගර්භණීන් හා ප්‍රසව වේදනාව විඳින කාන්තාවන් ද ඔවුන් සමඟ පැමිණෙනු ඇත.</span></span> 
     </div> 
     <div class="q2"> <span class="verse v8" data-usfm="JER.31.8"><span class="content">ඔවුන් මහත් සමූහයක් ව හැරී එනු ඇත.</span></span> 
     </div> 
     <div class="q"> <span class="verse v8" data-usfm="JER.31.8"><span class="content"> </span></span><span class="verse v9" data-usfm="JER.31.9"><span class="label">9</span><span class="content">ඔවුන් අඬමින් ද කන්නලව් කරමින් ද ගිය නමුත්, මම ඔවුන් සනසමින් ආපසු ගෙනෙන්නෙමි.</span></span> 
     </div> 
     <div class="q2"> <span class="verse v9" data-usfm="JER.31.9"><span class="content">දිය ඔයවල් අසලින්, නොපැකිළෙන, ඇද නැති මාවත් ඔස්සේ ඔවුන් ගෙන යන්නෙමි.</span></span> 
     </div> 
     <div class="q2"> <span class="verse v9" data-usfm="JER.31.9"><span class="content">මම ඉශ්රායෙල්වරුන්ගේ පියා වෙමි;</span></span> 
     </div> 
     <div class="q2"> <span class="verse v9" data-usfm="JER.31.9"><span class="content">එප්‍රායිම් මාගේ කුළුඳුල් පුත්‍රයා වන්නේ ය.</span></span> 
     </div> 
     <div class="q"> <span class="verse v9" data-usfm="JER.31.9"><span class="content"> </span></span><span class="verse v10" data-usfm="JER.31.10"><span class="label">10</span><span class="content">එම්බා ජාතීනි, සමිඳුන්ගේ වචනයට සවන් දී දුර බැහැර දිවයින්වල එය ප්‍රකාශ කරන්න.</span></span> 
     </div> 
     <div class="q2"> <span class="verse v10" data-usfm="JER.31.10"><span class="content">‘ඉශ්රායෙල් සෙනඟ විසිරවූ මම ඔවුන් රැස් කරන්නෙමි;</span></span> 
     </div> 
     <div class="q2"> <span class="verse v10" data-usfm="JER.31.10"><span class="content">එඬේරා තම රැළ රැකගන්න පරිදි මම ඔවුන් රැකගන්නෙමි’යි කියන්න.</span></span> 
     </div> 
     <div class="q"> <span class="verse v10" data-usfm="JER.31.10"><span class="content"> </span></span><span class="verse v11" data-usfm="JER.31.11"><span class="label">11</span><span class="content">ඉශ්රායෙල් සෙනඟට නිදහස දී, බලවත් ජාතීන්ගේ හස්තයෙන් මම ඔවුන් ගළවාගනිමි.</span></span> 
     </div> 
     <div class="q"> <span class="verse v11" data-usfm="JER.31.11"><span class="content"> </span></span><span class="verse v12" data-usfm="JER.31.12"><span class="label">12</span><span class="content">ඔව්හු පැමිණ සියොන් කන්ද මත ප්‍රීතියෙන් ගී ගයති,</span></span> 
     </div> 
     <div class="q2"> <span class="verse v12" data-usfm="JER.31.12"><span class="content">මාගේ යහපත්කම නිසා තමන් ලත් දීමනා වන ධාන්‍ය, මිදියුස හා තෙල් ද බැටළු පැටවුන් හා ගවවස්සන් ද ගැන සතුටු වන්නෝ ය.</span></span> 
     </div> 
     <div class="q2"> <span class="verse v12" data-usfm="JER.31.12"><span class="content">ඔවුන්ගේ ජීවිතය ජලයෙන් සාරවත් වූ උයනක් මෙන් වන්නේ ය.</span></span> 
     </div> 
     <div class="q2"> <span class="verse v12" data-usfm="JER.31.12"><span class="content">ඔව්හු තවත් කිසි සේත් දුක් නොවන්නෝ ය.</span></span> 
     </div> 
     <div class="q"> <span class="verse v12" data-usfm="JER.31.12"><span class="content"> </span></span><span class="verse v13" data-usfm="JER.31.13"><span class="label">13</span><span class="content">එවිට තරුණියෝ ප්‍රීතියෙන් නටන්නෝ ය.</span></span> 
     </div> 
     <div class="q2"> <span class="verse v13" data-usfm="JER.31.13"><span class="content">තරුණයෝ ද මහල්ලෝ ද එක් ව ප්‍රීති වන්නෝ ය.</span></span> 
     </div> 
     <div class="q2"> <span class="verse v13" data-usfm="JER.31.13"><span class="content">මම ඔවුන්ගේ වැලපීම ප්‍රීතියට හරවන්නෙමි.</span></span> 
     </div> 
     <div class="q2"> <span class="verse v13" data-usfm="JER.31.13"><span class="content">ඔවුන් සනසා ඔවුන්ගේ දොම්නස සොම්නසට හරවන්නෙමි.</span></span> 
     </div> 
     <div class="q"> <span class="verse v13" data-usfm="JER.31.13"><span class="content"> </span></span><span class="verse v14" data-usfm="JER.31.14"><span class="label">14</span><span class="content">පූජකයන්ගේ සිත ද හද ද පිරියෙන් පුරවන්නෙමි.</span></span> 
     </div> 
     <div class="q2"> <span class="verse v14" data-usfm="JER.31.14"><span class="content">සමිඳුන්ගේ යහපත්කමින් සෙනඟ තෘප්තියට පමුණුවන්නෙමි.</span></span> 
     </div> 
     <div class="q2"> <span class="verse v14" data-usfm="JER.31.14"><span class="content">මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>ඉශ්රායෙල් කෙරෙහි සමිඳුන්ගේ දයාව</b></span> 
     </div> 
     <div class="p"> <span class="verse v14" data-usfm="JER.31.14"><span class="content"> </span></span><span class="verse v15" data-usfm="JER.31.15"><span class="label">15</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v15" data-usfm="JER.31.15"><span class="content">“හැඬීමේ ද දැඩි වැලපීමේ ද හඬක් රාමාහි ඇසිණි.</span></span> 
     </div> 
     <div class="q2"> <span class="verse v15" data-usfm="JER.31.15"><span class="content">රාකෙල් ඇගේ දරුවන් ගැන අඬමින් ඔවුන් නැති නිසා අස්වැසිල්ලක් නැති ව සිටියා ය.</span></span> 
     </div> 
     <div class="q"> <span class="verse v15" data-usfm="JER.31.15"><span class="content"> </span></span><span class="verse v16" data-usfm="JER.31.16"><span class="label">16</span><span class="content">නුඹේ හැඬීම නවත්වා, නෙත්වලින් කඳුළු පිසදමන්න.</span></span> 
     </div> 
     <div class="q2"> <span class="verse v16" data-usfm="JER.31.16"><span class="content">නුඹේ ක්‍රියාවලට විපාකය නුඹට ලැබෙන්නේ ය;</span></span> 
     </div> 
     <div class="q2"> <span class="verse v16" data-usfm="JER.31.16"><span class="content">ඔවුන් සතුරන්ගේ දේශයෙන් හැරී එනු ඇත.</span></span> 
     </div> 
     <div class="q2"> <span class="verse v16" data-usfm="JER.31.16"><span class="content">මෙසේ පවසන්නේ සමිඳාණෝ ය.</span></span> 
     </div> 
     <div class="q"> <span class="verse v16" data-usfm="JER.31.16"><span class="content"> </span></span><span class="verse v17" data-usfm="JER.31.17"><span class="label">17</span><span class="content">නුඹේ මතු කාලය ගැන බලාපොරොත්තුවක් ඇත.</span></span> 
     </div> 
     <div class="q2"> <span class="verse v17" data-usfm="JER.31.17"><span class="content">නුඹේ දරුවන් සිය මවුබිමට ආපසු එනු ඇත.</span></span> 
     </div> 
     <div class="q"> <span class="verse v17" data-usfm="JER.31.17"><span class="content"> </span></span><span class="verse v18" data-usfm="JER.31.18"><span class="label">18</span><span class="content">ඉශ්රායෙල් සෙනඟගේ කන්නලව්ව මම ඇසීමි;</span></span> 
     </div> 
     <div class="q2"> <span class="verse v18" data-usfm="JER.31.18"><span class="content">‘සමිඳුනි, අපි කුළෑටි ගොන්වස්සෙකු මෙන් සිටියෙමු.</span></span> 
     </div> 
     <div class="q2"> <span class="verse v18" data-usfm="JER.31.18"><span class="content">ඔබ අපට දඬුවම් කළ සේක;</span></span> 
     </div> 
     <div class="q2"> <span class="verse v18" data-usfm="JER.31.18"><span class="content">එයින් අපි හැඩගැසුණෙමු.</span></span> 
     </div> 
     <div class="q2"> <span class="verse v18" data-usfm="JER.31.18"><span class="content">ඔබ අපට ඉගැන්වූ සේක.</span></span> 
     </div> 
     <div class="q2"> <span class="verse v18" data-usfm="JER.31.18"><span class="content">අප හැරී එන පිණිස ආපසු අප ගෙනෙනු මැනව.</span></span> 
     </div> 
     <div class="q2"> <span class="verse v18" data-usfm="JER.31.18"><span class="content">ඔබ අපේ දෙවි සමිඳාණන් වහන්සේ ය.</span></span> 
     </div> 
     <div class="q"> <span class="verse v18" data-usfm="JER.31.18"><span class="content"> </span></span><span class="verse v19" data-usfm="JER.31.19"><span class="label">19</span><span class="content">අපි ඔබ වෙතින් හැරී ගියෙමු, එහෙත්, අපි පසුතැවිලි වූයෙමු.</span></span> 
     </div> 
     <div class="q2"> <span class="verse v19" data-usfm="JER.31.19"><span class="content">ඒ වරද තේරුම්ගත් පසු අපි දුක ප්‍රකාශ කෙළෙමු.</span></span> 
     </div> 
     <div class="q2"> <span class="verse v19" data-usfm="JER.31.19"><span class="content">තරුණ කාලයේ දී අප පව් කළ බැවින් ලජ්ජාවටත්, නින්දාවටත් අපි පත් වූයෙමු.’</span></span> 
     </div> 
     <div class="q"> <span class="verse v19" data-usfm="JER.31.19"><span class="content"> </span></span><span class="verse v20" data-usfm="JER.31.20"><span class="label">20</span><span class="content">ඉශ්රායෙලය, නුඹ මාගේ පුත්‍රයා ය;</span></span> 
     </div> 
     <div class="q2"> <span class="verse v20" data-usfm="JER.31.20"><span class="content">මා ඉතා ප්‍රේම කරන දරුවා ය.</span></span> 
     </div> 
     <div class="q2"> <span class="verse v20" data-usfm="JER.31.20"><span class="content">නුඹේ නම මා සඳහන් කරන සෑම විට ම ප්‍රේමයෙන් මම නුඹ සිහි කරමි.</span></span> 
     </div> 
     <div class="q2"> <span class="verse v20" data-usfm="JER.31.20"><span class="content">නුඹ ගැන මාගේ සිත කකියනු ඇත.</span></span> 
     </div> 
     <div class="q2"> <span class="verse v20" data-usfm="JER.31.20"><span class="content">මම නුඹට නිසැක ව අනුකම්පා කරමි.</span></span> 
     </div> 
     <div class="q2"> <span class="verse v20" data-usfm="JER.31.20"><span class="content">මෙසේ පවසන්නේ සමිඳුන් වන මම ය.</span></span> 
     </div> 
     <div class="q"> <span class="verse v20" data-usfm="JER.31.20"><span class="content"> </span></span><span class="verse v21" data-usfm="JER.31.21"><span class="label">21</span><span class="content">මං සලකුණු වන මාර්ග කණු සිටුවාගන්න.</span></span> 
     </div> 
     <div class="q2"> <span class="verse v21" data-usfm="JER.31.21"><span class="content">එසේ නුඹේ මාර්ගය නැවත සොයාගෙන, ඉශ්රායෙල් ජනයෙනි, ආපසු හැරී එන්න.</span></span> 
     </div> 
     <div class="q2"> <span class="verse v21" data-usfm="JER.31.21"><span class="content">නුඹලාගේ නගරවලට හැරී එන්න.</span></span> 
     </div> 
     <div class="q"> <span class="verse v21" data-usfm="JER.31.21"><span class="content"> </span></span><span class="verse v22" data-usfm="JER.31.22"><span class="label">22</span><span class="content">අහෝ! අකීකරු ජනයෙනි, නුඹලා කොතෙක් කල් සැකෙන් සැලෙන්නහු ද?</span></span> 
     </div> 
     <div class="q2"> <span class="verse v22" data-usfm="JER.31.22"><span class="content">සමිඳුන් වන මා පොළොවේ අලුත් දෙයක් මවා ඇත.</span></span> 
     </div> 
     <div class="q2"> <span class="verse v22" data-usfm="JER.31.22"><span class="content">කාන්තාවක් ඇගේ පුරුෂයා යළි සොයමින් යන්නී ය.”</span></span> 
     </div> 
     <div class="s1"> <span class="heading"><b>ඉශ්රායෙල් සෙනඟගේ අනාගත සෞභාග්‍යය</b></span> 
     </div> 
     <div class="p"> <span class="verse v22" data-usfm="JER.31.22"><span class="content"> </span></span><span class="verse v23" data-usfm="JER.31.23"><span class="label">23</span><span class="content">ඉශ්රායෙල්වරුන්ගේ සියලු බලැති දෙවි ස්වාමීන් වහන්සේ මෙසේ වදාරන සේක: “සෙනඟගේ උරුමය මා ඔවුන්ට යළි ලබා දුන් විට, ‘එම්බා ධර්මිෂ්ඨකමේ වාසභූමිය! එම්බා ශුද්ධ කන්ද! සමිඳාණන් වහන්සේ ඔබට ආශීර්වාද කරන සේක් වා!’ යන කීම ඔවුන් ජුදා දේශයෙහි ද එහි නගරවල ද නැවත භාවිතා කරනු ඇත. </span></span><span class="verse v24" data-usfm="JER.31.24"><span class="label">24</span><span class="content">ජුදාවේ ද එහි සියලු නගරවල ද සෙනඟ ජීවත් වන්නෝ ය. එහි ගොවියෝ ද ගව රැළ කැටුව යන්නෝ ද එක් ව වාසය කරන්නෝ ය. </span></span><span class="verse v25" data-usfm="JER.31.25"><span class="label">25</span><span class="content">එවිට මම පීඩාවට පත් වූවන් ප්‍රාණවත් කරන්නෙමි; සාගින්නෙන් පෙළෙනවුන් තෘප්තියට පමුණුවන්නෙමි. </span></span><span class="verse v26" data-usfm="JER.31.26"><span class="label">26</span><span class="content">එවිට මම අවදි ව වටපිට බැලුවෙමි. මගේ නින්ද සතුටුදායක විය.</span></span> 
     </div> 
     <div class="p"> <span class="verse v26" data-usfm="JER.31.26"><span class="content"> </span></span><span class="verse v27" data-usfm="JER.31.27"><span class="label">27</span><span class="content">“ඉශ්රායෙල් දේශය හා ජුදා දේශය සෙනඟගෙන් ද ගවයන්ගෙන් ද පුරවන කාලය පැමිණෙන්නේ යයි ස්වාමීන් වන මම කියන්නෙමි. </span></span><span class="verse v28" data-usfm="JER.31.28"><span class="label">28</span><span class="content">උදුරන්නටත්, කඩා දමන්නටත්, හෙළාදමන්නටත්, නැති කරන්නටත්, විපත්ති පමුණුවන්නටත් මා සැලැසූ පරිදි, ගොඩනඟන්නටත් හිටවන්නටත් මම සලස්වන්නෙමි. මෙසේ පවසන්නේ ස්වාමීන් වන මම ය. </span></span><span class="verse v29" data-usfm="JER.31.29"><span class="label">29</span><span class="content">ඒ කාලය පැමිණි විට, ‘පියවරු ඇඹුල් මිදි පල කෑවෝ ය. දරුවන්ගේ දත් හිරිවැටුණේ ය’යි තවත් කියනු නොලබන්නේ ය. </span></span><span class="verse v30" data-usfm="JER.31.30"><span class="label">30</span><span class="content">එහෙත්, එකිනෙකා නසින්නේ තමන්ගේ පව් නිසා ය. දත් හිරි වැටෙන්නේ ඇඹුල් මිදි පල කෑ තැනැත්තාගේ ම ය.”</span></span> 
     </div> 
     <div class="s1"> <span class="heading"><b>සමිඳුන්ගේ අලුත් ගිවිසුම</b></span> 
     </div> 
     <div class="p"> <span class="verse v30" data-usfm="JER.31.30"><span class="content"> </span></span><span class="verse v31" data-usfm="JER.31.31"><span class="label">31</span><span class="content"> </span><span class="content"> </span><span class="content">සමිඳාණන් වහන්සේ මෙසේ වදාරන සේක: “ඉශ්රායෙල් සෙනඟ හා ජුදා සෙනඟ සමඟ ද මා අලුත් ගිවිසුමක් කරන කාලය පැමිණෙන්නේ ය. </span></span><span class="verse v32" data-usfm="JER.31.32"><span class="label">32</span><span class="content">ඒ වනාහි ඔවුන්ගේ පියවරුන් මා අතින් අල්ලාගෙන මිසර දේශයෙන් පිටතට ගෙන එන්නට පියවර ගත් කාලයේ දී ඔවුන් සමඟ මා කළ ගිවිසුම ඔව්හු කඩ කළෝ ය. මෙසේ පවසන්නේ ස්වාමීන් වන මම ය. </span></span><span class="verse v33" data-usfm="JER.31.33"><span class="label">33</span><span class="content">එහෙත්, ඒ කාලය පැමිණි විට, ඉශ්රායෙල් සෙනඟ සමඟ මා කරන ගිවිසුම මෙය වේ. මම මාගේ අණපණත් ඔවුන් තුළ පිහිටුවා එය ඔවුන්ගේ සිත්වල ලියන්නෙමි. මම ඔවුන්ගේ දෙවියන් වහන්සේ වන්නෙමි, ඔව්හු මාගේ සෙනඟ වන්නෝ ය. මෙසේ පවසන්නේ ස්වාමීන් වන මම ය. </span></span><span class="verse v34" data-usfm="JER.31.34"><span class="label">34</span><span class="content">‘සමිඳාණන් වහන්සේ හඳුනාගන්න’කියා, එකිනෙකා තම තමාගේ අසල්වැසියාට ද සහෝදරයාට ද උගන්වන්නට වුවමනා වන්නේ නැත. මන්ද, ඔවුන්ගෙන් කුඩා අය පටන් ලොකු අය දක්වා සියල්ලන් ම මා හැඳින ගනු ඇත. මම ඔවුන්ගේ අපරාධ කමා කරන්නෙමි; ඔවුන්ගේ පාප තවත් සිහි නොකරන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="q"> <span class="verse v34" data-usfm="JER.31.34"><span class="content"> </span></span><span class="verse v35" data-usfm="JER.31.35"><span class="label">35</span><span class="content">දිවා කල එළිය පිණිස ඉර ද රෑ කල එළිය පිණිස සඳ හා තරු ද සමිඳාණෝ දෙන සේක;</span></span> 
     </div> 
     <div class="q2"> <span class="verse v35" data-usfm="JER.31.35"><span class="content">රළ ගොස ඇති වන සේ මුහුද කළඹන සේක;</span></span> 
     </div> 
     <div class="q2"> <span class="verse v35" data-usfm="JER.31.35"><span class="content">එතුමන්ගේ නාමය සව් බලැති සමිඳාණෝ ය.</span></span> 
     </div> 
     <div class="q"> <span class="verse v35" data-usfm="JER.31.35"><span class="content"> </span></span><span class="verse v36" data-usfm="JER.31.36"><span class="label">36</span><span class="content">සොබා දහම පහ ව ගියොත් මිස, ඉශ්රායෙල් සෙනඟ ජාතියක් ව නොපවතින බවට එතුමාණෝ පොරොන්දු වන සේක.</span></span> 
     </div> 
     <div class="q"> <span class="verse v36" data-usfm="JER.31.36"><span class="content"> </span></span><span class="verse v37" data-usfm="JER.31.37"><span class="label">37</span><span class="content">ඉහළ අහස මනින්නටත්, පහත පොළොවේ අත්තිවාරම් සොයා දැනගන්නටත් යමෙකුට පුළුවන් නම් පමණක්,</span></span> 
     </div> 
     <div class="q2"> <span class="verse v37" data-usfm="JER.31.37"><span class="content">ඉශ්රායෙල් සෙනඟ කළ සියල්ල නිසා එතුමාණෝ ඔවුන් පහකරන සේක.</span></span> 
     </div> 
     <div class="q2"> <span class="verse v37" data-usfm="JER.31.37"><span class="content">මෙසේ පවසන්නේ සමිඳුන් වන මම ය.</span></span> 
     </div> 
     <div class="p"> <span class="verse v37" data-usfm="JER.31.37"><span class="content"> </span></span><span class="verse v38" data-usfm="JER.31.38"><span class="label">38</span><span class="content">සමිඳාණන් වහන්සේ මෙසේ වදාරන සේක: “හනනෙල්ගේ කොත පටන් කොනේ දොරටුව දක්වා සමිඳාණන් වහන්සේ උදෙසා නගරයක් ගොඩනඟනු ලබන දවස් පැමිණෙන්නේ ය. </span></span><span class="verse v39" data-usfm="JER.31.39"><span class="label">39</span><span class="content">එතැන් සිට මායිම, බටහිර ගාරෙබ් හෙල දක්වා ද ගොවාය වටේට ද පැමිණෙයි. </span></span><span class="verse v40" data-usfm="JER.31.40"><span class="label">40</span><span class="content">මළකඳන් හා අළු දමන මුළු මිටියාවත ද කිද්‍රොන් මිටියාවත දක්වා ද නැගෙනහිර තිබෙන අශ්ව දොරටුවේ කොන දක්වා ද සියලු පිට්ටනි ස්වාමීන් වන මට ශුද්ධ වන්නේ ය. නගරය කිසි කලෙක උදුරනු නොලබන්නේ ය. හෙළාදමනු නොලබන්නේ ය.”</span></span> 
     </div> 
    </div> 
   </div> 
  </div>
 </body>
</html>