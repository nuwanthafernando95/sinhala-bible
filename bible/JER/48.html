<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch48" data-usfm="JER.48">  
     <div class="s1"> <span class="heading"><b>මෝවබ්වරුන්ගේ විනාශය</b></span> 
     </div> 
     <div class="p"> <span class="content"> </span><span class="verse v1" data-usfm="JER.48.1"><span class="label">1</span><span class="content"> </span><span class="content">ඉශ්රායෙල්වරුන්ගේ සියලු බලැති දෙවි ස්වාමීන් වහන්සේ මෝවබ් ගැන වදාළ දේ මෙසේ ය: “අහෝ, නෙබෝ‍් වැසියන්ට වන විපතක මහත! මන්ද, එය පාළු වී ඇත. කිරියාතයිම් ලජ්ජාවට පත් වී ඇත. සතුරා එය අල්ලාගෙන ඇත. එහි බලකොටු නින්දිත ලෙස බිඳදමා ඇත. මිස්ගාබ් ලජ්ජාවටත්, කැළඹීමටත් පැමිණියේ ය. </span></span><span class="verse v2" data-usfm="JER.48.2"><span class="label">2</span><span class="content">මෝවබ්හි කීර්තිය පහ වී ගොස් ඇත. ‘අපි මෝවබ් ජාතිය නැත්තට ම විනාශ කරමු’යි කියමින් හෙෂ්බොන්හි දී සතුරෝ කුමන්ත්‍රණ කරති. මද්මේන් නගරය නිහඬ වන්නේ ය. සතුරු සේනා ඊට පහර දෙන්නෝ ය. </span></span><span class="verse v3" data-usfm="JER.48.3"><span class="label">3</span><span class="content">නාස්තියත්, මහා විනාශයත් නිසා කෑමොරගැසීමේ හඬක් හොරොතයිම් කෙරෙන් නික්මෙන්නේ ය.</span></span> 
     </div> 
     <div class="p"> <span class="verse v3" data-usfm="JER.48.3"><span class="content"> </span></span><span class="verse v4" data-usfm="JER.48.4"><span class="label">4</span><span class="content">“මෝවබ් විනාශ කරනු ලැබී ය. එහි කුඩා දරුවන්ගේ බෙරිහන් දීම සෝයාර් දක්වා ඇසේ.</span></span> 
     </div> 
     <div class="p"> <span class="verse v4" data-usfm="JER.48.4"><span class="content"> </span></span><span class="verse v5" data-usfm="JER.48.5"><span class="label">5</span><span class="content">“ලුහිත්ට යන උඩහ පාරේ හැඩුම් පිට හැඩුම් නඟින්නේ ය. එසේ ය, හොරොතයිම්ට බැස යන පාරේ විනාශයේ දුක්ඛිත අඳෝනාව ඇසෙන්නේ ය.</span></span> 
     </div> 
     <div class="p"> <span class="verse v5" data-usfm="JER.48.5"><span class="content"> </span></span><span class="verse v6" data-usfm="JER.48.6"><span class="label">6</span><span class="content">“ ‘හනික, පණ බේරාගන්න පිණිස කාන්තාරයේ වල් බූරුවන් මෙන් දුවන්නැ’යි ඔව්හු කියති.</span></span> 
     </div> 
     <div class="p"> <span class="verse v6" data-usfm="JER.48.6"><span class="content"> </span></span><span class="verse v7" data-usfm="JER.48.7"><span class="label">7</span><span class="content">“එම්බා මෝවබ්! නුඹ නුඹේ බලකොටු හා සම්පත කෙරෙහි නුඹේ විශ්වාසය තැබූ බැවින් නුඹත් ගෙනයනු ලබන්නෙහි ය. කෙමොෂ් දෙවියා ද ඔහුගේ පූජකයෝ ද අධිපතීහු ද එකට වහල්කමට ගෙනයනු ලබන්නෝ ය.</span></span> 
     </div> 
     <div class="p"> <span class="verse v7" data-usfm="JER.48.7"><span class="content"> </span></span><span class="verse v8" data-usfm="JER.48.8"><span class="label">8</span><span class="content">“සියලු නගරවලට විනාශකයා පැමිණෙන්නේ ය. කිසි ම නගරයක් නොගැළවෙන්නේ ය. ස්වාමීන් වන මා කී ලෙස මිටියාවත ද තැනිතලාව ද නැතිනාස්ති වන්නේ ය.</span></span> 
     </div> 
     <div class="p"> <span class="verse v8" data-usfm="JER.48.8"><span class="content"> </span></span><span class="verse v9" data-usfm="JER.48.9"><span class="label">9</span><span class="content">“මෝවබ්ට සොහොනක් සකස් කරන්න. එය විගසින් විනාශ වන්නේ ය. එහි නගර පාළුවට යන්නේ ය. කිසිවෙක් එහි වාසය නොකරති.”</span></span> 
     </div> 
     <div class="p"> <span class="verse v9" data-usfm="JER.48.9"><span class="content"> </span></span><span class="verse v10" data-usfm="JER.48.10"><span class="label">10</span><span class="content">සමිඳාණන් වහන්සේගේ කාර්යයන් මුළු ධෛර්යය යොදා නොකරන්නන්ට සාප වේ වා! කඩුවෙන් ගසා නොමරන්නාටත් සාප වේ වා!</span></span> 
     </div> 
     <div class="s1"> <span class="heading"><b>මෝවබ් නගර විනාශ කරනු ලැබීම</b></span> 
     </div> 
     <div class="p"> <span class="verse v10" data-usfm="JER.48.10"><span class="content"> </span></span><span class="verse v11" data-usfm="JER.48.11"><span class="label">11</span><span class="content">සමිඳාණන් වහන්සේ මෙසේ වදාළ සේක: “මෝවබ් ජාතිය මුල් කාලයේ සිට සුරක්ෂිත ව පැවතිණි. කිසි කලක ඒ ජාතිය වහල්කමට ගෙනයනු නොලැබී ය. මෝවබ් වනාහි, භාජනයෙන් භාජනයට වත් නොකරනු ලැබූ, යටට මණ්ඩි බසින තෙක් භාජනයක නිශ්චල ව ඇති මිදියුස වැනි ය. එහි රස අඩු නොවී ඒ තුළ ම පැවැතේ. එහි සුවඳ වෙනස් වී නැත.</span></span> 
     </div> 
     <div class="p"> <span class="verse v11" data-usfm="JER.48.11"><span class="content"> </span></span><span class="verse v12" data-usfm="JER.48.12"><span class="label">12</span><span class="content">“එබැවින් මෝවබ් ජාතිය මිදියුස මෙන් වත් කර, හළාදමන පිණිස සෙනඟක් එවන කාලය පැමිණෙන්නේ ය. ඔව්හු මිදියුස බඳුන් හිස් කොට ඒවා කැබෙලි කොට දමන්නෝ ය. </span></span><span class="verse v13" data-usfm="JER.48.13"><span class="label">13</span><span class="content">ඉශ්රායෙල් වංශය තමන් විශ්වාස කළ බෙතෙල් නම් දෙවියා නිසා ලජ්ජාවට පත් වූවා සේ මෝවබ් ජනයා තමන් විශ්වාස කළ කෙමොෂ් දෙවියා නිසා ලජ්ජාවට පත් වෙති.</span></span> 
     </div> 
     <div class="p"> <span class="verse v13" data-usfm="JER.48.13"><span class="content"> </span></span><span class="verse v14" data-usfm="JER.48.14"><span class="label">14</span><span class="content">“මෝවබ් ජනයෙනි, නුඹලා ‘වීරයෝ ය’යි ද ‘යුද්ධයෙහි දක්ෂ හේවායෝ ය’යි ද තමන් ගැන ම පුරසාරම් දොඩන්නේ මන් ද?</span></span> 
     </div> 
     <div class="p"> <span class="verse v14" data-usfm="JER.48.14"><span class="content"> </span></span><span class="verse v15" data-usfm="JER.48.15"><span class="label">15</span><span class="content">“මෝවබ් සහ එහි නගරවල විනාශකයා පැමිණෙයි. එහි කදිම තරුණයෝ මැරුම් කෑමට බැස ගියෝ ය. මෙසේ පවසන්නේ සියලු බලැති සමිඳාණන් වහන්සේ නම් රජ තුමාණන් වන මම ය.</span></span> 
     </div> 
     <div class="p"> <span class="verse v15" data-usfm="JER.48.15"><span class="content"> </span></span><span class="verse v16" data-usfm="JER.48.16"><span class="label">16</span><span class="content">“මෝවබ් රටේ විනාශය ළඟ ය. එහි විපත්තිය විගස පැමිණෙන්නේ ය.</span></span> 
     </div> 
     <div class="p"> <span class="verse v16" data-usfm="JER.48.16"><span class="content"> </span></span><span class="verse v17" data-usfm="JER.48.17"><span class="label">17</span><span class="content">“මෝවබ් වට කර සිටින සියල්ලෙනි, එහි නාමය දන්න සියල්ලෙනි, ඒ රට ගැන විලාප කියන්න. ‘අහෝ! බලවත් ජයකොන්තය, අලංකාර සැරයටිය කැඩුණු හැටි ය’යි කියන්න.</span></span> 
     </div> 
     <div class="p"> <span class="verse v17" data-usfm="JER.48.17"><span class="content"> </span></span><span class="verse v18" data-usfm="JER.48.18"><span class="label">18</span><span class="content">“අහෝ; දීබොන්හි වැසියෙනි! නුඹලාගේ තේජසින් බැස අවුත් බිම දූවිල්ලෙහි හිඳ ගන්න. මන්ද, මෝවබ් විනාශ කළ සතුරා නුඹලාට විරුද්ධ ව පැමිණ නුඹලාගේ බලකොටු විනාශ කරනු ඇත.</span></span> 
     </div> 
     <div class="p"> <span class="verse v18" data-usfm="JER.48.18"><span class="content"> </span></span><span class="verse v19" data-usfm="JER.48.19"><span class="label">19</span><span class="content">“අහෝ, අරෝයෙරේහි වැසියෙනි! මඟ රැක බලා සිට, කුමක් සිදු වුණා දැ යි ගැළවී පලා යන ස්ත්‍රී පුරුෂයන්ගෙන් අසන්න.</span></span> 
     </div> 
     <div class="p"> <span class="verse v19" data-usfm="JER.48.19"><span class="content"> </span></span><span class="verse v20" data-usfm="JER.48.20"><span class="label">20</span><span class="content">“ඔවුන් පිළිතුරු දෙමින්, ‘මෝවබ් බිඳ හෙළනු ලැබූ බැවින් එය ලජ්ජාවට පත් වී ඇත; ඒ ගැන හඬා වැලපෙන්න. මෝවබ් විනාශ කරනු ලැබී යයි අර්ණොන් ගං ඉවුරු දිගේ ප්‍රකාශ කරන්නැ’යි කියනු ඇත.</span></span> 
     </div> 
     <div class="p"> <span class="verse v20" data-usfm="JER.48.20"><span class="content"> </span></span><span class="verse v21" data-usfm="JER.48.21"><span class="label">21</span><span class="content">“තැනිතලාවේ පිහිටි, හොලොන් ද ජහශා ද මෙපායත් ද </span></span><span class="verse v22" data-usfm="JER.48.22"><span class="label">22</span><span class="content">දීබොන් ද නෙබෝ ද බෙත්-දිබ්ලාතයිම් ද </span></span><span class="verse v23" data-usfm="JER.48.23"><span class="label">23</span><span class="content">කිරියාතයිම් ද බෙත්-ගාමුල් ද බෙත්-මෙයෝන් ද </span></span><span class="verse v24" data-usfm="JER.48.24"><span class="label">24</span><span class="content">කෙරියෝත් ද බොශ්රා ද යන නගර පිටත්, ළඟපාත හා ඈත ඇති මෝවබ් දේශයේ සියලු ම නගර පිටත් විනිශ්චය පැමිණ තිබේ. </span></span><span class="verse v25" data-usfm="JER.48.25"><span class="label">25</span><span class="content">මෝවබ්හි තෙද බලය බිඳ දමා ඇත; එහි පරාක්‍රමය විනාශ කර ඇත. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>මෝවබ් නින්දාවට පත්වීම</b></span> 
     </div> 
     <div class="p"> <span class="verse v25" data-usfm="JER.48.25"><span class="content"> </span></span><span class="verse v26" data-usfm="JER.48.26"><span class="label">26</span><span class="content">සමිඳාණන් වහන්සේ මෙසේ වදාළ සේක: “ස්වාමීන් වන මට විරුද්ධ ව මෝවබ් තමන් උසස් ලෙස සිතූ නිසා, ඔහු වෙරිමත් වූ මිනිසෙකු මෙන් වේ වා! ඔහු සිය වමනයෙහි පෙරළෙමින් සරදමට ලක් වේ වා! </span></span><span class="verse v27" data-usfm="JER.48.27"><span class="label">27</span><span class="content">මෝවබ්, නුඹට ඉශ්රායෙල් සරදමක් වුණා නොවේ ද? ඉශ්රායෙල් සොරුන් අතරේ සම්බ වී ද? නුඹ ඉශ්රායෙල් ගැන කතා කරන සෑම විට ම අවඥාවෙන් හිස වැනුවෙහි ය.</span></span> 
     </div> 
     <div class="q"> <span class="verse v27" data-usfm="JER.48.27"><span class="content"> </span></span><span class="verse v28" data-usfm="JER.48.28"><span class="label">28</span><span class="content">අහෝ මෝවබ් වැසියෙනි!</span></span> 
     </div> 
     <div class="q2"> <span class="verse v28" data-usfm="JER.48.28"><span class="content">නගර අත්හැර පර්වතවල වාසය කරන්න.</span></span> 
     </div> 
     <div class="q2"> <span class="verse v28" data-usfm="JER.48.28"><span class="content">ගුහා විවර පැතිවල කැදලි සාදන පරෙවියා මෙන් වන්න.</span></span> 
     </div> 
     <div class="q"> <span class="verse v28" data-usfm="JER.48.28"><span class="content"> </span></span><span class="verse v29" data-usfm="JER.48.29"><span class="label">29</span><span class="content">මෝවබ් ඉතා අහංකාරී ය.</span></span> 
     </div> 
     <div class="q2"> <span class="verse v29" data-usfm="JER.48.29"><span class="content">එහි වැසියන්ගේ උඩඟුකමත්, ආඩම්බරයත්, උදාරකමත්, අහංකාරයත් ගැන මා අසා ඇත.</span></span> 
     </div> 
     <div class="q"> <span class="verse v29" data-usfm="JER.48.29"><span class="content"> </span></span><span class="verse v30" data-usfm="JER.48.30"><span class="label">30</span><span class="content">ඔවුන්ගේ අභිමානය ගැන සමිඳුන් වන මම අසා ඇත්තෙමි.</span></span> 
     </div> 
     <div class="q2"> <span class="verse v30" data-usfm="JER.48.30"><span class="content">ඔවුන්ගේ පාරට්ටුවත්, ඔවුන්ගේ ක්‍රියාවලියත් නිෂ්ඵල ය.</span></span> 
     </div> 
     <div class="q"> <span class="verse v30" data-usfm="JER.48.30"><span class="content"> </span></span><span class="verse v31" data-usfm="JER.48.31"><span class="label">31</span><span class="content">එබැවින් මෝවබ් ගැන මුළු මෝවබ් ගැන වැලපෙන්නෙමි.</span></span> 
     </div> 
     <div class="q2"> <span class="verse v31" data-usfm="JER.48.31"><span class="content">කීර්-හෙරෙස්හි මිනිසුන් ගැන වැලපෙන්නෙමි.</span></span> 
     </div> 
     <div class="q"> <span class="verse v31" data-usfm="JER.48.31"><span class="content"> </span></span><span class="verse v32" data-usfm="JER.48.32"><span class="label">32</span><span class="content">ජාසෙර්හි සෙනඟ ගැන වැලපෙනවාට වඩා මිදි වැලක් වැනි සිබ්මාහි සෙනඟ ගැන වැලපෙන්නෙමි.</span></span> 
     </div> 
     <div class="q2"> <span class="verse v32" data-usfm="JER.48.32"><span class="content">එහි අතු මළ මුහුදෙන් එපිට විහිදී ජාසෙර් දක්වා පැතිර ගොස් ඇත.</span></span> 
     </div> 
     <div class="q2"> <span class="verse v32" data-usfm="JER.48.32"><span class="content">එහෙත්, දැන් එහි ග්‍රීෂ්ම කාලයේ පල හා මුද්‍රික වලු පිට විනාශය පැමිණ ඇත.</span></span> 
     </div> 
     <div class="q"> <span class="verse v32" data-usfm="JER.48.32"><span class="content"> </span></span><span class="verse v33" data-usfm="JER.48.33"><span class="label">33</span><span class="content">මෝවබ් දේශයේ සරු කෙත්වලින් ප්‍රීති සන්තෝෂය පහ වී ගොස් ඇත.</span></span> 
     </div> 
     <div class="q2"> <span class="verse v33" data-usfm="JER.48.33"><span class="content">මිදි මිරිකන යන්ත්‍රවල මිදියුස සිඳී යන්නට මම සැලැස්වීමි.</span></span> 
     </div> 
     <div class="q2"> <span class="verse v33" data-usfm="JER.48.33"><span class="content">මිදි පල මිරිකා, මිදියුස සාදන්නන් නඟන ඝෝෂාව ප්‍රීති නාදයක් නොවේ.</span></span> 
     </div> 
     <div class="p"> <span class="verse v33" data-usfm="JER.48.33"><span class="content"> </span></span><span class="verse v34" data-usfm="JER.48.34"><span class="label">34</span><span class="content">“හෙෂ්බොන්හි හා එලෙයාලේහි සෙනඟ මොරගසති. ඔවුන්ගේ මොරහඬ ජහශ් දක්වා ඇසේ; ශෝවර්හි ජනයාට එය ඇසේ. හොරොනායිම් හා එග්ලත්-ෂෙලීෂිය ද දක්වාත් ඇසේ. නිම්රිම්හි ජලය පවා හිඳී ගොස් ඇත. </span></span><span class="verse v35" data-usfm="JER.48.35"><span class="label">35</span><span class="content">මෝවබ්හි ගිරිකුළු දේවාලයන්හි පූජා කරන්නා ද තමාගේ දෙවිවරුන්ට සුවඳ දුම් ඔප්පු කරන්නා ද මම නැති කරන්නෙමි. මෙසේ පවසන්නේ ස්වාමීන් වන මම ය.</span></span> 
     </div> 
     <div class="p"> <span class="verse v35" data-usfm="JER.48.35"><span class="content"> </span></span><span class="verse v36" data-usfm="JER.48.36"><span class="label">36</span><span class="content">“ඒ නිසා මාගේ සිත මෝවබ් ගැන ද කීර්-හෙරෙස් ගැන ද නළාවක් මෙන් දුක් හඬ නඟයි. මන්ද, ඔවුන් උපදවාගත් සම්පත් නැති වී ගොස් ඇත. </span></span><span class="verse v37" data-usfm="JER.48.37"><span class="label">37</span><span class="content">සියලු දෙනා ම හිස් මුඩු කරගෙන රැවුල් කපා දමා ඇත. ඔවුන් සිය අත් කපාකොටාගෙන ඉඟටිවල ගෝණි රෙදි බැඳගෙන ඇත. </span></span><span class="verse v38" data-usfm="JER.48.38"><span class="label">38</span><span class="content">මෝවබ්හි සියලු පියසි උඩ ද එහි සියලු චතුරශ්‍රවල ද ඇසෙන්නේ වැලපීම පමණකි. මන්ද, කිසිවෙකුට වුවමනා නැති භාජනයක් පොඩි කරන්නාක් මෙන් මා මෝවබ් පොඩි කරදමා ඇත. මෙසේ පවසන්නේ ස්වාමීන් වන මම ය. </span></span><span class="verse v39" data-usfm="JER.48.39"><span class="label">39</span><span class="content">බලන්න, මෝවබ් සුණු විසුණු වී තිබෙන හැටි! අහෝ! එහි සෙනඟ වැලපෙන හැටි! මෝවබ් ලජ්ජාවෙන් පිටුපා සිටින හැටි! මෙසේ මෝවබ් එය වටකර සිටි සියල්ලන්ට සරදමට හා භීතියට කරුණක් වී ඇත.”</span></span> 
     </div> 
     <div class="s1"> <span class="heading"><b>මෝවබ්ට ගැළවීමක් නැති වීම</b></span> 
     </div> 
     <div class="p"> <span class="verse v39" data-usfm="JER.48.39"><span class="content"> </span></span><span class="verse v40" data-usfm="JER.48.40"><span class="label">40</span><span class="content">සමිඳාණන් වහන්සේ මෙසේ වදාරන සේක: “යම් ජාතියක් රාජාලියෙකු මෙන් වේගයෙන් ඉගිලී අවුත් මෝවබ්ට විරුද්ධ ව පියාපත් විහිදුවනු ඇතැ යි ස්වාමීන් වන මම කීවෙමි. </span></span><span class="verse v41" data-usfm="JER.48.41"><span class="label">41</span><span class="content">නගර සතුරාට අසු වනු ඇත; බලකොටු අල්ලා ගනු ලැබේ; මෝවබ්හි හේවායන්ගේ සිත ප්‍රසව වේදනාව විඳින ස්ත්‍රියකගේ සිත මෙන් වන්නේ ය. </span></span><span class="verse v42" data-usfm="JER.48.42"><span class="label">42</span><span class="content">මෝවබ් තමන් උසස් ලෙස සැලකූ බැවින්, මින්පසු ජාතියක් ව නොසිටින ලෙස විනාශ කරනු ලබන්නේ ය. </span></span><span class="verse v43" data-usfm="JER.48.43"><span class="label">43</span><span class="content">අහෝ, මෝවබ් වැසියෙනි! භීතියත්, බොරු වළත්, මලපතත් නුඹලා ඉදිරියේ ඇත. මෙසේ පවසන්නේ ස්වාමීන් වන මම ය. </span></span><span class="verse v44" data-usfm="JER.48.44"><span class="label">44</span><span class="content">භීතිය කෙරෙන් පලා යන්නා බොරු වළේ වැටේ; බොරු වළෙන් ගොඩ වන්නා මලපතට අසු වේ. මන්ද, මෝවබ්ට දඬුවම් දෙන අවුරුද්ද තුළ මේ සියලු විපත් ඔවුන්ට පමුණුවනු ඇත. මෙසේ පවසන්නේ ස්වාමීන් වන මම ය. </span></span><span class="verse v45" data-usfm="JER.48.45"><span class="label">45</span><span class="content">පලා ගිය අය ආරක්ෂාව සොයා හෙෂ්බොන්හි නතර වී දුබල ව සිටිති. මන්ද, හෙෂ්බොන් සිට ගින්නක් නැඟී ඇත. සිහොන් මාලිගාවෙන් ගිනි දලුවක් පිට වී ඇත. එයින් මෝවබ් රටේ හා ඝෝෂාකාරී පුත්‍රයන්ගේ පළාතේ දේශ සීමා දවාලනු ඇත. </span></span><span class="verse v46" data-usfm="JER.48.46"><span class="label">46</span><span class="content">අහෝ, මෝවබ්! නුඹට වන විපතක මහත! කෙමොෂ්හි සෙනඟ විනාශ වී ඇත. නුඹේ දරුදැරියෝ වහල්කමට ගෙනයනු ලැබූ හ. </span></span><span class="verse v47" data-usfm="JER.48.47"><span class="label">47</span><span class="content">එහෙත්, මතු දවස්වල දී මම මෝවබ්ට සමෘද්ධිය යළි ඇති කරන්නෙමි. මෙසේ පවසන්නේ ස්වාමීන් වන මම ය. මෝවබ් ගැන විනිශ්චය මෙය වේ.”</span></span> 
     </div> 
    </div> 
   </div> 
  </div>
 </body>
</html>