<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch18" data-usfm="JER.18">  
     <div class="s1"> <span class="heading"><b>ජෙරමියා හා කුම්භකාරයා</b></span> 
     </div> 
     <div class="p"> <span class="content"> </span><span class="verse v1" data-usfm="JER.18.1"><span class="label">1</span><span class="content">සමිඳාණන් වහන්සේ මෙසේ වදාළ සේක: </span></span><span class="verse v2" data-usfm="JER.18.2"><span class="label">2</span><span class="content">“නුඹ නැඟී කුම්භකාරයාගේ ගෙට යන්න; එහි දී මාගේ පණිවුඩය නුඹට ප්‍රකාශ කරන්නෙමි.” </span></span><span class="verse v3" data-usfm="JER.18.3"><span class="label">3</span><span class="content">එකල මම කුම්භකාරයාගේ ගෙදරට ගියෙමි; ඔහු සකපෝරුවෙන් වැඩ කරමින් සිටියේ ය. </span></span><span class="verse v4" data-usfm="JER.18.4"><span class="label">4</span><span class="content">යම්කිසි විටක ඔහු අඹමින් සිටි මැටි බඳුනක් නරක් වූ කල, ඔහු යළිත් ඒ මැටි ගෙන එයින් වෙන බඳුනක් තමා රිසි සේ සෑදුවේ ය.</span></span> 
     </div> 
     <div class="p"> <span class="verse v4" data-usfm="JER.18.4"><span class="content"> </span></span><span class="verse v5" data-usfm="JER.18.5"><span class="label">5</span><span class="content">එකල සමිඳාණන් වහන්සේ මට මෙසේ වදාළ සේක: </span></span><span class="verse v6" data-usfm="JER.18.6"><span class="label">6</span><span class="content">“එම්බා ඉශ්රායෙල් ජනයෙනි, මේ කුම්භකාරයා කරන ලෙස නුඹලාට කරන්නට මටත් බැරි ද? මෙසේ වදාරන්නේ ස්වාමීන් වන මම ය. ඉශ්රායෙල් ජනයෙනි, කුම්භකාරයාගේ අතේ තිබෙන මැටි පිඬක් මෙන් නුඹලා මාගේ අතේ සිටින්නහු ය. </span></span><span class="verse v7" data-usfm="JER.18.7"><span class="label">7</span><span class="content">යම්කිසි ජාතියක් හෝ රාජ්‍යයක් හෝ ගැන, ‘මම එය උදුරා කඩාදමා නැති කරන්නෙමි’යි කී කල, </span></span><span class="verse v8" data-usfm="JER.18.8"><span class="label">8</span><span class="content">ඒ ජාතිය තමන්ගේ අදමිටුකමින් හැරුණොත්, මා එයට කරන්නට අදහස් කළ විපත ගැන මාගේ සිත වෙනස් කරගන්නෙමි. </span></span><span class="verse v9" data-usfm="JER.18.9"><span class="label">9</span><span class="content">එමෙන් ම, යම්කිසි ජාතියක් හෝ රාජ්‍යයක් හෝ ගැන ‘මම එය ගොඩනඟා වර්ධනය කරන්නෙමි’යි කී කල, </span></span><span class="verse v10" data-usfm="JER.18.10"><span class="label">10</span><span class="content">ඒ ජාතිය මාගේ හඬට කීකරු නොවී, මාගේ ඇස් හමුයෙහි නපුරු දේ කළහොත්, මා එයට කරන්න අදහස් කළ යහපත ගැන මාගේ සිත වෙනස් කරගන්නෙමි. </span></span><span class="verse v11" data-usfm="JER.18.11"><span class="label">11</span><span class="content">එබැවින් නුඹ ජුදා ජනයාටත්, ජෙරුසලම් වැසියන්ටත් කතා කොට, මා ඔවුන්ට විරුද්ධ ව යම් යම් යෝජනා කරන බවත්, ඔවුන්ට දඬුවම් කරන්නට යන බවත් කියන්න. ඔවුන්ගේ පාප මාර්ගයෙන් හැරී එන්න කියා ඔවුන්ට කියන්න. ඔවුන්ගේ හැසිරීම ද ක්‍රියා මාර්ගය ද ඔවුන්ට කියන්න. </span></span><span class="verse v12" data-usfm="JER.18.12"><span class="label">12</span><span class="content">එහෙත් ඔවුන්, ‘එයින් වැඩක් නැත; අපේ ම අභිප්‍රායයන් ලෙස අපි හැසිරෙමු, අපි එකිනෙකා අපේ නපුරු සිත්වල මුරණ්ඩුකම ලෙස ක්‍රියා කරන්නෙමු’යි පිළිතුරු දෙනු ඇත.</span></span> 
     </div> 
     <div class="s1"> <span class="heading"><b>ඉශ්රායෙල් ජනතාව සමිඳාණන් ප්‍රතික්ෂේප කිරීම</b></span> 
     </div> 
     <div class="q"> <span class="verse v12" data-usfm="JER.18.12"><span class="content"> </span></span><span class="verse v13" data-usfm="JER.18.13"><span class="label">13</span><span class="content">“එබැවින් ස්වාමීන් වන මම මෙසේ වදාරමි.</span></span> 
     </div> 
     <div class="q2"> <span class="verse v13" data-usfm="JER.18.13"><span class="content">‘මෙවැන්නක් මීට පෙර සිදු වුණ බව අසා ඇද්දැ’යි සියලු විජාතීන්ගෙන් අසන්න.</span></span> 
     </div> 
     <div class="q2"> <span class="verse v13" data-usfm="JER.18.13"><span class="content">ඉශ්රායෙල් සෙනඟ භයානක දේ කර ඇත.</span></span> 
     </div> 
     <div class="q"> <span class="verse v13" data-usfm="JER.18.13"><span class="content"> </span></span><span class="verse v14" data-usfm="JER.18.14"><span class="label">14</span><span class="content">ලෙබනොන්හි උස් කඳුවල හිම නැති වන කලක් ඇද් ද?</span></span> 
     </div> 
     <div class="q2"> <span class="verse v14" data-usfm="JER.18.14"><span class="content">කඳුකරේ ගලා එන සිසිල් දිය දහර සිඳී යන කලක් ඇද් ද?</span></span> 
     </div> 
     <div class="q"> <span class="verse v14" data-usfm="JER.18.14"><span class="content"> </span></span><span class="verse v15" data-usfm="JER.18.15"><span class="label">15</span><span class="content">එහෙත්, මාගේ සෙනඟ මා අමතක කර ඇත.</span></span> 
     </div> 
     <div class="q2"> <span class="verse v15" data-usfm="JER.18.15"><span class="content">ඔව්හු දේව රූපවලට සුවඳ දුම් අල්ලති;</span></span> 
     </div> 
     <div class="q2"> <span class="verse v15" data-usfm="JER.18.15"><span class="content">ඔවුන්ගේ පැරණි ගමන් මාර්ගයෙහි ඔව්හු පැකිළී වැටෙති;</span></span> 
     </div> 
     <div class="q2"> <span class="verse v15" data-usfm="JER.18.15"><span class="content">මහ මඟ නොව, අතු පාරවල ගමන් කරති.</span></span> 
     </div> 
     <div class="q"> <span class="verse v15" data-usfm="JER.18.15"><span class="content"> </span></span><span class="verse v16" data-usfm="JER.18.16"><span class="label">16</span><span class="content">මෙසේ ඔවුන් මේ දේශය මහා භීතියට කරුණක් ද සදහට ම පිළිකුලක් ද කර ඇත.</span></span> 
     </div> 
     <div class="q2"> <span class="verse v16" data-usfm="JER.18.16"><span class="content">ඒ ළඟින් යන අය බියෙන් බියට පත් ව විස්මයෙන් හිස වන වනා යති.</span></span> 
     </div> 
     <div class="q"> <span class="verse v16" data-usfm="JER.18.16"><span class="content"> </span></span><span class="verse v17" data-usfm="JER.18.17"><span class="label">17</span><span class="content">පෙරදිග සුළඟකින් මෙන් සතුරන් ඉදිරියෙහි මම ඔවුන් විසුරුවා හරින්නෙමි.</span></span> 
     </div> 
     <div class="q2"> <span class="verse v17" data-usfm="JER.18.17"><span class="content">මාගේ මුහුණ හරවාගෙන ඔවුන්ගේ විපත් සමයෙහි ඔවුන්ට පිටුපා යන්නෙමි.”</span></span> 
     </div> 
     <div class="s1"> <span class="heading"><b>ජනතාව ජෙරමියාට එරෙහි වීම</b></span> 
     </div> 
     <div class="p"> <span class="verse v17" data-usfm="JER.18.17"><span class="content"> </span></span><span class="verse v18" data-usfm="JER.18.18"><span class="label">18</span><span class="content">එකල සෙනඟ පිළිතුරු දෙමින්, “එන්න, අපි ජෙරමියාට විරුද්ධ ව උපා යොදමු; අපට අනුශාසනා කිරීමට පූජකයන් ද උපදෙස් දීමට ප්‍රඥාවන්තයන් ද පණිවුඩ ප්‍රකාශ කිරීමට දිවැසිවරුන් ද නිතර ම සිටිනු ඇත. ඒ නිසා ජෙරමියා කියන දේට සවන් නොදී ඔහුට විරුද්ධ ව චෝදනා ඉදිරිපත් කරමු”යි කී හ.</span></span> 
     </div> 
     <div class="p"> <span class="verse v18" data-usfm="JER.18.18"><span class="content"> </span></span><span class="verse v19" data-usfm="JER.18.19"><span class="label">19</span><span class="content">එවිට ජෙරමියා සමිඳාණන් වහන්සේට මෙසේ යාච්ඤා කෙළේ ය: “සමිඳුනි, මාගේ සතුරන්ට විරුද්ධ ව කියන දේට සවන් දෙන්න. මාගේ පැමිණිල්ල අසන්න; </span></span><span class="verse v20" data-usfm="JER.18.20"><span class="label">20</span><span class="content">යහපතට පල විපාකය අයහපත ද? මාගේ සතුරන් මා නසන්නට බොරු වළක් හාරා ඇත. ඔවුන් වෙනුවෙන් ඔබේ කෝපය පහකරන පිණිස ඔවුන්ගේ යහපත උදෙසා කතා කරන්නට මා ඔබ ඉදිරියෙහි සිටි බව සිහි කළ මැනව. </span></span><span class="verse v21" data-usfm="JER.18.21"><span class="label">21</span><span class="content">එහෙත්, දැන් ඔවුන්ගේ දරුවන් හාමතේ මැරෙන්නට හැරිය මැනව. යුද්ධයෙන් මැරෙන්නට සැලසුව මැනව; ඔවුන්ගේ භාර්යාවන්ගේ දරුවෝ ද පුරුෂයෝ ද නැති වෙත් වා! ඔවුන්ගේ පුරුෂයෝ වසංගතයෙන් මැරෙත් වා! ඔවුන්ගේ තරුණයෝ යුද්ධයේ දී කඩුවෙන් මැරුම්කත් වා! </span></span><span class="verse v22" data-usfm="JER.18.22"><span class="label">22</span><span class="content">ඔබ හදිසියෙන් සතුරු සේනාවක් ඔවුන්ට විරුද්ධ ව පමුණුවන කල ඔවුන්ගේ නිවෙස්වලින් කෑගැසීමක් ඇසේ වා! මන්ද, ඔවුන් මා අසුකරන්නට වළක් හාරා, මාගේ පාදවලට මලපත් සඟවා තබා ඇත. </span></span><span class="verse v23" data-usfm="JER.18.23"><span class="label">23</span><span class="content">එහෙත්, සමිඳුනි, මා මරන පිණිස මට විරුද්ධ ව ඔවුන් යොදන සියලු කුමන්ත්‍රණ ඔබ ම දන්න සේක. ඔවුන්ගේ දුෂ්ටකම් කමා නොකළ මැනව. ඔවුන්ගේ පාපය ද ඔබේ දර්ශනයෙන් නොමැකුව මැනව. ඔබ ඉදිරියෙහි ඔව්හු පැකිළ වැටෙත් වා! ඔබේ උදහසේ කාලයේ දී ඔවුන්ට ප්‍රතිවිපාක දුන මැනව.”</span></span> 
     </div> 
    </div> 
   </div> 
  </div>
 </body>
</html>