<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch33" data-usfm="JER.33">  
     <div class="s1"> <span class="heading"><b>තවත් පොරොන්දුවක්</b></span> 
     </div> 
     <div class="p"> <span class="content"> </span><span class="verse v1" data-usfm="JER.33.1"><span class="label">1</span><span class="content">ජෙරමියා හිර ගෙදර මළුවේ හිරඅඩස්සියේ සිටිද්දී සමිඳාණන් වහන්සේගේ පණිවුඩය දෙ වන වරටත් ඔහු වෙත පැමිණියේ ය. </span></span><span class="verse v2" data-usfm="JER.33.2"><span class="label">2</span><span class="content">පොළොව මවා, එය පිහිටුවන පිණිස එය සකස් කළ ස්වාමීන් යන නාමය ඇති තැනැන් වහන්සේ ජෙරමියාට කතා කොට මෙසේ වදාළ සේක: </span></span><span class="verse v3" data-usfm="JER.33.3"><span class="label">3</span><span class="content">“මට යාච්ඤා කරන්න; එවිට මම නුඹට පිළිතුරු දී නුඹ නොදන්න, සැඟවී ඇති, වැදගත් සත්‍යයන් නුඹට දන්වන්නෙමි. </span></span><span class="verse v4 v5" data-usfm="JER.33.4+JER.33.5"><span class="label">4-5</span><span class="content">ඉශ්රායෙල්වරුන්ගේ දෙවි ස්වාමීන් වහන්සේ වන මම ජෙරුසලමේ ඇති ගෙවල් ද ජුදාවේ රාජ මාලිගාව ද බිඳ හෙළා ගොඩනඟන ලද පස් කඳුවලට විරුද්ධ ව බබිලෝනිවරුන් සමඟ සටන් කරන්නට ගියොත්, මාගේ උදහසින් ද කෝපයෙන් ද ගසා දමන අයගේ මළකඳන්වලින් නගරය පිරී යනු ඇත. සෙනඟ කර ඇති දුෂ්ට ක්‍රියා නිසා මම මේ නගරයෙන් ඉවතට හැරී සිටිමි. </span></span><span class="verse v6" data-usfm="JER.33.6"><span class="label">6</span><span class="content">එහෙත්, මේ නගරයට මම සුව සෙත ගෙන දෙන්නෙමි. මම සෙනඟ සුවපත් කොට, සාමයෙන්, සුරක්ෂිතතාවෙන් ඔවුන්ට ප්‍රීතිය පෙන්වන්නෙමි. </span></span><span class="verse v7" data-usfm="JER.33.7"><span class="label">7</span><span class="content">ජුදාව ද ඉශ්රායෙලය ද මම මුල දී මෙන් යළිත් ගොඩනඟා, ඒ දෙරටට සෞභාග්‍යය දෙන්නෙමි. </span></span><span class="verse v8" data-usfm="JER.33.8"><span class="label">8</span><span class="content">ඔවුන් මට විරුද්ධ ව කළ ඔවුන්ගේ සියලු පාපයෙන් මම ඔවුන් පිරිසිදු කරන්නෙමි; මට විරුද්ධ ව පව් කිරීමෙන් ද මට විරුද්ධ ව ද්‍රෝහිකම් කිරීමෙන් ද කළ ඔවුන්ගේ සියලු ම අයුතුකම් ඔවුන්ට කමා කරන්නෙමි. </span></span><span class="verse v9" data-usfm="JER.33.9"><span class="label">9</span><span class="content">මා විසින් ඔවුන්ට කරනු ලබන සියලු යහපත ගැන අසන පොළොවේ සියලු ජාතීන් අතරේ, මේ නගරය මට ප්‍රීතියක් ද ප්‍රශංසාවක් ද ගෞරවයක් ද වන්නේ ය; මා ඊට කර දෙන සියලු යහපත හා සමගිය නිසා ඔව්හු බිය වී වෙවුළන්නෝ ය.”</span></span> 
     </div> 
     <div class="p"> <span class="verse v9" data-usfm="JER.33.9"><span class="content"> </span></span><span class="verse v10" data-usfm="JER.33.10"><span class="label">10</span><span class="content">සමිඳාණන් වහන්සේ මෙසේ වදාරන සේක: “එය සෙනඟ වත්, මෘගයන් වත් වාසය නොකරන කාන්තාරයක් වන්නේ යයි සෙනඟ කියති. ජුදාවේ නගර ද ජෙරුසලමේ වීදි ද හිස් බව සැබෑ ය; එහි සෙනඟ වත්, මෘගයෝ වත් නැත. එහෙත්, මේ තැන්වල යළිත්, </span></span><span class="verse v11" data-usfm="JER.33.11"><span class="label">11</span><span class="content">ප්‍රීති ප්‍රමෝද ශබ්ද ද මනාල මනාලියන්ගේ ප්‍රිය තෙපුල් ද මාගේ දේව මාලිගාවට තුති පඬුරු රැගෙන එන ගායකයින්ගේ ගී හඬ ද ඇසෙන්නේ ය. ඔවුන් මෙසේ ගයනු ඇත;</span></span> 
     </div> 
     <div class="q2"> <span class="verse v11" data-usfm="JER.33.11"><span class="content">‘සව් බලැති සමිඳුන්ට තුති පුදන්න;</span></span> 
     </div> 
     <div class="q2"> <span class="verse v11" data-usfm="JER.33.11"><span class="content">එතුමාණෝ යහපත් ය;</span></span> 
     </div> 
     <div class="q2"> <span class="verse v11" data-usfm="JER.33.11"><span class="content">එතුමන්ගේ පෙම සදාකාලික ය.’</span></span> 
     </div> 
     <div class="p"> <span class="verse v11" data-usfm="JER.33.11"><span class="content">කලින් තිබූ ලෙස මේ දේශය මම යළිත් සෞභාග්‍යවත් කරන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v11" data-usfm="JER.33.11"><span class="content"> </span></span><span class="verse v12" data-usfm="JER.33.12"><span class="label">12</span><span class="content">සියලු බලැති සමිඳාණන් වහන්සේ මෙසේ වදාළ සේක: “මිනිහෙකු වත්, මෘගයෙකු වත් නැති ව පාළු වී ගිය මේ ස්ථානයෙහි ද මෙහි සියලු නගරවල ද තමන්ගේ රැළ ලග්ගවන එඬේරුන්ගේ වාසයක් නැවත වන්නේ ය. </span></span><span class="verse v13" data-usfm="JER.33.13"><span class="label">13</span><span class="content">කඳු රටේ නගරවල ද පහත රටේ නගරවල ද දකුණු දිශාවේ නගරවල ද බෙන්ජමින්ගේ දේශයෙහි ද ජෙරුසලම අසල ස්ථානවල ද ජුදාහි නගරවල ද එඬේරු රැළවල සිටින බැටළුවන් ගණන් කරන්නෝ ය. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v13" data-usfm="JER.33.13"><span class="content"> </span></span><span class="verse v14" data-usfm="JER.33.14"><span class="label">14</span><span class="content"> </span><span class="content">සමිඳාණන් වහන්සේ මෙසේ වදාරන සේක: “ඉශ්රායෙල් සෙනඟටත් ජුදා සෙනඟටත් මා කළ පොරොන්දුව ඉෂ්ට කරන කාලය පැමිණෙන්නේ ය. </span></span><span class="verse v15" data-usfm="JER.33.15"><span class="label">15</span><span class="content">ඒ දවස, ඒ අවදිය පැමිණි විට සැබෑ ලෙස දාවිත්ගේ පරපුරෙන් පැවත එන දැහැමි උතුමෙකු මම නැඟුටුවන්නෙමි. එතුමාණෝ දේශය මුළුල්ලේ සාධාරණ ව, යුක්තිසහගත ව කටයුතු කරන සේක. </span></span><span class="verse v16" data-usfm="JER.33.16"><span class="label">16</span><span class="content">ඒ කාලය පැමිණි විට ජුදාහි වැසියෝ ගළවනු ලබන්නෝ ය; ජෙරුසලමේ වැසියෝ ද සුව සේ වාසය කරන්නෝ ය. ඔවුන් සිය දේශයට දෙන නාමය, ‘සමිඳාණන් වහන්සේ අපේ මිදුම්කාරයාණෝ ය’ යනුයි. </span></span><span class="verse v17" data-usfm="JER.33.17"><span class="label">17</span><span class="content"> ඉශ්රායෙල්හි රජ වන පිණිස සෑම කල්හි ම දාවිත්ගේ පරපුරෙන් කෙනකු නැඟී එන බවට මම පොරොන්දු වෙමි. </span></span><span class="verse v18" data-usfm="JER.33.18"><span class="label">18</span><span class="content">එසේ ම, මා ඉදිරියෙහි දවන යාග පූජා, ධාන්‍ය පූජා හා නිරතුරු යාග පූජා ඔප්පු කිරීමටත් ලෙවී පූජක වංශයේ පූජකයන්ගේ අඩුවක් නොවන්නේ ය. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v18" data-usfm="JER.33.18"><span class="content"> </span></span><span class="verse v19" data-usfm="JER.33.19"><span class="label">19</span><span class="content">සමිඳාණන් වහන්සේ ජෙරමියාට මෙසේ වදාළ සේක: </span></span><span class="verse v20" data-usfm="JER.33.20"><span class="label">20</span><span class="content">“දවාලත්, රාත්‍රියත් නියම වේලාවට නොපැමිණෙන ලෙස දවාලත්, රාත්‍රියත් සමඟ මා කර ඇති ගිවිසුම අවලංගු කිරීමට නුඹලාට පුළුවන්කමක් නැත. </span></span><span class="verse v21" data-usfm="JER.33.21"><span class="label">21</span><span class="content">එලෙස ම ඉශ්රායෙල්හි රජකම් කරන පිණිස සෑම කල්හි ම දාවිත්ගේ පරපුරෙන් කෙනෙකු නැඟී එන බවට මාගේ මෙහෙකරු වූ දාවිත් සමඟ මා කළ ගිවිසුමත්, මාගේ සේවක පූජකයන් වන ලෙවීවරුන් සමඟ මා කළ ගිවිසුමත් අවලංගු කිරීමට පුළුවන්කමක් නැත. </span></span><span class="verse v22" data-usfm="JER.33.22"><span class="label">22</span><span class="content">ගණන් නොකළ හැකි තරම් අහසේ තරු ද මුහුදේ වැලි ද මෙන් මාගේ මෙහෙකරු වූ දාවිත්ගේ වංශය ද මට සේවය කරන ලෙවීවරුන් ද මම වැඩි කරන්නෙමි.”</span></span> 
     </div> 
     <div class="p"> <span class="verse v22" data-usfm="JER.33.22"><span class="content"> </span></span><span class="verse v23" data-usfm="JER.33.23"><span class="label">23</span><span class="content">සමිඳාණන් වහන්සේ ජෙරමියාට මෙසේ වදාළ සේක: </span></span><span class="verse v24" data-usfm="JER.33.24"><span class="label">24</span><span class="content">“සමිඳාණන් වහන්සේ තෝරාගත් වංශ දෙක උන් වහන්සේ ප්‍රතික්ෂේප කළ සේකැ”යි මේ සෙනඟ කියනු නුඹ නොදන්නෙහි ද? එබැවින් ඔව්හු මාගේ සෙනඟ හෙළා දකිමින් ඔවුන් ජාතියක් වශයෙන් නොසලකති. </span></span><span class="verse v25" data-usfm="JER.33.25"><span class="label">25</span><span class="content">එහෙත්, ස්වාමීන් වන මම දවාලත්, රාත්‍රියත් සමඟ ද අහසත්, පොළොවත් මෙහෙයවන නීති රීති සමඟ ද ගිවිසුමක් පිහිටෙව්වෙමි.</span></span> 
     </div> 
     <div class="p"> <span class="verse v25" data-usfm="JER.33.25"><span class="content"> </span></span><span class="verse v26" data-usfm="JER.33.26"><span class="label">26</span><span class="content">“මා එය ස්ථිර ලෙස කළාක් මෙන් ජාකොබ්ගේ පරපුර සමඟත්, මාගේ මෙහෙකරු වූ දාවිත් සමඟත් මා කළ ගිවිසුම මම නොකඩවා ස්ථිරව ම පවත්වන්නෙමි. ආබ්‍රහම්ගෙන් ද ඊසාක්ගෙන් ද ජාකොබ්ගෙන් ද පැවත එන්නන් කෙරෙහි රජකම් කරන පිණිස දාවිත්ගේ පරපුරෙන් කෙනෙකු මම තෝරාගතිමි. මාගේ සෙනඟ මම යළිත් සෞභාග්‍යවත් කරන්නෙමි. මම ඔවුන්ට අනුකම්පා කරන්නෙමි.”</span></span> 
     </div> 
    </div> 
   </div> 
  </div>
 </body>
</html>