<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch46" data-usfm="JER.46">  
     <div class="s1"> <span class="heading"><b>මිසරයේ පරාජය</b></span> 
     </div> 
     <div class="p"> <span class="content"> </span><span class="verse v1" data-usfm="JER.46.1"><span class="label">1</span><span class="content">ජාතීන් සම්බන්ධයෙන් සමිඳාණන් වහන්සේ ජෙරමියාට කතා කළ සේක. </span></span><span class="verse v2" data-usfm="JER.46.2"><span class="label">2</span><span class="content">මිසර දේශය ගැන උන් වහන්සේ වදාළ දේ මෙය යි. ජොෂියාගේ පුත් ජුදාහි රජු වූ ජෙහෝයාකිම්ගේ සතර වන අවුරුද්දේ දී යුප්‍රටීස් ගංගාව ළඟ කර්කෙමිෂ්හි සිටියා වූ බබිලෝනියේ රජු වූ නෙබුකද්නෙශර් විසින් පහර දෙන ලද මිසරයේ රජ වූ පාරාවෝ-නෙකෝගේ සේනාව ගැන මෙසේ වදාළ සේක:</span></span> 
     </div> 
     <div class="q"> <span class="verse v2" data-usfm="JER.46.2"><span class="content"> </span></span><span class="verse v3" data-usfm="JER.46.3"><span class="label">3</span><span class="content">“කුඩා පලිහ සහ මහා පලිහ සූදානම් කරගෙන සටනට යන්න;</span></span> 
     </div> 
     <div class="q"> <span class="verse v3" data-usfm="JER.46.3"><span class="content"> </span></span><span class="verse v4" data-usfm="JER.46.4"><span class="label">4</span><span class="content">රථවල අසුන් බැඳගන්න;</span></span> 
     </div> 
     <div class="q2"> <span class="verse v4" data-usfm="JER.46.4"><span class="content">අසරුවෙනි, යුද හිස් වැසුම් දමාගෙන පෙළ ගැසී සිටින්න;</span></span> 
     </div> 
     <div class="q2"> <span class="verse v4" data-usfm="JER.46.4"><span class="content">හෙල්ල තියුණු කරගන්න;</span></span> 
     </div> 
     <div class="q2"> <span class="verse v4" data-usfm="JER.46.4"><span class="content">යුද සැට්ට හැඳගන්න.</span></span> 
     </div> 
     <div class="q"> <span class="verse v4" data-usfm="JER.46.4"><span class="content"> </span></span><span class="verse v5" data-usfm="JER.46.5"><span class="label">5</span><span class="content">ඔවුන් කැළඹී ආපසු හැරෙනු ඇත.</span></span> 
     </div> 
     <div class="q2"> <span class="verse v5" data-usfm="JER.46.5"><span class="content">එබන්දක් මට දකින්නට ලැබුණේ මන් ද?</span></span> 
     </div> 
     <div class="q2"> <span class="verse v5" data-usfm="JER.46.5"><span class="content">ඔවුන්ගේ බලවන්තයෝ පැරදී ආපසු නොබලා, හදිසියේ පලා ගියෝ ය.</span></span> 
     </div> 
     <div class="q2"> <span class="verse v5" data-usfm="JER.46.5"><span class="content">සතර දිගින් ම භීතිය ඇත.</span></span> 
     </div> 
     <div class="q2"> <span class="verse v5" data-usfm="JER.46.5"><span class="content">සමිඳාණෝ මෙසේ වදාරන සේක.</span></span> 
     </div> 
     <div class="q"> <span class="verse v5" data-usfm="JER.46.5"><span class="content"> </span></span><span class="verse v6" data-usfm="JER.46.6"><span class="label">6</span><span class="content">ශීඝ්‍ර ලෙස දුවන්නන්ට බේරී යන්න බැරි ය;</span></span> 
     </div> 
     <div class="q2"> <span class="verse v6" data-usfm="JER.46.6"><span class="content">හේවායන්ට ගැළවී යන්න බැරි ය;</span></span> 
     </div> 
     <div class="q2"> <span class="verse v6" data-usfm="JER.46.6"><span class="content">ඔව්හු උතුරු දිශාවේ යුප්‍රටීස් ගංගාව ළඟ දී පැකිළී වැටුණෝ ය.</span></span> 
     </div> 
     <div class="q"> <span class="verse v6" data-usfm="JER.46.6"><span class="content"> </span></span><span class="verse v7" data-usfm="JER.46.7"><span class="label">7</span><span class="content">නයිල් ගංගාව මෙන් ද රැළ ගසන ගංගාවල් මෙන් ද නැඟී එන මොහු කවු ද?</span></span> 
     </div> 
     <div class="q"> <span class="verse v7" data-usfm="JER.46.7"><span class="content"> </span></span><span class="verse v8" data-usfm="JER.46.8"><span class="label">8</span><span class="content">මොහු වනාහි නයිල් ගඟ මෙන් ගලන, එහි ජලධාරාවන් මෙන් රැළ ගසන මිසරය ය.</span></span> 
     </div> 
     <div class="q2"> <span class="verse v8" data-usfm="JER.46.8"><span class="content">‘මම නැඟිට ගොස් දේශය යට කර එහි නගරවලට ද වැසියන්ට ද පහර දෙමි’යි මිසරය කියන්නේ ය.</span></span> 
     </div> 
     <div class="q"> <span class="verse v8" data-usfm="JER.46.8"><span class="content"> </span></span><span class="verse v9" data-usfm="JER.46.9"><span class="label">9</span><span class="content">අශ්වයෙනි, නැඟිටින්න;</span></span> 
     </div> 
     <div class="q2"> <span class="verse v9" data-usfm="JER.46.9"><span class="content">රථයෙනි, වේගයෙන් දුවන්න;</span></span> 
     </div> 
     <div class="q2"> <span class="verse v9" data-usfm="JER.46.9"><span class="content">හේවායෙනි, ඉදිරියට යන්න.</span></span> 
     </div> 
     <div class="q2"> <span class="verse v9" data-usfm="JER.46.9"><span class="content">පලිහ හුරු පුරුදු එතියෝපියවරුනි, පුට්වරුනි, දුනු තැත් කවන ලුද්වරුනි, ඉදිරියට එන්න.”</span></span> 
     </div> 
     <div class="q"> <span class="verse v9" data-usfm="JER.46.9"><span class="content"> </span></span><span class="verse v10" data-usfm="JER.46.10"><span class="label">10</span><span class="content">ඒ දවස වනාහි ස්වාමීන් වන සව් බලැති දෙවිඳුන්ගේ දවස ය.</span></span> 
     </div> 
     <div class="q2"> <span class="verse v10" data-usfm="JER.46.10"><span class="content">එතුමන්ගේ සතුරන්ට දඬුවම් දීමේ දවස ය.</span></span> 
     </div> 
     <div class="q2"> <span class="verse v10" data-usfm="JER.46.10"><span class="content">එතුමන්ගේ කඩුව ඔවුන් නසා වනසා සෑහීමට පැමිණෙන්නේ ය;</span></span> 
     </div> 
     <div class="q2"> <span class="verse v10" data-usfm="JER.46.10"><span class="content">ඔවුන්ගේ ලේවලින් මත් වන්නේ ය.</span></span> 
     </div> 
     <div class="q2"> <span class="verse v10" data-usfm="JER.46.10"><span class="content">මන්ද, එය වනාහි උතුරු දේශයේ යුප්‍රටීස් ගංගාව ළඟ ස්වාමීන් වන සව් බලැති දෙවිඳුන් වෙත කළ යාගයකි.</span></span> 
     </div> 
     <div class="q"> <span class="verse v10" data-usfm="JER.46.10"><span class="content"> </span></span><span class="verse v11" data-usfm="JER.46.11"><span class="label">11</span><span class="content">එම්බා, මිසර වැසියෙනි, ගිලියද්ට ගොස්, ගුගුල් නම් ඖෂධය ලබාගන්න.</span></span> 
     </div> 
     <div class="q2"> <span class="verse v11" data-usfm="JER.46.11"><span class="content">නුඹ බොහෝ බෙහෙත් පාවිච්චි කිරීම නිෂ්ඵල ය.</span></span> 
     </div> 
     <div class="q2"> <span class="verse v11" data-usfm="JER.46.11"><span class="content">නුඹට සුවයක් නැත.</span></span> 
     </div> 
     <div class="q"> <span class="verse v11" data-usfm="JER.46.11"><span class="content"> </span></span><span class="verse v12" data-usfm="JER.46.12"><span class="label">12</span><span class="content">විජාතීන් නුඹට පත් නින්දාව ගැන අසා තිබේ.</span></span> 
     </div> 
     <div class="q2"> <span class="verse v12" data-usfm="JER.46.12"><span class="content">ඔබේ කෑගැසීමෙන් පොළොව පිරී තිබේ.</span></span> 
     </div> 
     <div class="q2"> <span class="verse v12" data-usfm="JER.46.12"><span class="content">මන්ද, සෙබළු එකිනෙකා සමඟ ගැටී දෙදෙන ම එකට ඇද වැටෙන්නෝ ය.</span></span> 
     </div> 
     <div class="s1"> <span class="heading"><b>නෙබුකද්නෙශර්ගේ පැමිණීම</b></span> 
     </div> 
     <div class="p"> <span class="verse v12" data-usfm="JER.46.12"><span class="content"> </span></span><span class="verse v13" data-usfm="JER.46.13"><span class="label">13</span><span class="content"> </span><span class="content">මිසර දේශයට පහර දීමට බබිලෝනියේ රජු වූ නබුකද්නෙශර්ගේ පැමිණීම ගැන සමිඳාණන් වහන්සේ දිවැසිවරයාට මෙසේ වදාළ සේක:</span></span> 
     </div> 
     <div class="q"> <span class="verse v13" data-usfm="JER.46.13"><span class="content"> </span></span><span class="verse v14" data-usfm="JER.46.14"><span class="label">14</span><span class="content">“මිසරයෙහි ආරංචි කරමින් ද මිග්දොල්හි ප්‍රකාශ කරමින් ද නොප්හි හා තාපන්හේස්හි ප්‍රසිද්ධ කරමින් ද මෙසේ කියන්න, ‘නුඹලා ආරක්ෂා වන පිණිස සූදානම් වන්න;</span></span> 
     </div> 
     <div class="q2"> <span class="verse v14" data-usfm="JER.46.14"><span class="content">මන්ද, නුඹලාට ඇති සියලු දේ යුද්ධයෙන් විනාශ වී යන්නේ ය.’</span></span> 
     </div> 
     <div class="q"> <span class="verse v14" data-usfm="JER.46.14"><span class="content"> </span></span><span class="verse v15" data-usfm="JER.46.15"><span class="label">15</span><span class="content">නුඹලාගේ බලසම්පන්න ගව දෙවියා පලා ගියේ ය.</span></span> 
     </div> 
     <div class="q2"> <span class="verse v15" data-usfm="JER.46.15"><span class="content">ඔහුට ස්ථිර ව සිටීමට නොහැකි වී ද?</span></span> 
     </div> 
     <div class="q2"> <span class="verse v15" data-usfm="JER.46.15"><span class="content">සමිඳාණෝ ඔහුට පහර දුන් සේක.</span></span> 
     </div> 
     <div class="q"> <span class="verse v15" data-usfm="JER.46.15"><span class="content"> </span></span><span class="verse v16" data-usfm="JER.46.16"><span class="label">16</span><span class="content">නුඹලාගේ හේවායෝ පැකිළී වැටෙන්නෝ ය.</span></span> 
     </div> 
     <div class="q2"> <span class="verse v16" data-usfm="JER.46.16"><span class="content">ඔව්හු එකිනෙකා අමතා ‘නැඟිටින්න, අපේ සතුරන්ගේ කඩුවෙන් මිදී, අපේ දේශයේ අපේ සෙනඟ වෙත යමු’යි කියන්නෝ ය.</span></span> 
     </div> 
     <div class="q"> <span class="verse v16" data-usfm="JER.46.16"><span class="content"> </span></span><span class="verse v17" data-usfm="JER.46.17"><span class="label">17</span><span class="content">මිසරයේ රජු වන පාරාවෝ ද, ‘අවස්ථාව පැහැර හැරිය ඝෝෂකයා ය’යි නම් කරන්න.</span></span> 
     </div> 
     <div class="q"> <span class="verse v17" data-usfm="JER.46.17"><span class="content"> </span></span><span class="verse v18" data-usfm="JER.46.18"><span class="label">18</span><span class="content">සව් බලැති සමිඳාණෝ යැයි නම් දරන රජතුමාණෝ දිවුරා මෙසේ පවසන්නාහ:</span></span> 
     </div> 
     <div class="q2"> <span class="verse v18" data-usfm="JER.46.18"><span class="content">ජීවමාන දෙවිඳා මම වෙමි;</span></span> 
     </div> 
     <div class="q2"> <span class="verse v18" data-usfm="JER.46.18"><span class="content">නුඹලාට පහර දෙන තැනැත්තාගේ ශක්තිය කඳු අතරේ තාබෝර් කන්ද මෙන් ද මුහුද ළඟ තිබෙන කර්මෙල් කන්ද මෙන් ද වන්නේ ය.</span></span> 
     </div> 
     <div class="q"> <span class="verse v18" data-usfm="JER.46.18"><span class="content"> </span></span><span class="verse v19" data-usfm="JER.46.19"><span class="label">19</span><span class="content">අහෝ මිසර දේශ වැසියෙනි, වහල්කමට යාමට බඩු භාණ්ඩ සූදානම් කරගන්න.</span></span> 
     </div> 
     <div class="q2"> <span class="verse v19" data-usfm="JER.46.19"><span class="content">මන්ද, මෙම්පිස් නගරය ජනහීන, පාළු, නටබුන් ගොඩක් වන්නේ ය.</span></span> 
     </div> 
     <div class="q"> <span class="verse v19" data-usfm="JER.46.19"><span class="content"> </span></span><span class="verse v20" data-usfm="JER.46.20"><span class="label">20</span><span class="content">මිසරය වූකලී, උතුරු දේශයෙන් පැමිණි ඇටමැස්සන් රොක් වන ශෝභමාන එළ නෑම්බියක වැනි ය.</span></span> 
     </div> 
     <div class="q"> <span class="verse v20" data-usfm="JER.46.20"><span class="content"> </span></span><span class="verse v21" data-usfm="JER.46.21"><span class="label">21</span><span class="content">මිසරයේ සිටින කුලී හේවායෝ තර කරන ලද වස්සන් වැනි ය.</span></span> 
     </div> 
     <div class="q2"> <span class="verse v21" data-usfm="JER.46.21"><span class="content">ඔවුන්ගේ විපත්ති දවස, ඔවුන්ගේ විනිශ්චයයේ දවස, එනම්, ඔවුන්ට දඬුවම් කිරීමේ දවස ඔවුන් වෙත ළඟා වූ නිසා ඔවුන්ට කෙළින් සිටීමට නොහැකි ව, ඔව්හු පසු බැස හැරී එක් ව පලා ගියෝ ය.</span></span> 
     </div> 
     <div class="q"> <span class="verse v21" data-usfm="JER.46.21"><span class="content"> </span></span><span class="verse v22" data-usfm="JER.46.22"><span class="label">22</span><span class="content">පොරෝ අතට ගත් ගස් හෙළන්නන් මෙන් සතුරු සේනා එන බැවින්, මිසරය සර්පයකු මෙන් සූ, සූ, ගාමින් පලා යන්නේ ය.</span></span> 
     </div> 
     <div class="q"> <span class="verse v22" data-usfm="JER.46.22"><span class="content"> </span></span><span class="verse v23" data-usfm="JER.46.23"><span class="label">23</span><span class="content">ඇතුළු වී ගමන් කිරීමට දුෂ්කර වූ කැළෑ ඔව්හු කපා දමන්නෝ ය.</span></span> 
     </div> 
     <div class="q2"> <span class="verse v23" data-usfm="JER.46.23"><span class="content">ඔවුන්ගේ හේවායන්ගේ සංබ්‍යාව පළඟැටියන්ට වැඩි ය;</span></span> 
     </div> 
     <div class="q2"> <span class="verse v23" data-usfm="JER.46.23"><span class="content">සෙනඟ ගණන් නොකළ හැකි ය.</span></span> 
     </div> 
     <div class="q"> <span class="verse v23" data-usfm="JER.46.23"><span class="content"> </span></span><span class="verse v24" data-usfm="JER.46.24"><span class="label">24</span><span class="content">මිසර වැස්සෝ ලජ්ජාවට පත් කරන ලද්දෝ ය.</span></span> 
     </div> 
     <div class="q2"> <span class="verse v24" data-usfm="JER.46.24"><span class="content">ඔව්හු උතුරු දේශයේ සෙනඟට යටත් වන්නෝ ය.</span></span> 
     </div> 
     <div class="q2"> <span class="verse v24" data-usfm="JER.46.24"><span class="content">මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v24" data-usfm="JER.46.24"><span class="content"> </span></span><span class="verse v25" data-usfm="JER.46.25"><span class="label">25</span><span class="content">සියලු බලැති ස්වාමීන් වන ඉශ්රායෙල්වරුන්ගේ දෙවියන් වහන්සේ මෙසේ වදාරන සේක; “මෙන්න, මම තීබ්ස්හි දෙවියා වන ආමොන්ටත්, පාරාවෝටත්, මිසරයටත්, එහි දෙවිවරුන්ටත්, එහි රජවරුන්ටත්, පාරාවෝ කෙරේ විශ්වාසය තබන්නන්ටත් දඬුවම් කරමින්, </span></span><span class="verse v26" data-usfm="JER.46.26"><span class="label">26</span><span class="content">ඔවුන්ගේ ප්‍රාණ හානි කරන්නට සොයන්නන් අතටත්, බබිලෝනියේ නෙබුකද්නෙශර් අතටත්, ඔහුගේ සේවකයන් අතටත් ඔවුන් පාවා දෙන්නෙමි. එහෙත්, ඉන්පසු පෙර කාලයේ මෙන් ජනයා මිසරයෙහි ජීවත් වනු ඇත. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>සමිඳුන් සිය සෙනඟ මුදාගැනීම</b></span> 
     </div> 
     <div class="p"> <span class="verse v26" data-usfm="JER.46.26"><span class="content"> </span></span><span class="verse v27" data-usfm="JER.46.27"><span class="label">27</span><span class="content"> </span><span class="content">“මාගේ සේවක ජාකොබ්ගෙන් පැවත එන ජනයෙනි, බිය නොවන්න; ඉශ්රායෙල් වැසියෙනි, නොකැළඹෙන්න. මන්ද, නුඹලා වහල් වී සිටින ඒ දුර බැහැර දේශයෙන් මම නුඹලා සහ නුඹලාගේ පරපුර මුදන්නෙමි. නුඹලා පෙරළා අවුත්, සුරැකි ව සුව සේ ජීවත් වන්නහු ය. කිසිවෙකුගෙන් නුඹලාට බියක් ඇති වන්නේ නැත. </span></span><span class="verse v28" data-usfm="JER.46.28"><span class="label">28</span><span class="content">මාගේ සේවක ජනයෙනි, මා නුඹලා සමඟ සිටින බැවින් බිය නොවන්න. මම නුඹලා යම් ජාතීන් අතරට විසුරුවා හැරියෙම් ද, ඒ ජාතීන් තීන්දුවට ම නැති කරන නමුත්, නුඹලා විනාශ නොකරමි. එහෙත්, නුඹලා දඬුවමින් නිදහස් නොකරමි. යුතු පමණට නුඹලාට දඬුවම් කරන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
    </div> 
   </div> 
  </div>
 </body>
</html>