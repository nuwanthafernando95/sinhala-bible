<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch10" data-usfm="JER.10">  
     <div class="s1"> <span class="heading"><b>රූප වන්දනාව හා සැබෑ නමස්කාරය</b></span> 
     </div> 
     <div class="p"> <span class="content"> </span><span class="verse v1" data-usfm="JER.10.1"><span class="label">1</span><span class="content">එම්බා ඉශ්රායෙල් වංශය, සමිඳාණන් වහන්සේ ඔබ හැමට වදාරන වචන අසන්න. </span></span><span class="verse v2" data-usfm="JER.10.2"><span class="label">2</span><span class="content">සමිඳාණන් වහන්සේ මෙසේ වදාරන සේක: “විජාතීන්ගේ මාර්ගය අනුගමනය නොකරන්න; අහසේ ලකුණුවලට ජාතීන් කැළඹෙන නමුත්, නුඹලා ඒවාට නොකැළඹෙන්න. </span></span><span class="verse v3" data-usfm="JER.10.3"><span class="label">3</span><span class="content">ජාතීන්ගේ චාරිත්‍ර නිෂ්ඵල ය. විජාතීන්ගේ කැපූ රූප පුහු දේවල් ය. ඒවා වනයේ ගසකින් කපාගත් ලී පමණකි. ලී කැටයම් කරුවෙක් ඒවා සිය ආයුධවලින් නෙළයි. </span></span><span class="verse v4" data-usfm="JER.10.4"><span class="label">4</span><span class="content">ඔහු ඒවා රන් රිදීයෙන් සරසා මිටියෙන් ඇණ ගසා, නොසෙල්වෙන ලෙස සවි කරයි. </span></span><span class="verse v5" data-usfm="JER.10.5"><span class="label">5</span><span class="content">ඒවා වනාහි කැකිරි වත්තක සිටුවා ඇති, කතා කරන්නට බැරි පඹයන් වැනි ය. ඒවාට ඇවිදින්නට බැරි නිසා ඔසවාගෙන යා යුතු ය. ඒවාට බිය නොවන්න; මන්ද, නුඹලාට අනතුරක් කරන්න වත් යහපතක් කරන්න වත් ඒවාට බැරි ය.”</span></span> 
     </div> 
     <div class="q"> <span class="verse v5" data-usfm="JER.10.5"><span class="content"> </span></span><span class="verse v6" data-usfm="JER.10.6"><span class="label">6</span><span class="content">සමිඳුනි, ඔබට සම කිසිවෙක් නැත.</span></span> 
     </div> 
     <div class="q2"> <span class="verse v6" data-usfm="JER.10.6"><span class="content">ඔබ පරාක්‍රමවත් ය.</span></span> 
     </div> 
     <div class="q2"> <span class="verse v6" data-usfm="JER.10.6"><span class="content">ප්‍රබලතාවෙන් ඔබේ නම උතුම් ය.</span></span> 
     </div> 
     <div class="q"> <span class="verse v6" data-usfm="JER.10.6"><span class="content"> </span></span><span class="verse v7" data-usfm="JER.10.7"><span class="label">7</span><span class="content"> </span><span class="content">ජාතීන්ගේ නිරිඳාණෙනි, ඔබට බිය නොවන්නේ කවරේ ද?</span></span> 
     </div> 
     <div class="q2"> <span class="verse v7" data-usfm="JER.10.7"><span class="content">බිය විය යුත්තේ ඔබට පමණ ය.</span></span> 
     </div> 
     <div class="q2"> <span class="verse v7" data-usfm="JER.10.7"><span class="content">ජාතීන් අතර ද සියලු රාජ්‍යයන්හි ද සියලු පැණවතුන් අතර ද ඔබට සම කිසිවෙක් නැත.</span></span> 
     </div> 
     <div class="q"> <span class="verse v7" data-usfm="JER.10.7"><span class="content"> </span></span><span class="verse v8" data-usfm="JER.10.8"><span class="label">8</span><span class="content">ඔව්හු හැම දෙන අඥාන ය, මෝඩ ය.</span></span> 
     </div> 
     <div class="q2"> <span class="verse v8" data-usfm="JER.10.8"><span class="content">ඒ ලී පිළිමවලින් උගත හැකි දෙයක් ඇද් ද?</span></span> 
     </div> 
     <div class="q"> <span class="verse v8" data-usfm="JER.10.8"><span class="content"> </span></span><span class="verse v9" data-usfm="JER.10.9"><span class="label">9</span><span class="content">තර්ෂිෂ් රටෙන් ගෙනා රිදී තහඩුවලින් ද ඕපීර් රටෙන් ගෙනා රත්රන්වලින් ද ඒ රූප සාදා ඇත.</span></span> 
     </div> 
     <div class="q2"> <span class="verse v9" data-usfm="JER.10.9"><span class="content">ඒවා සාදා ඇත්තේ, කැටයම්කරුවන්ගේ හා රන්කරුවන්ගේ අතින් ය.</span></span> 
     </div> 
     <div class="q2"> <span class="verse v9" data-usfm="JER.10.9"><span class="content">ඒවා දක්ෂ කම්කරුවන් විසින් නිල් හා දම් පැහැති රාජකීය ඇඳුමෙන් පළඳවනු ලැබ ඇත.</span></span> 
     </div> 
     <div class="q"> <span class="verse v9" data-usfm="JER.10.9"><span class="content"> </span></span><span class="verse v10" data-usfm="JER.10.10"><span class="label">10</span><span class="content">එහෙත්, සමිඳාණෝ සැබෑ දෙවිඳාණෝ ය;</span></span> 
     </div> 
     <div class="q2"> <span class="verse v10" data-usfm="JER.10.10"><span class="content">ජීවමාන දෙවි තුමාණෝ ය;</span></span> 
     </div> 
     <div class="q2"> <span class="verse v10" data-usfm="JER.10.10"><span class="content">සදාකාල රජ තුමාණෝ ය.</span></span> 
     </div> 
     <div class="q2"> <span class="verse v10" data-usfm="JER.10.10"><span class="content">එතුමන්ගේ උදහසට පොළොව වෙවුළයි.</span></span> 
     </div> 
     <div class="q2"> <span class="verse v10" data-usfm="JER.10.10"><span class="content">එය දරන්නට හැකි ජාතියක් මිහි පිට නොවෙයි.</span></span> 
     </div> 
     <div class="p"> <span class="verse v10" data-usfm="JER.10.10"><span class="content"> </span></span><span class="verse v11" data-usfm="JER.10.11"><span class="label">11</span><span class="content">අහසත්, පොළොවත් නොමැවූ මේ දෙවිවරු මිහි පිටින් ද අහස යටින් ද විනාශ කරනු ලබති යි මාගේ සෙනඟ වන ඔබ ජාතීන්ට කිව යුතු ය.</span></span> 
     </div> 
     <div class="q"> <span class="verse v11" data-usfm="JER.10.11"><span class="content"> </span></span><span class="verse v12" data-usfm="JER.10.12"><span class="label">12</span><span class="content">සමිඳාණෝ සිය බලයෙන් පොළොව මැවූ සේක;</span></span> 
     </div> 
     <div class="q2"> <span class="verse v12" data-usfm="JER.10.12"><span class="content">සිය ඥානයෙන් ලෝකය පිහිටෙව් සේක;</span></span> 
     </div> 
     <div class="q2"> <span class="verse v12" data-usfm="JER.10.12"><span class="content">සිය නුවණින් අහස පැතිරෙව් සේක.</span></span> 
     </div> 
     <div class="q"> <span class="verse v12" data-usfm="JER.10.12"><span class="content"> </span></span><span class="verse v13" data-usfm="JER.10.13"><span class="label">13</span><span class="content">සමිඳුන්ගේ අණින් අහස් ජලය ගිගුරුම් දෙයි;</span></span> 
     </div> 
     <div class="q2"> <span class="verse v13" data-usfm="JER.10.13"><span class="content">පොළෝ සීමාවලින් මීදුම සෑදී නැඟී එයි;</span></span> 
     </div> 
     <div class="q2"> <span class="verse v13" data-usfm="JER.10.13"><span class="content">එතුමාණෝ, වර්ෂාව සඳහා විදිලි කෙටීම් ඇති කරන සේක;</span></span> 
     </div> 
     <div class="q2"> <span class="verse v13" data-usfm="JER.10.13"><span class="content">එතුමාණෝ සිය ගබඩාවලින් සුළඟ ගෙනෙන සේක.</span></span> 
     </div> 
     <div class="q"> <span class="verse v13" data-usfm="JER.10.13"><span class="content"> </span></span><span class="verse v14" data-usfm="JER.10.14"><span class="label">14</span><span class="content">මේ නිසා සියලු මනුෂ්‍යයෝ අනුවණ මෝඩයෝ වෙති.</span></span> 
     </div> 
     <div class="q2"> <span class="verse v14" data-usfm="JER.10.14"><span class="content">සියලු රන්කරුවෝ තමන් නෙළූ රූප නිසා ලජ්ජාවට පැමිණ සිටිති.</span></span> 
     </div> 
     <div class="q2"> <span class="verse v14" data-usfm="JER.10.14"><span class="content">ඒවා පණ නැති හිස් පිළිම වන බැවිනි.</span></span> 
     </div> 
     <div class="q"> <span class="verse v14" data-usfm="JER.10.14"><span class="content"> </span></span><span class="verse v15" data-usfm="JER.10.15"><span class="label">15</span><span class="content">ඒවා නොවටින නිසරු වැඩ වෙයි.</span></span> 
     </div> 
     <div class="q2"> <span class="verse v15" data-usfm="JER.10.15"><span class="content">දඬුවම් කිරීමට සමිඳුන් පැමිණි විට ඒවා විනාශ කරදමනු ඇත.</span></span> 
     </div> 
     <div class="q"> <span class="verse v15" data-usfm="JER.10.15"><span class="content"> </span></span><span class="verse v16" data-usfm="JER.10.16"><span class="label">16</span><span class="content">ජාකොබ්ගේ දෙවිඳාණෝ ඒවාට සමාන නැත;</span></span> 
     </div> 
     <div class="q2"> <span class="verse v16" data-usfm="JER.10.16"><span class="content">සියලු දේ මවා ඇත්තේ එතුමාණෝ ය;</span></span> 
     </div> 
     <div class="q2"> <span class="verse v16" data-usfm="JER.10.16"><span class="content">ඉශ්රායෙල් සෙනඟ එතුමාණන් තෝරාගත් සෙනඟ ය.</span></span> 
     </div> 
     <div class="q2"> <span class="verse v16" data-usfm="JER.10.16"><span class="content">සව් බලැති සමිඳාණෝ යනු එතුමාණන්ගේ නාමය වේ.</span></span> 
     </div> 
     <div class="s1"> <span class="heading"><b>පැමිණෙන විප්‍රවාසය</b></span> 
     </div> 
     <div class="p"> <span class="verse v16" data-usfm="JER.10.16"><span class="content"> </span></span><span class="verse v17" data-usfm="JER.10.17"><span class="label">17</span><span class="content">“වටලනු ලැබ සිටින ජෙරුසලම් ජනයෙනි, නුඹලාගේ බඩු පොදි බැඳගන්න. </span></span><span class="verse v18" data-usfm="JER.10.18"><span class="label">18</span><span class="content">මන්ද, සමිඳාණන් වහන්සේ මේ දේශයෙන් වැසියන් පිටමං කරන්න යන සේක. නුඹලාට දැනෙන ලෙස උන් වහන්සේ නුඹලා විනාශ කරන්න යන සේක. මෙසේ පැවසුවේ සමිඳාණන් වහන්සේ ය.” </span></span><span class="verse v19" data-usfm="JER.10.19"><span class="label">19</span><span class="content">ජෙරුසලම් සෙනඟ කෑගසමින් මෙසේ කියති: “අහෝ! අපේ පීඩාව කොපමණ බරපතල ද? අපේ තුවාළ සුව කළ නොහැකි ලෙස දරුණු ය. එහෙත්, ‘අප ඒවා ඉවසිය යුතු යැ’යි අපි කීවෙමු. </span></span><span class="verse v20" data-usfm="JER.10.20"><span class="label">20</span><span class="content">අපේ කූඩාරම් නාස්ති විය: ඒවායේ ලණු සියල්ල ද කඩාදමනු ලැබී ය. අපේ දරුවන් අප අත්හැර, අප කෙරෙන් වෙන් වී ගොස් ඇත. දැන් අපේ කූඩාරම් දිගහැර තිර එල්ලන්න කිසිවෙක් නැත.”</span></span> 
     </div> 
     <div class="p"> <span class="verse v20" data-usfm="JER.10.20"><span class="content"> </span></span><span class="verse v21" data-usfm="JER.10.21"><span class="label">21</span><span class="content">ජෙරමියා පිළිතුරු දෙමින් මෙසේ කී ය: “ඔබේ නායකයෝ මෝඩයෝ ය. ඔව්හු සමිඳාණන් වහන්සේගෙන් කරුණු නොවිමසති. ඔවුන් දියුණු නොවුණේ එබැවිනි. ඔවුන්ගේ බාරයේ සිටි සෙනඟ ද විසිර ගොස් ඇත. </span></span><span class="verse v22" data-usfm="JER.10.22"><span class="label">22</span><span class="content">සවන් දෙන්න, අන්න, ජුදා නගර පාළුවක් ද සිවලුන්ගේ වාසයක් ද කිරීමට යන බවට දූසමාන කතාවක හඬක් ද මහා ඝෝෂාවක් ද උතුරු දේශයෙන් ඇසෙන්නේ ය. </span></span><span class="verse v23" data-usfm="JER.10.23"><span class="label">23</span><span class="content">සමිඳුනි, මිනිසාගේ සරණ මිනිසා ම නොවන බවත්, ඔහු යා යුතු මඟ නියම කිරීම ඔහුට ම අයිති නැති බවත් ඔබ දන්න සේක. </span></span><span class="verse v24" data-usfm="JER.10.24"><span class="label">24</span><span class="content">සමිඳුනි අප විනාශ නොවන පිණිස, ඔබේ උදහසින් නොව, නිසි ප්‍රමාණයෙන් අපට දඬුවම් කළ මැනව. </span></span><span class="verse v25" data-usfm="JER.10.25"><span class="label">25</span><span class="content">ඔබ නොපිළිගන්න ජාතීන් කෙරෙහි ද ඔබට යාච්ඤා නොකරන මිනිසුන් කෙරෙහි ද ඔබේ කෝපය වැගිරෙවුව මැනව. මන්ද, ඔව්හු ජාකොබ්ගේ වංශය මරාදැමූ හ; ඔවුන් සහමුලින් ම විනාශ කළහ. ඔවුන්ගේ දේශය නැතිනාස්ති කළහ.”</span></span> 
     </div> 
    </div> 
   </div> 
  </div>
 </body>
</html>