<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch4" data-usfm="JER.4">  
     <div class="s1"> <span class="heading"><b>පසුතැවී සිත හරවා ගැනීමට කැඳවීම</b></span> 
     </div> 
     <div class="p"> <span class="content"> </span><span class="verse v1" data-usfm="JER.4.1"><span class="label">1</span><span class="content">සමිඳාණන් වහන්සේ මෙසේ වදාරන සේක: “ඉතින් ඉශ්රායෙල්, නුඹ හැරී ආ යුත්තේ මා වෙත ය. මා පිළිකුල් කරන දේවරූප ස්ථීර ව පහකර දමා නුඹ මට පක්ෂපාත වන්නෙහි නම්, </span></span><span class="verse v2" data-usfm="JER.4.2"><span class="label">2</span><span class="content">සැබෑ ලෙසත්, යුතු ලෙසත්, අවංක ලෙසත් ජීවමාන සමිඳාණන් වහන්සේගේ නාමයෙන් දිවුරන්නෙහි නම්, සියලු ජාතීහු නුඹ ආසිරිලත් අයුරින් ආසිරි පතා මට ප්‍රශංසා කරන්නෝ ය.”</span></span> 
     </div> 
     <div class="p"> <span class="verse v2" data-usfm="JER.4.2"><span class="content"> </span></span><span class="verse v3" data-usfm="JER.4.3"><span class="label">3</span><span class="content">සමිඳාණන් වහන්සේ ජුදාහි ද ජෙරුසලමෙහි ද වැසියන්ට මෙසේ වදාරන සේක: “කටු අතරේ නොවපුරා පුරන් බිම් කොටා ගන්න.</span><span class="content"> </span></span><span class="verse v4" data-usfm="JER.4.4"><span class="label">4</span><span class="content">ජුදාහි වැසියෙනි, ජෙරුසලමේ වැසියෙනි, නුඹලාගේ සිතෙන් පාප මල කපා හරින්න. එසේ නොකළොත්, නුඹලාගේ ක්‍රියාවල නපුරුකම නිසා මාගේ කෝපය ගිනි මෙන් නික්ම කිසිවෙකුට නිවන්නට බැරි ලෙස ඇවිලෙනු ඇත.”</span></span> 
     </div> 
     <div class="s1"> <span class="heading"><b>ආක්‍රමණය ගැන තර්ජනයක්</b></span> 
     </div> 
     <div class="p"> <span class="verse v4" data-usfm="JER.4.4"><span class="content"> </span></span><span class="verse v5" data-usfm="JER.4.5"><span class="label">5</span><span class="content">“දේශය මුළුල්ලේ හොරණෑව පිඹ මොරගසා, ‘අපි එක්රැස් වී බලකොටු සහිත නගරවලට යමු’ කියා ජුදාව පුරා පතුරුවන්න; ජෙරුසලමේ ප්‍රකාශ කරන්න. </span></span><span class="verse v6" data-usfm="JER.4.6"><span class="label">6</span><span class="content">සියොන් දෙසට සංඥාවක් දෙන සංකේතයක් නඟන්න; ගැළවෙන පිණිස නොනැවතී දුවන්න. මන්ද, සමිඳාණන් වහන්සේ උතුරෙන් විපත්තියක් ද මහා විනාශයක් ද පමුණුවන සේක; </span></span><span class="verse v7" data-usfm="JER.4.7"><span class="label">7</span><span class="content">සිංහයෙක් සිය වනයෙන් නික්මුණේ ය. ජාතීන් වනසන්නෙක් නික්ම ගියේ ය. නුඹේ දේශය පාළු කරන පිණිස ඔහු තමාගේ ස්ථානයෙන් පිටත් වී ගමන් කරන්නේ ය; වැසියෙකු ඉතිරි නොවන හැටියට නුඹේ නගර විනාශ වන්නේ ය. </span></span><span class="verse v8" data-usfm="JER.4.8"><span class="label">8</span><span class="content">එබැවින් ගෝණි රෙදි ඇඳගෙන, විලාප කියමින්, කෑමොරගසන්න. මන්ද, සමිඳාණන් වහන්සේගේ බලවත් උදහස ජුදාවෙන් පහ ව නොගියේ ය.”</span></span> 
     </div> 
     <div class="p"> <span class="verse v8" data-usfm="JER.4.8"><span class="content"> </span></span><span class="verse v9" data-usfm="JER.4.9"><span class="label">9</span><span class="content">සමිඳාණන් වහන්සේ කතා කොට, “ඒ දවසේ දී රජුගේ සිත ද අධිපතීන්ගේ සිත් ද අධෛර්ය වන්නේ ය; පූජකයෝ බියපත් වන්නෝ ය. දිවැසිවරු ත්‍රස්ත වන්නෝ ය”යි වදාළ සේක.</span></span> 
     </div> 
     <div class="p"> <span class="verse v9" data-usfm="JER.4.9"><span class="content"> </span></span><span class="verse v10" data-usfm="JER.4.10"><span class="label">10</span><span class="content">එවිට මම කතා කොට, “මහෝත්තම දෙවි ස්වාමීන් වහන්ස! ඔබ වහන්සේ ජෙරුසලම් ජනයා සහමුලින් ම රැවටූ සේක: මන්ද, ‘සාමය ඇති වන්නේ ය’යි ඔබ වදාළ නමුත්, දැන් ඔවුන්ගේ ගෙලට කඩුව එල්ල වී ඇතැ”යි කීවෙමි.</span></span> 
     </div> 
     <div class="p"> <span class="verse v10" data-usfm="JER.4.10"><span class="content"> </span></span><span class="verse v11" data-usfm="JER.4.11"><span class="label">11</span><span class="content">සමිඳාණන් වහන්සේගෙන් මාගේ සෙනඟ දෙසට කඳු මුදුන්වලින් හමන සුළඟ පොළනු ලබන්නට වත්, ශුද්ධ කරනු ලබන්නට වත් හමන සුළඟක් නොව, ඊට වඩා දවාලන සුළඟක් බව ජෙරුසලමට සහ එහි වැසියන්ට කියන කාලය පැමිණෙන්නේ ය. එය පෙළීමට වත් ශුද්ධ කිරීමට වත් නොවන්නේ ය. </span></span><span class="verse v12" data-usfm="JER.4.12"><span class="label">12</span><span class="content">සමිඳාණන් වහන්සේගේ නියමයෙන් ඇති වන ඒ සුළඟ එයට වඩා දරුණු ය. දැන් සමිඳාණන් වහන්සේ ම සිය සෙනඟට විරුද්ධ ව විනිශ්චය ප්‍රකාශ කරන සේක.</span></span> 
     </div> 
     <div class="s1"> <span class="heading"><b>ජුදා වටලනු ලැබීම</b></span> 
     </div> 
     <div class="p"> <span class="verse v12" data-usfm="JER.4.12"><span class="content"> </span></span><span class="verse v13" data-usfm="JER.4.13"><span class="label">13</span><span class="content">“බලන්න, සතුරා වලාකුළු මෙන් ද ඔහුගේ රථ සුළි සුළඟක් මෙන් ද නැඟී එන්නේ ය. ඔහුගේ අශ්වයෝ රාජාලින්ට වඩා ශීඝ්‍ර ය. අහෝ, අපට වන විපතක මහත! අපි විනාශයි!</span></span> 
     </div> 
     <div class="p"> <span class="verse v13" data-usfm="JER.4.13"><span class="content"> </span></span><span class="verse v14" data-usfm="JER.4.14"><span class="label">14</span><span class="content">“එම්බා ජෙරුසලම! නුඹ ගැළවෙන පිණිස නුඹේ සිත සෝදාගෙන එහි ඇති නපුරුකම් පහ කරන්න. නුඹේ නපුරු සිතිවිලි නුඹ තුළ කොපමණ කල් පවතිනු ඇද් ද?</span></span> 
     </div> 
     <div class="p"> <span class="verse v14" data-usfm="JER.4.14"><span class="content"> </span></span><span class="verse v15" data-usfm="JER.4.15"><span class="label">15</span><span class="content">“දාන් සිට ද එප්‍රායිම් කන්ද කෙරෙන් ද නුඹට වන විපත ගැන කතාව පැතිරී යන්නේය. </span></span><span class="verse v16" data-usfm="JER.4.16"><span class="label">16</span><span class="content">ජුදා නගරවලට විරුද්ධ ව ද හඬ නඟමින් දුර රටක සිට ඒවා වටකරින් එන බවට අනතුරු අඟවන්න; ජෙරුසලමේ එය ප්‍රකාශ කරන්න. </span></span><span class="verse v17" data-usfm="JER.4.17"><span class="label">17</span><span class="content">ජුදා මට විරුද්ධ ව කැරලි ගසා ඇති බැවින්, මුරකරුවන් කෙතක් වටකර සිටින්නාක් මෙන් සතුරන් ජෙරුසලම වටලනු ඇත. මෙසේ පවසන්නේ සමිඳාණන් වහන්සේ ය.</span></span> 
     </div> 
     <div class="p"> <span class="verse v17" data-usfm="JER.4.17"><span class="content"> </span></span><span class="verse v18" data-usfm="JER.4.18"><span class="label">18</span><span class="content">“නුඹේ කල්ක්‍රියාවෙන් හා නුඹ කළ කී දෙයින් නුඹ ම මේ විපත නුඹ පිට පමුණුවාගෙන ඇත. මෙය නුඹේ ඉරණම වේ. එය ඉතා දරුණු ය, එය නුඹේ හදවත සිදුරු කර ඇත.”</span></span> 
     </div> 
     <div class="s1"> <span class="heading"><b>සිය සෙනඟ ගැන ජෙරමියාගේ ශෝකය</b></span> 
     </div> 
     <div class="p"> <span class="verse v18" data-usfm="JER.4.18"><span class="content"> </span></span><span class="verse v19" data-usfm="JER.4.19"><span class="label">19</span><span class="content">අනේ! මාගේ දරුණු වේදනාව, මාගේ දරුණු වේදනාව. ඒ වේදනාවෙන් මම ඇඹරෙන්නෙමි. අහෝ මාගේ පපුව! මාගේ පපුව තදින් ගැහෙයි. මට නිශ්ශබ්ද ව සිටින්නට බැරි ය. මන්ද, හොරණෑ හඬත්, රණ හඬත් මට ඇසුණේ ය. </span></span><span class="verse v20" data-usfm="JER.4.20"><span class="label">20</span><span class="content">විපත පිට විපත පැමිණ ඇත; මුළු රට ම නාස්ති වී ඇත. හදිසියේ ම මාගේ කූඩාරම විනාශ විය; එහි තිර වැසුම් ඉරී ගියේ ය. </span></span><span class="verse v21" data-usfm="JER.4.21"><span class="label">21</span><span class="content">කොපමණ කල් මම ධජ සංකේතය දෙස බලා සිටිම් ද? කොපමණ කල් යුද්ධ හොරණෑ හඬ අසම් ද? </span></span><span class="verse v22" data-usfm="JER.4.22"><span class="label">22</span><span class="content">සමිඳාණන් වහන්සේ කතා කොට, “මාගේ සෙනඟ අඥාන ය; ඔව්හු මා නොහඳුනති; ඔව්හු මෝඩ දරුවන් වැනි ය; ඔවුන්ට කිසි තේරුමක් නැත; නපුරු දේ කිරීමට ඔව්හු දක්ෂ ය, එහෙත්, යහපත කිරීමට ඔව්හු නොදනිති”යි වදාළ සේක.</span></span> 
     </div> 
     <div class="s1"> <span class="heading"><b>පැමිණෙන විනාශය ගැන දර්ශනය</b></span> 
     </div> 
     <div class="p"> <span class="verse v22" data-usfm="JER.4.22"><span class="content"> </span></span><span class="verse v23" data-usfm="JER.4.23"><span class="label">23</span><span class="content">පොළොව දෙස බැලූ විට එය පාළු ව, හිස් ව තිබෙන බවත්, අහස දෙස බැලූ විට එහි එළිය නැති බවත් මම දිටිමි. </span></span><span class="verse v24" data-usfm="JER.4.24"><span class="label">24</span><span class="content">කඳු දෙස බැලූ විට ඒවා කම්පා වන බවත්, සියලු හෙල් වැනෙන බවත් දිටිමි. </span></span><span class="verse v25" data-usfm="JER.4.25"><span class="label">25</span><span class="content">මා බැලූ විට, කිසි ම මිනිසෙකු නොසිටි බවත්, අහසේ සියලු පක්ෂීන් පලා ගොස් ඇති බවත් දිටිමි. </span></span><span class="verse v26" data-usfm="JER.4.26"><span class="label">26</span><span class="content">මා බැලූ විට, සමිඳාණන් වහන්සේ ඉදිරියෙහි උන් වහන්සේගේ බලවත් උදහස නිසා සාරවත් දේශය කාන්තාරයක් වූ බවත්, එහි සියලු නගර නටබුන් වී තිබෙන බවත් දිටිමි. </span></span><span class="verse v27" data-usfm="JER.4.27"><span class="label">27</span><span class="content">මුළු පොළොව ම පාළු වන බවත්, ඒ නමුත් තීන්දුවට ම උන් වහන්සේ එය විනාශ නොකරන බවත් සමිඳාණන් වහන්සේ වදාරා ඇත. </span></span><span class="verse v28" data-usfm="JER.4.28"><span class="label">28</span><span class="content">මිහි කත වැලපෙන්නී ය; අහස අඳුරු වන්නේ ය. මන්ද, සමිඳාණන් වහන්සේ එය අදහස් කර ඇත; උන් වහන්සේ ආපසු බලන්නේ වත්, සිය අදහස වෙනස් කරන්නේ වත් නැත. </span></span><span class="verse v29" data-usfm="JER.4.29"><span class="label">29</span><span class="content">සියලු නගරවල වැසියෝ අසරුවන්ගේ ද දුනුවායින්ගේ ද ඝෝෂාවට පලා ගොස් බැදිවලට ඇතුළු වෙති; පර්වතවලට නඟිති. සියලු ම නගර අත්හරිනු ලැබ ඇත. කිසිවෙක් එහි වාසය නොකරති. </span></span><span class="verse v30" data-usfm="JER.4.30"><span class="label">30</span><span class="content">පාළුවට ගිය ජෙරුසලම, නුඹ රතු වස්ත්‍ර පැළඳගත්තත්, ස්වර්ණාභරණවලින් සැරසුණත්, නුඹේ ඇස්වල අඳුන් ගාගත්තත්, නුඹේ අලංකාර වීම නිෂ්ඵල වන්නේ ය. නුඹේ ප්‍රේම වන්තයෝ නුඹ ප්‍රතික්ෂේප කරති; ඔව්හු නුඹේ ප්‍රාණය හානි කරන්නට සොයති. </span></span><span class="verse v31" data-usfm="JER.4.31"><span class="label">31</span><span class="content">විළිරුජා ඇති ස්ත්‍රියකගේ හැඬීම මෙන් ද කුලුඳුලා බිහි කරන ස්ත්‍රියකගේ ප්‍රසව වේදනාව මෙන් ද සියොන් දුවගේ හඬ මට ඇසුණේ ය. ඈ හතිදමමින් කෙඳිරිගාමින්, ඇගේ අත් විදහාගෙන, “අහෝ! මට විපත ය; මා මරන්නට එන අය ඉදිරියේ මම ක්ලාන්ත වෙමි”යි කියන්නී ය.</span></span> 
     </div> 
    </div> 
   </div> 
  </div>
 </body>
</html>