<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch17" data-usfm="JER.17">  
     <div class="s1"> <span class="heading"><b>ජුදා දේශයේ පාපය හා ඊට දඬුවම</b></span> 
     </div> 
     <div class="p"> <span class="content"> </span><span class="verse v1" data-usfm="JER.17.1"><span class="label">1</span><span class="content">සමිඳාණන් වහන්සේ මෙසේ වදාරන සේක: “ජුදා වැසියෙනි, නුඹලාගේ පාපය යකඩ පෑනකින් ලියා තිබේ. වජ්‍ර තුඩකින් එය නුඹලාගේ සිත නමැති පුවරුවේ ද පූජාසනයේ නෙරා ඇති අං වැනි කොන්වල ද කොටා තිබේ. </span></span><span class="verse v2" data-usfm="JER.17.2"><span class="label">2</span><span class="content">නුඹලාගේ දරුවෝ අතුපතර ඇති ගස් ළඟ ද උස් හෙල් උඩ ද </span></span><span class="verse v3" data-usfm="JER.17.3"><span class="label">3</span><span class="content">ගම්බද පළාත්වල ගිරිකුළු මත ද අෂේරා දේවතාවිය උදෙසා තනාගත් ඔවුන්ගේ පූජාසන සිහි කරති. දේශයේ සෑම තැන ම නුඹලා කර ඇති පාප නිසා නුඹලාගේ සම්පත ද සකල වස්තුව ද සතුරන් විසින් පැහැරගෙන යනු ලබන්නට සලස්වන්නෙමි. </span></span><span class="verse v4" data-usfm="JER.17.4"><span class="label">4</span><span class="content">මා නුඹලාට දුන් දේශය අත්හරින්නට නුඹලාට සිදුවන්නේ ය; නුඹලා නොදන්න දේශයක දී නුඹලාගේ සතුරන්ට සේවය කරන්නට නුඹලාට සලස්වන්නෙමි. මන්ද, මාගේ කෝපය කරණකොටගෙන සදහට ම ඇවිලෙන ගින්නක් දැල්වී තිබේ.”</span></span> 
     </div> 
     <div class="s1"> <span class="heading"><b>ආප්තෝපදේශ</b></span> 
     </div> 
     <div class="p"> <span class="verse v4" data-usfm="JER.17.4"><span class="content"> </span></span><span class="verse v5" data-usfm="JER.17.5"><span class="label">5</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v5" data-usfm="JER.17.5"><span class="content">“මිනිසුන් කෙරෙහි විශ්වාසය තබන, මියයන සුලු සිරුර ශක්තිය කරගෙන, සමිඳුන් කෙරෙන් හැරී ඉවත් ව යන මිනිසා සාප ලද්දෙකි.</span></span> 
     </div> 
     <div class="q"> <span class="verse v5" data-usfm="JER.17.5"><span class="content"> </span></span><span class="verse v6" data-usfm="JER.17.6"><span class="label">6</span><span class="content">ඔහු පාළුකරයෙහි ඇති පඳුරකට සමාන වේ.</span></span> 
     </div> 
     <div class="q2"> <span class="verse v6" data-usfm="JER.17.6"><span class="content">යහපත පැමිණි විට එය ඔහුට නොපෙනේ.</span></span> 
     </div> 
     <div class="q2"> <span class="verse v6" data-usfm="JER.17.6"><span class="content">පාළුකරයෙහි වියළි තැන්හි, මිනිසුන් නොවසන ලුණු බිම්හි ඔහු වාසය කරයි.</span></span> 
     </div> 
     <div class="q"> <span class="verse v6" data-usfm="JER.17.6"><span class="content"> </span></span><span class="verse v7" data-usfm="JER.17.7"><span class="label">7</span><span class="content">සමිඳුන් කෙරෙහි විශ්වාසය තබන, සමිඳුන් තරයේ විශ්වාස කරන මිනිසා භාග්‍යවන්තයෙකි.</span></span> 
     </div> 
     <div class="q"> <span class="verse v7" data-usfm="JER.17.7"><span class="content"> </span></span><span class="verse v8" data-usfm="JER.17.8"><span class="label">8</span><span class="content"> </span><span class="content">ඔහු, ගං ඉවුරේ සිටුවා ඇති, ගඟට ම මුල් ඇද ඇති;</span></span> 
     </div> 
     <div class="q2"> <span class="verse v8" data-usfm="JER.17.8"><span class="content">ගිම්හානයට කිසි බියක් නැති;</span></span> 
     </div> 
     <div class="q2"> <span class="verse v8" data-usfm="JER.17.8"><span class="content">කොළ පර වී යාමක් නැති;</span></span> 
     </div> 
     <div class="q2"> <span class="verse v8" data-usfm="JER.17.8"><span class="content">නියඟ කාලය ගැන කරදර නැති;</span></span> 
     </div> 
     <div class="q2"> <span class="verse v8" data-usfm="JER.17.8"><span class="content">නොනැවතී දිගට ම පලදාවක් ඇති ගසක් හා සමාන වේ.</span></span> 
     </div> 
     <div class="q"> <span class="verse v8" data-usfm="JER.17.8"><span class="content"> </span></span><span class="verse v9" data-usfm="JER.17.9"><span class="label">9</span><span class="content">අන් කිසිවකට වඩා සිත කපටි ය, හැම අතින් ම එය දූෂණය වී ඇත;</span></span> 
     </div> 
     <div class="q2"> <span class="verse v9" data-usfm="JER.17.9"><span class="content">එය තේරුම්ගත හැක්කේ කාට ද?</span></span> 
     </div> 
     <div class="q"> <span class="verse v9" data-usfm="JER.17.9"><span class="content"> </span></span><span class="verse v10" data-usfm="JER.17.10"><span class="label">10</span><span class="content"> </span><span class="content">සමිඳුන් වන මම, මිනිසාගේ සිත සෝදිසි කර බලමි;</span></span> 
     </div> 
     <div class="q2"> <span class="verse v10" data-usfm="JER.17.10"><span class="content">මිනිසාගේ හදවත පරීක්ෂා කර බලමි.</span></span> 
     </div> 
     <div class="q2"> <span class="verse v10" data-usfm="JER.17.10"><span class="content">එසේ කරන්නේ, මිනිසාගේ හැසිරීම අනුව ඔහු ජීවත් වන පිළිවෙළ ලෙස ඔහුට විපාක දෙන පිණිස ය.”</span></span> 
     </div> 
     <div class="p"> <span class="verse v10" data-usfm="JER.17.10"><span class="content"> </span></span><span class="verse v11" data-usfm="JER.17.11"><span class="label">11</span><span class="content">වංචාවෙන් මුදල් උපයන මිනිසා, ඈ නොදැමූ බිජු රකින කපුටියක වැනි ය;</span></span> 
     </div> 
     <div class="q2"> <span class="verse v11" data-usfm="JER.17.11"><span class="content">පසු ව පැටවුන් ඇගෙන් ඉගිලී යන ලෙස ජීවිතයේ ඉර මුදුන් වේලේ ඒ සම්පත ඔහුගෙන් නැති වී යයි.</span></span> 
     </div> 
     <div class="q2"> <span class="verse v11" data-usfm="JER.17.11"><span class="content">මෙසේ ඔහු අන්තිමයේ දී මෝඩයෙකු බවට පත් වෙයි.</span></span> 
     </div> 
     <div class="q"> <span class="verse v11" data-usfm="JER.17.11"><span class="content"> </span></span><span class="verse v12" data-usfm="JER.17.12"><span class="label">12</span><span class="content">කන්දක් මත මුල සිට ම පිහිටා ඇති අපේ දේව මාලිගය තේජාන්විත සිහසුනකි.</span></span> 
     </div> 
     <div class="q"> <span class="verse v12" data-usfm="JER.17.12"><span class="content"> </span></span><span class="verse v13" data-usfm="JER.17.13"><span class="label">13</span><span class="content">ඉශ්රායෙල්වරුන්ගේ බලාපොරොත්තුව වන සමිඳුනි, ඔබ අත්හරින සියල්ලෝ ලජ්ජාවට පැමිණෙති.</span></span> 
     </div> 
     <div class="q2"> <span class="verse v13" data-usfm="JER.17.13"><span class="content">ඔබ ජීවමාන උල්පත වන බැවින් ඔබ අත්හැර යන සියල්ලන් ධූලි මත ලියූ නම් ලෙසින් නියතින් පහ වී යනු ඇත.</span></span> 
     </div> 
     <div class="s1"> <span class="heading"><b>ජෙරමියා දේව පිහිට යැදීම</b></span> 
     </div> 
     <div class="p"> <span class="verse v13" data-usfm="JER.17.13"><span class="content"> </span></span><span class="verse v14" data-usfm="JER.17.14"><span class="label">14</span><span class="content">සමිඳුනි, මා සුව කළ මැනව.</span></span> 
     </div> 
     <div class="q2"> <span class="verse v14" data-usfm="JER.17.14"><span class="content">එවිට මම සුවපත් වන්නෙමි.</span></span> 
     </div> 
     <div class="q2"> <span class="verse v14" data-usfm="JER.17.14"><span class="content">මා ගළවාගත මැනව.</span></span> 
     </div> 
     <div class="q2"> <span class="verse v14" data-usfm="JER.17.14"><span class="content">එවිට මම ගැළවෙන්නෙමි.</span></span> 
     </div> 
     <div class="q2"> <span class="verse v14" data-usfm="JER.17.14"><span class="content">මම ඔබ පමණක් පසසන්නෙමි.</span></span> 
     </div> 
     <div class="q"> <span class="verse v14" data-usfm="JER.17.14"><span class="content"> </span></span><span class="verse v15" data-usfm="JER.17.15"><span class="label">15</span><span class="content">“සමිඳුන් කළ ප්‍රකාශනය කොහේ ද?</span></span> 
     </div> 
     <div class="q2"> <span class="verse v15" data-usfm="JER.17.15"><span class="content">ඒවා ඉටු නොවන්නෙ මන් දැ”යි සෙනඟ මට කියති.</span></span> 
     </div> 
     <div class="q"> <span class="verse v15" data-usfm="JER.17.15"><span class="content"> </span></span><span class="verse v16" data-usfm="JER.17.16"><span class="label">16</span><span class="content">එහෙත් සමිඳුනි, ඔබ දන්න පරිදි ඔවුන් පිට විනාශය පමුණුවන්නට වත්, නපුරු කාලයක් ඔවුන්ට ගෙනදෙන්නට වත් මම ඔබෙන් නොඉල්ලුවෙමි.</span></span> 
     </div> 
     <div class="q2"> <span class="verse v16" data-usfm="JER.17.16"><span class="content">මා මුවින් නික්මුණු වචන ඔබ දන්න සේක.</span></span> 
     </div> 
     <div class="q"> <span class="verse v16" data-usfm="JER.17.16"><span class="content"> </span></span><span class="verse v17" data-usfm="JER.17.17"><span class="label">17</span><span class="content">ඔබ මට බියට කරුණක් නොවන සේක.</span></span> 
     </div> 
     <div class="q2"> <span class="verse v17" data-usfm="JER.17.17"><span class="content">විපත්ති දවසේ දී ඔබ මාගේ රැකවරණය වන සේක.</span></span> 
     </div> 
     <div class="q"> <span class="verse v17" data-usfm="JER.17.17"><span class="content"> </span></span><span class="verse v18" data-usfm="JER.17.18"><span class="label">18</span><span class="content">මට පීඩා කරන්නෝ ලජ්ජාවට පැමිණෙත් වා!</span></span> 
     </div> 
     <div class="q2"> <span class="verse v18" data-usfm="JER.17.18"><span class="content">මම ලජ්ජාවට නොපැමිණෙම් වා!</span></span> 
     </div> 
     <div class="q2"> <span class="verse v18" data-usfm="JER.17.18"><span class="content">ඔව්හු භීතියට පැමිණෙත් වා!</span></span> 
     </div> 
     <div class="q2"> <span class="verse v18" data-usfm="JER.17.18"><span class="content">මම භීතියට නොපැමිණෙම් වා!</span></span> 
     </div> 
     <div class="q2"> <span class="verse v18" data-usfm="JER.17.18"><span class="content">විපත් දවස ඔවුන් පිට පමුණුවා ඔවුන් සහමුලින් ම වනසාලුව මැනව.</span></span> 
     </div> 
     <div class="s1"> <span class="heading"><b>සබත් දවස පැවැත්වීම</b></span> 
     </div> 
     <div class="p"> <span class="verse v18" data-usfm="JER.17.18"><span class="content"> </span></span><span class="verse v19" data-usfm="JER.17.19"><span class="label">19</span><span class="content">සමිඳාණන් වහන්සේ මට මෙසේ වදාළ සේක: “නුඹ ගොස් ජුදාහි රජවරුන් යන එන බෙන්ජමින්ගේ දොරටුවේ ද ජෙරුසලමේ සියලු දොරටුවල ද සිට මෙසේ කියන්න. </span></span><span class="verse v20" data-usfm="JER.17.20"><span class="label">20</span><span class="content">ජුදාහි රජවරුන්ටත්, ජුදා ජනයාටත්, මේ දොරටුවලින් ඇතුළු වන ජෙරුසලමේ සියලු වැසියන්ටත් සමිඳාණන් වහන්සේගේ වචනයට සවන් දෙන ලෙස දන්වා සිටින්න. </span></span><span class="verse v21" data-usfm="JER.17.21"><span class="label">21</span><span class="content">නුඹලාගේ ප්‍රාණයට නුඹලා ආදරේ නම්, සබත් දවසේ දී නුඹලා කිසි බරක් උසුලාගෙන නොයා යුතු ය. ජෙරුසලමේ දොරටුවලින් නුඹලා කිසි බරක් උසුලාගෙන නොගෙනා යුතු ය. </span></span><span class="verse v22" data-usfm="JER.17.22"><span class="label">22</span><span class="content">සබත් දවසේ දී නුඹලාගේ ගෙවලින් බරක් ගෙන නොගිය යුතු ය. කිසි ම බර වැඩක් නොකළ යුතු ය. නුඹලාගේ පියවරුන්ට මා අණ කළ ප්‍රකාරයට නුඹලා සබත් දවස ශුද්ධ ලෙස පැවැත්විය යුතු ය. </span></span><span class="verse v23" data-usfm="JER.17.23"><span class="label">23</span><span class="content">නුඹලාගේ පියවරු මා දෙසට කන් යොමු කර මට සවන් නුදුන්නෝ ය. ඒ වෙනුවට නුඹලා සිත් දැඩි කරගෙන, මට කීකරු වුණේ වත්, මාගේ අවවාද පිළිගත්තේ වත් නැත. </span></span><span class="verse v24" data-usfm="JER.17.24"><span class="label">24</span><span class="content">මේ සෙනඟ මට සහමුලින් ම කීකරු විය යුතු ය. සබත් දවසේ දී නුඹලා කිසි බරක් උසුලාගෙන දොරටුවලින් නොයා යුතු ය. නුඹලා සබත් දවස ශුද්ධ දවසක් ලෙස පවත්වා, එදින කිසි බර වැඩක් නොකළ යුතු ය. </span></span><span class="verse v25" data-usfm="JER.17.25"><span class="label">25</span><span class="content">නුඹලා මෙසේ කළොත්, දාවිත්ගේ සිංහාසනයේ වැඩ හිඳින, රථවල හා අශ්වයන් පිට නැඟී යන රජවරුන් සහ ඔවුන්ගේ අධිපතීහු ද ජුදාහි ජනයා ද ජෙරුසලමේ වැසියෝ ද මේ නගරයේ දොරටුවලින් ඇතුළු වන්නෝ ය. මේ නගරය සදහට ම පවතිනු ඇත. </span></span><span class="verse v26" data-usfm="JER.17.26"><span class="label">26</span><span class="content">තවද, ජුදා නගරවලින් ද ජෙරුසලම අවට පෙදෙස්වලින් ද බෙන්ජමින්ගේ දේශයෙන් ද පාත රටින් ද කඳුකරයෙන් ද දකුණු දෙසින් ද මනුෂ්‍යයෝ දවන පූජා ද යාග පූජා ද ආහාර පූජා ද කට්ටකුමංජල් ද ස්තුති පූජා ද රැගෙන සමිඳාණන් වහන්සේගේ මාලිගාවට පැමිණෙන්නෝ ය. </span></span><span class="verse v27" data-usfm="JER.17.27"><span class="label">27</span><span class="content">එහෙත්, සබත් දවස ශුද්ධ ලෙස පවත්වන හැටියටත්, සබත් දවසේ දී බරක් උසුලාගෙන ජෙරුසලමේ දොරටුවලින් ඇතුළු නොවන හැටියටත් මා කී දේට ඔවුන් සවන් නුදුන්නොත්, මම එහි දොරටුවල ගින්නක් අවුළුවන්නෙමි; ඒ ගින්න ජෙරුසලමේ මාලිගා දවාලන්නේ ය. එය කිසි සේත් නොනිවිය හැකි ය.”</span></span> 
     </div> 
    </div> 
   </div> 
  </div>
 </body>
</html>