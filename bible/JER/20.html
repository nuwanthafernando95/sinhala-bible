<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch20" data-usfm="JER.20">  
     <div class="s1"> <span class="heading"><b>පෂ්හුර් නම් පූජකයා හා ගැටුම</b></span> 
     </div> 
     <div class="p"> <span class="content"> </span><span class="verse v1" data-usfm="JER.20.1"><span class="label">1</span><span class="content">ඉම්මෙර්ගේ පුත් පෂ්හුර් නම් පූජකයෙක් දේව මාලිගාවේ ප්‍රධාන නිලධාරියා විය. දිවැසිවර ජෙරමියා ප්‍රකාශ කළ මේ දේ ඔහුට ඇසිණි. </span></span><span class="verse v2" data-usfm="JER.20.2"><span class="label">2</span><span class="content">එබැවින් පෂ්හුර් ජෙරමියාට තළා, දේව මාලිගාවේ බෙන්ජමින් නමැති ඉහළ දොරටුවේ තිබෙන දඬු කඳේ ඔහු දැම්මේ ය. </span></span><span class="verse v3" data-usfm="JER.20.3"><span class="label">3</span><span class="content">පසු දින පෂ්හුර් ජෙරමියා දඬු කඳෙන් නිදහස් කළ විට ජෙරමියා ඔහුට මෙසේ කී ය: “සමිඳාණන් වහන්සේ ඔබට, ‘අවට සැපත’ යන අරුත ඇති පෂ්හුර් නොව, ‘අවට භීතිය’ යන අරුත ඇති මාගොර්-මිස්සාබිබ් කියා නම් තබා ඇත. </span></span><span class="verse v4" data-usfm="JER.20.4"><span class="label">4</span><span class="content">සමිඳාණන් වහන්සේ මෙසේ වදාරා ඇත: මම නුඹත්, නුඹේ මිත්‍රයනුත් අධික භීතියකට පත්වන්නට සලස්වන්නෙමි. ඔව්හු තමන්ගේ සතුරන්ගේ කඩුවෙන් මැරුම් කන්නෝ ය. නුඹ එය නුඹේ ම ඇස්වලින් දකින්නෙහි ය. මම මුළු ජුදා දේශය බබිලෝනි රජුගේ අතට පාවා දෙන්නෙමි. ඔහු ඔවුන් බබිලෝනියට ගෙන ගොස් කඩුවෙන් මරන්නේ ය. </span></span><span class="verse v5" data-usfm="JER.20.5"><span class="label">5</span><span class="content">තවද, මම මේ මුළු නගරයේ සම්පත ද එහි ධනය ද එහි ඇති සියලු වටිනා දේ ද ජුදා රජවරුන්ගේ සකල වස්තුව ද ඔවුන්ගේ සතුරන් අතට දෙන්නෙමි; ඔවුන් ඒවා කොල්ලකා බබිලෝනියට ගෙනයනු ඇත. </span></span><span class="verse v6" data-usfm="JER.20.6"><span class="label">6</span><span class="content">එම්බා පෂ්හුර්! නුඹේ ගෙවැසි සියල්ලෝ ද නුඹ ද වහල්කමට ගෙනයනු ලබන්නහු ය. නුඹේ බොරු දිවැස් වැකි ඇසූ නුඹේ සියලු මිත්‍රයෝත්, නුඹත් වහල්කමට බබිලෝනියට ගෙනයනු ලබන්නහු ය. එහි දී නුඹලා මැරී වළලනු ලබන්නහු ය.”</span></span> 
     </div> 
     <div class="s1"> <span class="heading"><b>ජෙරමියාගේ පැමිණිල්ල</b></span> 
     </div> 
     <div class="p"> <span class="verse v6" data-usfm="JER.20.6"><span class="content"> </span></span><span class="verse v7" data-usfm="JER.20.7"><span class="label">7</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v7" data-usfm="JER.20.7"><span class="content">ඔබ තුමාණෝ මා මුළා කළ සේක.</span></span> 
     </div> 
     <div class="q2"> <span class="verse v7" data-usfm="JER.20.7"><span class="content">මම ද මුළා වීමි.</span></span> 
     </div> 
     <div class="q2"> <span class="verse v7" data-usfm="JER.20.7"><span class="content">ඔබ තුමාණෝ මට වඩා බලවන්ත ය.</span></span> 
     </div> 
     <div class="q2"> <span class="verse v7" data-usfm="JER.20.7"><span class="content">ඔබ තුමාණෝ මා පරාජයට පත් කළ සේක.</span></span> 
     </div> 
     <div class="q2"> <span class="verse v7" data-usfm="JER.20.7"><span class="content">දවස පුරා සියල්ලෝ මට කවටකම් කරති.</span></span> 
     </div> 
     <div class="q2"> <span class="verse v7" data-usfm="JER.20.7"><span class="content">ඔව්හු මට උසුළු-විසුළු කරති.</span></span> 
     </div> 
     <div class="q"> <span class="verse v7" data-usfm="JER.20.7"><span class="content"> </span></span><span class="verse v8" data-usfm="JER.20.8"><span class="label">8</span><span class="content">මා කතා කරන සෑම විට ම මොරගසමින්, ‘සැහැසිකම’, ‘විනාශය’ කියා මම කියමි.</span></span> 
     </div> 
     <div class="q2"> <span class="verse v8" data-usfm="JER.20.8"><span class="content">ඔබ තුමාණන්ගේ වචනය දවස පුරා ප්‍රකාශ කිරීම මා නින්දාවටත්, සරදමටත් හේතුව වී තිබේ.</span></span> 
     </div> 
     <div class="q"> <span class="verse v8" data-usfm="JER.20.8"><span class="content"> </span></span><span class="verse v9" data-usfm="JER.20.9"><span class="label">9</span><span class="content">‘මම සමිඳාණෝ අමතක කර එතුමාණන්ගේ නාමයෙන් තවත් කතා නොකරන්නෙමි’යි කී විට, ඔබ තුමාණන්ගේ වචනය මාගේ සිතේ ගින්නක් මෙන් ඇවිලෙයි.</span></span> 
     </div> 
     <div class="q2"> <span class="verse v9" data-usfm="JER.20.9"><span class="content">එය මාගේ ඇටකටු තුළ සැඟවී ඇත.</span></span> 
     </div> 
     <div class="q2"> <span class="verse v9" data-usfm="JER.20.9"><span class="content">එය සඟවා තබාගැනීමෙන් මම බොහෝ වෙහෙසට පත් වීමි.</span></span> 
     </div> 
     <div class="q2"> <span class="verse v9" data-usfm="JER.20.9"><span class="content">එහෙත්, තවත් එය තබාගැනීම මට නොකළ හැකි ය.</span></span> 
     </div> 
     <div class="q"> <span class="verse v9" data-usfm="JER.20.9"><span class="content"> </span></span><span class="verse v10" data-usfm="JER.20.10"><span class="label">10</span><span class="content">කසුකුසුව මට ඇසේ, අවට ඇත්තේ භීතියකි;</span></span> 
     </div> 
     <div class="q2"> <span class="verse v10" data-usfm="JER.20.10"><span class="content">‘අපි ඔහු ප්‍රතික්ෂේප කරමු.</span></span> 
     </div> 
     <div class="q2"> <span class="verse v10" data-usfm="JER.20.10"><span class="content">ප්‍රතික්ෂේප කරමු’ කියා මාගේ හිත මිතුරෝ පවා කියති.</span></span> 
     </div> 
     <div class="q2"> <span class="verse v10" data-usfm="JER.20.10"><span class="content">මාගේ වැටීම ද ඔව්හු බලා සිටිති.</span></span> 
     </div> 
     <div class="q2"> <span class="verse v10" data-usfm="JER.20.10"><span class="content">‘සමහර විට ඔහු රැවටෙනු ඇත;</span></span> 
     </div> 
     <div class="q2"> <span class="verse v10" data-usfm="JER.20.10"><span class="content">එවිට ඔහු පරාජය කොට ඔහුගෙන් පළිගන්නට අපට පුළුවනැ’යි ඔව්හු කියති.</span></span> 
     </div> 
     <div class="q"> <span class="verse v10" data-usfm="JER.20.10"><span class="content"> </span></span><span class="verse v11" data-usfm="JER.20.11"><span class="label">11</span><span class="content">එහෙත් සමිඳුනි, ඔබ තුමාණෝ මහා යුද වීරයෙකු සේ මා සමඟ සිටින සේක.</span></span> 
     </div> 
     <div class="q2"> <span class="verse v11" data-usfm="JER.20.11"><span class="content">එබැවින් මාගේ පීඩාකාරයෝ පැකිළෙන්නෝ ය;</span></span> 
     </div> 
     <div class="q2"> <span class="verse v11" data-usfm="JER.20.11"><span class="content">ඔව්හු ජය නොගන්නෝ ය;</span></span> 
     </div> 
     <div class="q2"> <span class="verse v11" data-usfm="JER.20.11"><span class="content">ඔවුන්ට ජය ගැනීමට බැරි නිසා ඔව්හු ලජ්ජාවට පත් වන්නෝ ය.</span></span> 
     </div> 
     <div class="q2"> <span class="verse v11" data-usfm="JER.20.11"><span class="content">එය කවදාවත් අමතක නොවන සදාකාල අවනම්බුවක් වන්නේ ය.</span></span> 
     </div> 
     <div class="q"> <span class="verse v11" data-usfm="JER.20.11"><span class="content"> </span></span><span class="verse v12" data-usfm="JER.20.12"><span class="label">12</span><span class="content">සව් බලැති සමිඳුනි, සැදැහැවතුන් පිරික්සන, මාගේ සතුරන්ගේ සිත හද විනිවිද දකින ඔබ තුමාණන් මාගේ සතුරන්ගෙන් පළිගනු දැකීමට මට වර දුන මැනව.</span></span> 
     </div> 
     <div class="q2"> <span class="verse v12" data-usfm="JER.20.12"><span class="content">මම මාගේ විනිශ්චය ඔබ අතට පවරන්නෙමි.</span></span> 
     </div> 
     <div class="q"> <span class="verse v12" data-usfm="JER.20.12"><span class="content"> </span></span><span class="verse v13" data-usfm="JER.20.13"><span class="label">13</span><span class="content">සමිඳුන්ට ගී ගයන්න;</span></span> 
     </div> 
     <div class="q2"> <span class="verse v13" data-usfm="JER.20.13"><span class="content">එතුමාණන් පසසන්න.</span></span> 
     </div> 
     <div class="q2"> <span class="verse v13" data-usfm="JER.20.13"><span class="content">මන්ද, එතුමාණෝ නපුරු මිනිසුන්ගේ අතින් පීඩිත වූවන් මුදාලන සේක.</span></span> 
     </div> 
     <div class="q"> <span class="verse v13" data-usfm="JER.20.13"><span class="content"> </span></span><span class="verse v14" data-usfm="JER.20.14"><span class="label">14</span><span class="content"> </span><span class="content">මා උපන් දවසට සාප වේ වා!</span></span> 
     </div> 
     <div class="q2"> <span class="verse v14" data-usfm="JER.20.14"><span class="content">මාගේ මවු මා වැදූ දවසට ද ආසිරි නො වේ වා!</span></span> 
     </div> 
     <div class="q"> <span class="verse v14" data-usfm="JER.20.14"><span class="content"> </span></span><span class="verse v15" data-usfm="JER.20.15"><span class="label">15</span><span class="content">“ඔබට පිරිමි දරුවෙක් උපන්නේ ය” කියා මාගේ පියාට දන්වා ඔහු ප්‍රීතිමත් කළ මිනිසාට සාප වේ වා!</span></span> 
     </div> 
     <div class="q"> <span class="verse v15" data-usfm="JER.20.15"><span class="content"> </span></span><span class="verse v16" data-usfm="JER.20.16"><span class="label">16</span><span class="content">ඒ මිනිසා, සමිඳුන් නිර්දය ලෙස විනාශ කළ නගර මෙන් වේ වා!</span></span> 
     </div> 
     <div class="q2"> <span class="verse v16" data-usfm="JER.20.16"><span class="content">උදෑසන අනතුරු ඇඟවීම ද මද්දහනේ යුද ගොස ද ඔහුට ඇසේ වා!</span></span> 
     </div> 
     <div class="q"> <span class="verse v16" data-usfm="JER.20.16"><span class="content"> </span></span><span class="verse v17" data-usfm="JER.20.17"><span class="label">17</span><span class="content">එසේ සිදු වන්නේ, එතුමාණන් මා මවු කුසේ නොමැරූ නිසා ය.</span></span> 
     </div> 
     <div class="q2"> <span class="verse v17" data-usfm="JER.20.17"><span class="content">මට මවු ගැබ සොහොන් ගැබ විණි නම්, එය සදහට ම උතුම් වන්නට තිබිණි.</span></span> 
     </div> 
     <div class="q"> <span class="verse v17" data-usfm="JER.20.17"><span class="content"> </span></span><span class="verse v18" data-usfm="JER.20.18"><span class="label">18</span><span class="content">දුකත්, ශෝකයත් දැකීමට ද මාගේ දවස් ලජ්ජාවෙන් පසු කරන්නට ද මවු කුසෙන් මා නික්ම ආවේ මන් ද?</span></span> 
     </div> 
    </div> 
   </div> 
  </div>
 </body>
</html>