<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch1" data-usfm="JER.1">  
     <div class="s1"> <span class="heading"><b>ජෙරමියා කැඳවනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="JER.1.1"><span class="label">1</span><span class="content">මේ වනාහි බෙන්ජමින් වංශයට අයිති අනාතොත්හි විසූ පූජකයන්ගෙන් එක් කෙනෙකු වූ හිල්කියාගේ පුත් ජෙරමියාගේ පණිවුඩය ය. </span></span><span class="verse v2" data-usfm="JER.1.2"><span class="label">2</span><span class="content">ආමොන්ගේ පුත් ජුදාහි රජ වූ ජොෂියාගේ රාජ්‍ය කාලයේ දහතුන් වන අවුරුද්දේ දී සමිඳාණන් වහන්සේගේ පණිවුඩය ජෙරමියා වෙත පැමිණියේ ය. </span></span><span class="verse v3" data-usfm="JER.1.3"><span class="label">3</span><span class="content"> ජොෂියාගේ පුත් ජෙහෝයාකිම් ජුදාහි රජ ව සිටි කාලයේ දී ද ජොෂියාගේ පුත්, ජුදාහි රජ වූ ශෙදෙකියාගේ එකොළොස් වන අවුරුද්දේ පස් වන මාසයේ ජෙරුසලමේ වැසියන් විප්‍රවාසයට ගෙනයනු ලැබූ දවස දක්වා ද සමිඳාණන් වහන්සේගේ පණිවුඩය ජෙරමියා වෙත පැමිණියේ ය.‍</span></span> 
     </div> 
     <div class="p"> <span class="verse v3" data-usfm="JER.1.3"><span class="content"> </span></span><span class="verse v4" data-usfm="JER.1.4"><span class="label">4</span><span class="content">සමිඳාණන් වහන්සේ මට මෙසේ වදාළ සේක:</span></span> 
     </div> 
     <div class="q"> <span class="verse v4" data-usfm="JER.1.4"><span class="content"> </span></span><span class="verse v5" data-usfm="JER.1.5"><span class="label">5</span><span class="content">“මා නුඹ කුසෙහි පිළිසිඳගැනීම ඇති කරන්නටත් පෙර පටන් මම නුඹ හඳුනාගතිමි.</span></span> 
     </div> 
     <div class="q2"> <span class="verse v5" data-usfm="JER.1.5"><span class="content">නුඹේ උපතට පෙර, මම නුඹ කැප කෙළෙමි;</span></span> 
     </div> 
     <div class="q2"> <span class="verse v5" data-usfm="JER.1.5"><span class="content">ජාතීන් හට දිවැසිවරයෙකු ලෙස මම නුඹ පත් කෙළෙමි.”</span></span> 
     </div> 
     <div class="p"> <span class="verse v5" data-usfm="JER.1.5"><span class="content"> </span></span><span class="verse v6" data-usfm="JER.1.6"><span class="label">6</span><span class="content">එවිට මම, “මහෝත්තම ස්වාමීන් වන දෙවියන් වහන්ස, මා ළා බාලයෙකු වන බැවින් මම කතා කරන්නට නොදනිමි”යි කීවෙමි.</span></span> 
     </div> 
     <div class="q"> <span class="verse v6" data-usfm="JER.1.6"><span class="content"> </span></span><span class="verse v7" data-usfm="JER.1.7"><span class="label">7</span><span class="content">එහෙත්, සමිඳාණන් වහන්සේ මට මෙසේ වදාළ සේක:</span></span> 
     </div> 
     <div class="q2"> <span class="verse v7" data-usfm="JER.1.7"><span class="content">“නුඹ බාලයෙක් යයි නොකියන්න.</span></span> 
     </div> 
     <div class="q2"> <span class="verse v7" data-usfm="JER.1.7"><span class="content">මා නුඹ යවන සියල්ලන් වෙත යන්න.</span></span> 
     </div> 
     <div class="q2"> <span class="verse v7" data-usfm="JER.1.7"><span class="content">මා නුඹට අණ කරන සියල්ල පවසන්න.</span></span> 
     </div> 
     <div class="q"> <span class="verse v7" data-usfm="JER.1.7"><span class="content"> </span></span><span class="verse v8" data-usfm="JER.1.8"><span class="label">8</span><span class="content">ඔවුන්ට බිය නොවන්න.</span></span> 
     </div> 
     <div class="q2"> <span class="verse v8" data-usfm="JER.1.8"><span class="content">මන්ද, නුඹ ගළවන්නට මම නුඹ සමඟ සිටිමි.</span></span> 
     </div> 
     <div class="q2"> <span class="verse v8" data-usfm="JER.1.8"><span class="content">මෙසේ පවසන්නේ ස්වාමීන් වන මම ය.”</span></span> 
     </div> 
     <div class="p"> <span class="verse v8" data-usfm="JER.1.8"><span class="content"> </span></span><span class="verse v9" data-usfm="JER.1.9"><span class="label">9</span><span class="content">එවිට සමිඳාණන් වහන්සේ සිය අත දිගු කොට, මාගේ මුඛය ස්පර්ශ කරමින් මට මෙසේ වදාළ සේක:</span></span> 
     </div> 
     <div class="q2"> <span class="verse v9" data-usfm="JER.1.9"><span class="content">“මෙන්න, මාගේ පණිවුඩය නුඹේ මුඛයෙහි තැබීමි.</span></span> 
     </div> 
     <div class="q"> <span class="verse v9" data-usfm="JER.1.9"><span class="content"> </span></span><span class="verse v10" data-usfm="JER.1.10"><span class="label">10</span><span class="content">උදුරන්නට හා කඩාදමන්නටත්, නැති කරන්නට හා හෙළාදමන්නටත්, ගොඩනඟන්නට හා සිටුවන්නටත් ජාතීන් හා රාජ්‍යයන් කෙරෙහි නුඹට බලය දී අද මම නුඹ පත් කෙළෙමි.”</span></span> 
     </div> 
     <div class="s1"> <span class="heading"><b>දර්ශන දෙකක්</b></span> 
     </div> 
     <div class="p"> <span class="verse v10" data-usfm="JER.1.10"><span class="content"> </span></span><span class="verse v11" data-usfm="JER.1.11"><span class="label">11</span><span class="content">එවිට සමිඳාණන් වහන්සේ මට කතා කොට, “ජෙරමියා, නුඹට පෙනෙන්නේ කුමක් දැ”යි ඇසූ සේක. “කලින් පිබිදෙන කොට්ටම්බා ගසක් මට පෙනේ ය”යි මම පිළිතුරු දිනිමි.</span></span> 
     </div> 
     <div class="p"> <span class="verse v11" data-usfm="JER.1.11"><span class="content"> </span></span><span class="verse v12" data-usfm="JER.1.12"><span class="label">12</span><span class="content">සමිඳාණන් වහන්සේ කතා කරමින්, “නුඹ දුටු දේ හරි ය. මන්ද, මාගේ වචනය ඉටු කරන පිණිස මම කලින් බලා සිටිමි”යි වදාළ සේක.</span></span> 
     </div> 
     <div class="p"> <span class="verse v12" data-usfm="JER.1.12"><span class="content"> </span></span><span class="verse v13" data-usfm="JER.1.13"><span class="label">13</span><span class="content">එවිට සමිඳාණන් වහන්සේ දෙ වන වරටත් මට කතා කොට, “නුඹට පෙනෙන්නේ කුමක් දැ”යි ඇසූ සේක. “උතුරු දෙසින් මේ දෙසට කට හැරී ඇති උතුරන හැළියක් මට පෙනේ”යයි මම පිළිතුරු දිනිමි.</span></span> 
     </div> 
     <div class="p"> <span class="verse v13" data-usfm="JER.1.13"><span class="content"> </span></span><span class="verse v14" data-usfm="JER.1.14"><span class="label">14</span><span class="content">එවිට සමිඳාණන් වහන්සේ කතා කොට මට මෙසේ වදාළ සේක: “මේ දේශයේ සියලු වැසියන් පිට උතුරු දෙසින් විපාක කඩා වැටෙන්නේ ය. </span></span><span class="verse v15" data-usfm="JER.1.15"><span class="label">15</span><span class="content">මා කියන දේට සවන් දෙන්න. උතුරු දිග රට රාජ්‍යවල සියලු වංශවලට මම අඬගසන්නෙමි. ඔවුන්ගේ රජවරු පැමිණ ජෙරුසලමේ දොරටු අසල ද නගරය වට කළ පවුර අවට ද ජුදාහි සෙසු නගර තුළ ද සිහසුන් පිහිටුවා ගන්නෝ ය. </span></span><span class="verse v16" data-usfm="JER.1.16"><span class="label">16</span><span class="content">ඔවුන් මා අත්හැර, අන් දෙවිවරුන්ට සුවඳ දුම් ඔප්පු කර, සිය අත්වලින් සාදාගත් දේව රූපවලට නමස්කාර කළ බැවින්, ඔවුන්ගේ සියලු පාපවලට විරුද්ධ ව මාගේ විනිශ්චයයන් ප්‍රකාශ කරන්නෙමි. </span></span><span class="verse v17" data-usfm="JER.1.17"><span class="label">17</span><span class="content">ඒ නිසා, නුඹ ධෛර්යවත් වී ගොස් මා නුඹට අණ කරන සියල්ල ඔවුන්ට කියන්න. ඔවුන් ඉදිරියෙහි දී මා නුඹ නොකලඹන පිණිස දැන් ඔවුන් ගැන නොකැළඹී සිටින්න. </span></span><span class="verse v18" data-usfm="JER.1.18"><span class="label">18</span><span class="content">මෙන්න, මුළු දේශයට විරුද්ධ ව ද ජුදාහි රජවරුන්ටත්, අධිපතීන්ටත්, පූජකයන්ටත්, දේශයෙහි සෙනඟටත් විරුද්ධ ව ද අද නුඹ සුරක්ෂිත නගරයක් ද යකඩ කුළුණක් ද ලෝකඩ පවුරක් ද මෙන් ශක්තිමත් කෙළෙමි. මන්ද, මම නුඹ සමඟ සිටින්නේමි. </span></span><span class="verse v19" data-usfm="JER.1.19"><span class="label">19</span><span class="content">නුඹට විරුද්ධ ව ඔව්හු සටන් කරන්නෝ ය. එහෙත්, නුඹ පරාජය කරන්නට ඔවුන්ට නොහැකි ය. මෙසේ වදාරන්නේ ස්වාමීන් වන මම ය.”</span></span> 
     </div> 
    </div> 
   </div> 
  </div>
 </body>
</html>