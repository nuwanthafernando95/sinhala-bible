<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJER"> 
    <div class="chapter ch6" data-usfm="JER.6">  
     <div class="s1"> <span class="heading"><b>ජෙරුසලම වටලනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="JER.6.1"><span class="label">1</span><span class="content">“බෙන්ජමින් වංශයේ ජනයෙනි, ආරක්ෂාව පිණිස ජෙරුසලමෙන් පලා යන්න. තෙකෝවාහි හොරණෑ පිඹින්න; බෙත්හක්කෙරෙම් මත සලකුණක් නඟන්න. මන්ද, විපත්තියක් ද මහා විනාශයක් ද උතුරෙන් ළඟා වන ලකුණු ඇත. </span></span><span class="verse v2" data-usfm="JER.6.2"><span class="label">2</span><span class="content">ශෝභන, සිව්මැලි තැනැත්තියක වන සියොන් පුරඟන වනසනු ලබන්නී ය. </span></span><span class="verse v3" data-usfm="JER.6.3"><span class="label">3</span><span class="content">එඬේරු සිය පට්ටි රැගෙන ඈට විරුද්ධ ව පැමිණෙති. ඔව්හු ඈ වටලා, සිය කූඩාරම් පිහිටුවා, තමන් රිසි සේ නිල් තණ කවන්නෝ ය. </span></span><span class="verse v4" data-usfm="JER.6.4"><span class="label">4</span><span class="content">තවද, ඔවුන් කතා කොට, ‘ජෙරුසලමට විරුද්ධ ව සටනට සැරසෙන්න; නැඟිටින්න, ඉර මුදුන් වේලාවේ දී අපි පහර දෙමු’යි කියනු ඇත. එසේ වුව ද, ‘දැන් කල් වේලා ගත වී ඇත; දවාල පහ වී සවස සෙවණැලි වැටීගෙන එයි; </span></span><span class="verse v5" data-usfm="JER.6.5"><span class="label">5</span><span class="content">සැරසෙන්න, අද රෑ අපි පහර දී ජෙරුසලම් වාසල් බිඳලමු’යි ඔව්හු කියති.</span></span> 
     </div> 
     <div class="p"> <span class="verse v5" data-usfm="JER.6.5"><span class="content"> </span></span><span class="verse v6" data-usfm="JER.6.6"><span class="label">6</span><span class="content">“සියලු බලැති සමිඳාණන් වහන්සේ මෙසේ වදාරන සේක. ජෙරුසලම වටලන පිණිස ගස් කපාගෙන බලකොටු සාදාගන්න. දඬුවම ලැබිය යුතු නගරය මෙය වේ. තාඩන පීඩන හැර අන් කිසිවක් එහි නැත. </span></span><span class="verse v7" data-usfm="JER.6.7"><span class="label">7</span><span class="content">ළිඳකින් වතුර උනන සේ ජෙරුසලමෙන් නපුරුකම උනන්නේ ය. තාඩන පීඩන ගැන ආරංචි ඇසෙන්නේ ය; රෝගත්, තුවාළත් මට නිතර ම දක්නට ලැබේ. </span></span><span class="verse v8" data-usfm="JER.6.8"><span class="label">8</span><span class="content">එම්බා ජෙරුසලම! මා නුඹෙන් වෙන් වී නොයන පිණිසත්, මා විසින් නුඹ පාළු, වැසියන් නැති දේශයක් කරනු නොලබන පිණිසත් මේ අනතුරු ඇඟවීම සිතට ගන්න.”</span></span> 
     </div> 
     <div class="s1"> <span class="heading"><b>කැරලිකාර ඉශ්රායෙලය</b></span> 
     </div> 
     <div class="p"> <span class="verse v8" data-usfm="JER.6.8"><span class="content"> </span></span><span class="verse v9" data-usfm="JER.6.9"><span class="label">9</span><span class="content">සියලු බලැති සමිඳාණන් වහන්සේ මට මෙසේ වදාරන සේක: “කිසිත් ඉතිරි නොවන ලෙස ගොවියෙකු අතු සූරා මිදි පල එකතු කරන සේ, ඉශ්රායෙල්හි කිසිවක් ඉතිරි නොවන පරිදි ඔව්හු රැස් කරගනිති.”</span></span> 
     </div> 
     <div class="p"> <span class="verse v9" data-usfm="JER.6.9"><span class="content"> </span></span><span class="verse v10" data-usfm="JER.6.10"><span class="label">10</span><span class="content">මම මෙසේ පිළිතුරු දිනිමි: “සවන් දෙන හැටියට මම කාට කතා කර අවවාද කරම් ද? ඔවුන් මුරණ්ඩු වී ඔවුන්ගේ කන් වසාගෙන ඇති බැවින් සවන් දෙන්නට ඔවුන්ට බැරි ය. සමිඳාණන් වහන්සේගේ වචනය ඔවුන්ට නින්දාවක් වී ඇත. ඔව්හු එයට ප්‍රිය නොවෙති. </span></span><span class="verse v11" data-usfm="JER.6.11"><span class="label">11</span><span class="content">ඒ නිසා සමිඳුනි, මම ඔබේ කෝපයෙන් පිරී සිටිමි. එයින් මම වෙහෙසට පත් වී සිටිමි.” එවිට සමිඳාණන් වහන්සේ මට මෙසේ වදාළ සේක: “වීදිවල සිටින ළමයින් පිටත්, තරුණයන්ගේ රැස්වීම් පිටත් මාගේ කෝපය වගුරන්න. පුරුෂයා භාර්යාව සමඟ ද මහලු අය ඉතා වයස්ගත අය සමඟ ද ගෙනයනු ලබන්නෝ ය. </span></span><span class="verse v12" data-usfm="JER.6.12"><span class="label">12</span><span class="content">ඔවුන්ගේ ගෙවල් ද වතුපිටි ද භාර්යාවන් ද අන්‍යයන්ට අයිති වනු ඇත. මේ දේශයේ සිටින සෙනඟට මම දඬුවම් කරන්නෙමි. මෙසේ පවසන්නේ ස්වාමීන් වන මම ය. </span></span><span class="verse v13" data-usfm="JER.6.13"><span class="label">13</span><span class="content">ඔවුන්ගෙන් කුඩා අය සිට ලොකු අය දක්වා සියල්ලෝ ම අයුතු ලාභ උපයා ගනිති: දිවැසිවරයා පටන් පූජකයා දක්වා සියල්ලෝ ම වංචාකම් කරති. </span></span><span class="verse v14" data-usfm="JER.6.14"><span class="label">14</span><span class="content">තුවාළයකට මතුපිටින් පිළියම් කරන සේ සාමය නැති විට පවා ඔව්හු, ‘සාමය, සාමය’ කියමින් මාගේ සෙනඟ සනසති. </span></span><span class="verse v15" data-usfm="JER.6.15"><span class="label">15</span><span class="content">ඔවුන් කළ පිළිකුල් දේ ගැන ඔව්හු ලජ්ජා වූවෝ ද? නැත. ඔවුන්ට කොහෙත් ම ලජ්ජාවක් හෝ නින්දාවක් හෝ දැනුණේ වත් නැත. එබැවින්, වැටෙන්නන් අතරේ ඔවුන් වැටෙනු ඇත. මා ඔවුන්ට දඬුවම් කරන කාලයෙහි ඔව්හු නැත්තට ම නැති වන්නෝ ය. මෙසේ වදාරන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>සිය සෙනඟ ප්‍රතික්ෂේප කරනු ලැබීම</b></span> 
     </div> 
     <div class="p"> <span class="verse v15" data-usfm="JER.6.15"><span class="content"> </span></span><span class="verse v16" data-usfm="JER.6.16"><span class="label">16</span><span class="content"> </span><span class="content">සමිඳාණන් වහන්සේ සිය සෙනඟට මෙසේ වදාරන සේක: “මං සන්ධිවල සිට බලා, පුරාණ මාර්ග මොනවා දැ යි ද යහපත් මාර්ගය කුමක් දැ යි ද අසා ඒ මඟ ඇවිදින්න; එවිට නුඹලාට සහනය ලැබෙන්නේ ය.” </span></span><span class="verse v17" data-usfm="JER.6.17"><span class="label">17</span><span class="content">මම ඔවුන් වෙත මුරකරුවන් සිටුවා, “හොරණෑ ශබ්දයට සවන් දෙන්නැ”යි කීවෙමි. එහෙත්, ඔව්හු, “අපි සවන් නොදෙන්නෙමු”යි කී හ.</span></span> 
     </div> 
     <div class="p"> <span class="verse v17" data-usfm="JER.6.17"><span class="content"> </span></span><span class="verse v18" data-usfm="JER.6.18"><span class="label">18</span><span class="content">එබැවින් සමිඳාණන් වහන්සේ මෙසේ වදාරන සේක: “ජාතීනි, සවන් දී මාගේ සෙනඟට සිදු වන්නට යන දේ ගැන දැනගන්න. </span></span><span class="verse v19" data-usfm="JER.6.19"><span class="label">19</span><span class="content">එම්බා පොළොව! සවන් දෙන්න. මේ සෙනඟ මාගේ වචනවලට කීකරු නොවී, මාගේ ආඥා ප්‍රතික්ෂේප කළ නිසා, ඔවුන්ගේ උපායවලට නියම විපාකය වන විපත්තිය ඔවුන් පිට පමුණුවන්නෙමි. </span></span><span class="verse v20" data-usfm="JER.6.20"><span class="label">20</span><span class="content">ෂෙබායෙන් කට්ටකුමංජල් ද දුර දේශයකින් හඳුන්කූරු ද මට ගෙනෙන්නේ කුමට ද? නුඹලාගේ දවන යාග පූජා මට ප්‍රසන්න නැත. නුඹලාගේ යාග ද මට ප්‍රිය නැත. </span></span><span class="verse v21" data-usfm="JER.6.21"><span class="label">21</span><span class="content">එබැවින් නුඹලාගේ ස්වාමීන් වන මම, මේ සෙනඟ පැකිළී වැටෙන්නට සලස්වන බාධා පමුණුවන්නෙමි. පියවරුන් ද පුත්‍රයන් ද අසල්වැසියන් හා ඔවුන්ගේ මිතුරන් ද විනාශ වී යනු ඇත.”</span></span> 
     </div> 
     <div class="s1"> <span class="heading"><b>උතුරෙන් ආක්‍රමණයක්</b></span> 
     </div> 
     <div class="p"> <span class="verse v21" data-usfm="JER.6.21"><span class="content"> </span></span><span class="verse v22" data-usfm="JER.6.22"><span class="label">22</span><span class="content">සමිඳාණන් වහන්සේ මෙසේ වදාරන සේක: “අන්න, උතුරු දේශයෙන් සෙනඟක් එති; මහා බලවත් ජාතියක් ද පොළොවේ ඉතා දුර තැන්වලින් නැඟිට එනු ඇත. </span></span><span class="verse v23" data-usfm="JER.6.23"><span class="label">23</span><span class="content">ඔව්හු දුනු හා හෙල්ල දරති; ඔව්හු කෲර ය, නිර්දය වෙති. ඔවුන්ගේ හඬ සමුද්‍ර ඝෝෂාව වැනි ය. එම්බා සියොන් පුරඟන, නුඹට විරුද්ධ ව යුද්ධ කරන්නට ඔව්හු සියලුදෙන එක් කෙනෙකු මෙන් පේළි ගැසී අශ්වයන් පිට නැඟී එති.”</span></span> 
     </div> 
     <div class="p"> <span class="verse v23" data-usfm="JER.6.23"><span class="content"> </span></span><span class="verse v24" data-usfm="JER.6.24"><span class="label">24</span><span class="content">ජෙරුසලම් වැසියෝ මෙසේ කියති: “ඒ පුවත අප අසා ඇත; අපේ අත් දුර්වල වී තිබේ; ස්ත්‍රියට ඇති වන විළිරුජාව සේ දුක් වේදනාව අප පිට පැමිණ ඇත. </span></span><span class="verse v25" data-usfm="JER.6.25"><span class="label">25</span><span class="content">එළිමහනට නොයන්න; වීදිවල නොඇවිදින්න; කඩු ගත් සතුරන් හැම අතින් ම යන එන බැවින් භයානක ය.”</span></span> 
     </div> 
     <div class="p"> <span class="verse v25" data-usfm="JER.6.25"><span class="content"> </span></span><span class="verse v26" data-usfm="JER.6.26"><span class="label">26</span><span class="content">සමිඳාණන් වහන්සේ මෙසේ වදාරන සේක: “මාගේ සෙනඟෙනි, ගෝණි රෙදි හැඳගෙන, අළුවල පෙරළි පෙරළී, මියගිය එක ම පුතෙකු උදෙසා මෙන් ඉතා දුක් බර ව වැලපෙන්න. මන්ද, විනාශ කරන්නා හදිසියෙන් නුඹට පහර දෙන්නේ ය. </span></span><span class="verse v27" data-usfm="JER.6.27"><span class="label">27</span><span class="content">ජෙරමියා, නුඹ මාගේ සෙනඟගේ මාර්ගය දැනගන්න පිණිසත්, ඔවුන් අතරේ ඔවුන් පරීක්ෂා කර බලන පිණිසත් පරීක්ෂකයෙකු කොට මම නුඹ පත් කෙළෙමි. </span></span><span class="verse v28" data-usfm="JER.6.28"><span class="label">28</span><span class="content">ඔව්හු සියල්ලෝ ම මුරණ්ඩු කැරලිකාරයෝ ය. කේළාම් කියමින් ඇවිදින්නෝ ය. ඔව්හු ලෝකඩ හා යකඩ මෙන් දැඩි ව සිටිති; ඔව්හු දූෂ්‍යකම් කරති. </span></span><span class="verse v29" data-usfm="JER.6.29"><span class="label">29</span><span class="content">උදුන තද ගින්නෙන් ඇවිලීමෙන් වානේ උණු වේ. එහෙත්, ගින්නෙන් කොතරම් පිරිසිදු කළත් දුෂ්ටයෝ පිරිසිදු නොවෙති. </span></span><span class="verse v30" data-usfm="JER.6.30"><span class="label">30</span><span class="content">ස්වාමීන් වන මා එපා කළ නිසා, ‘වෙට්ට රිදී ය’යි ඔව්හු කියනු ලබන්නෝ ය.”</span></span> 
     </div> 
    </div> 
   </div> 
  </div>
 </body>
</html>