<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch11" data-usfm="2CH.11">  
     <div class="s1"> <span class="heading"><b>ෂෙමායාගේ දිවැස් වැකිය</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 12:21-24</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2CH.11.1"><span class="label">1</span><span class="content">රෙහොබෝවම් ජෙරුසලමට පැමිණ, තමාට රාජ්‍යය නැවත ලබාගන්න ඉශ්රායෙල්වරුන්ට විරුද්ධ ව යුද්ධ කරන පිණිස, ජුදා වංශයෙන් ද බෙන්ජමින් වංශයෙන් ද වන තෝරාගත් යුද්ධ භටයන් එක්ලක්ෂ අසූදහසක් රැස් කෙළේ ය. </span></span><span class="verse v2" data-usfm="2CH.11.2"><span class="label">2</span><span class="content">එහෙත්, සමිඳාණන් වහන්සේගේ වචනය දෙවියන් වහන්සේට කැප මනුෂ්‍යයා වූ ෂෙමායා වෙත පැමිණ, </span></span><span class="verse v3" data-usfm="2CH.11.3"><span class="label">3</span><span class="content">“නුඹ සලමොන්ගේ පුත් ජුදාහි රජ වන රෙහොබෝවම්ටත්, ජුදාහි සහ බෙන්ජමින්හි සියලු ඉශ්රායෙල්වරුන්ටත් කතා කොට, </span></span><span class="verse v4" data-usfm="2CH.11.4"><span class="label">4</span><span class="content">‘නුඹලා නොයන්න. නුඹලාගේ සහෝදරයන්ට විරුද්ධ ව යුද්ධ නොකරන්න. එක් එක්කෙනා තම තමාගේ ගෙදරට හැරී යන්න. මන්ද, මේ කාරණා පැමිණියේ මාගෙන් ය කියා සමිඳාණන් වහන්සේ වදාරන සේක’ කියා දන්වන්නැ”යි කී ය. එවිට ඔව්හු සමිඳාණන් වහන්සේගේ වචනවලට ඇහුම්කන් දී, ජෙරොබෝවම්ට විරුද්ධ ව නොගොස් හැරී ආවෝ ය.</span></span> 
     </div> 
     <div class="s1"> <span class="heading"><b>රෙහොබෝවම් රජ බලකොටු තැනීම</b></span> 
     </div> 
     <div class="p"> <span class="verse v4" data-usfm="2CH.11.4"><span class="content"> </span></span><span class="verse v5" data-usfm="2CH.11.5"><span class="label">5</span><span class="content">රෙහොබෝවම් ජෙරුසලමෙහි වාසය කරමින් ආරක්ෂාව පිණිස ජුදාහි නගර ගොඩනැඟුවේ ය. </span></span><span class="verse v6" data-usfm="2CH.11.6"><span class="label">6</span><span class="content">මේ නගර නම්, බෙත්ලෙහෙම්, ඒතාම්, තෙකෝවා; </span></span><span class="verse v7" data-usfm="2CH.11.7"><span class="label">7</span><span class="content">බෙත්-ශූර්, ශෝකෝ, අදුල්ලාම්; </span></span><span class="verse v8" data-usfm="2CH.11.8"><span class="label">8</span><span class="content">ගාත්, මාරේෂා, ශීප්; </span></span><span class="verse v9" data-usfm="2CH.11.9"><span class="label">9</span><span class="content">අදොරයිම්, ලාකීෂ්, අශේකා; </span></span><span class="verse v10" data-usfm="2CH.11.10"><span class="label">10</span><span class="content">ශොරා, අයාලෝන් සහ හෙබ්‍රොන් වේ. ජුදාහි ද බෙන්ජමින්හි ද තිබෙන නගරවලට බලකොටු තැනී ය. </span></span><span class="verse v11" data-usfm="2CH.11.11"><span class="label">11</span><span class="content">ඔහු මේ බලකොටු සවි කර, ඒවායේ අධිපතීන් සිටුවා, ඒවායේ ආහාර සහ තෙල් ද මුද්‍රික පානය ද රැස් කොට තැබී ය. </span></span><span class="verse v12" data-usfm="2CH.11.12"><span class="label">12</span><span class="content">යළිත් හෙතෙම එක එක නගරයෙහි පලිස් සහ හෙල්ල තැබී ය. ඔහු ඒවා ඉතා බලවත් ලෙස ශක්තිමත් කෙළේ ය. එසේ කෙළේ, ජුදා සහ බෙන්ජමින් පෙදෙස්වල සෙනඟ මෙල්ල කරන පිණිස ය.</span></span> 
     </div> 
     <div class="p"> <span class="verse v12" data-usfm="2CH.11.12"><span class="content"> </span></span><span class="verse v13" data-usfm="2CH.11.13"><span class="label">13</span><span class="content">සියලු ඉශ්රායෙල්වරුන් අතරෙහි සිටි පූජකවරු ද ලෙවීවරු ද තමන්ගේ සියලු පළාත්වලින් ඔහු වෙත ආවෝ ය. </span></span><span class="verse v14" data-usfm="2CH.11.14"><span class="label">14</span><span class="content">මන්ද, ජෙරොබෝවම් සහ ඔහුගේ පුත්‍රයන් විසින් සමිඳාණන් වහන්සේගේ පූජක තනතුරෙන් ලෙවීවරුන් අහක් කරනු ලැබූ නිසා, තමන්ගේ තණ බිම් ද තමන්ගේ උරුමය ද අත්හැර ජුදාටත්, ජෙරුසලමටත් එන්න ඔවුන්ට සිදු වූ බැවිනි. </span></span><span class="verse v15" data-usfm="2CH.11.15"><span class="label">15</span><span class="content"> තවද, ඔහු තමා සෑදූ ගිරිකුළු දේවාලවලටත්, එළු රූප හා ගව රූප වන දේවතාවන්ටත් පූජකයන් පත් කරගත්තේ ය. </span></span><span class="verse v16" data-usfm="2CH.11.16"><span class="label">16</span><span class="content">ලෙවීවරුන්ට පසු, සියලු ඉශ්රායෙල් ගෝත්‍රවලින් ඉශ්රායෙල්ගේ දෙවි සමිඳාණන් වහන්සේට වැඳුම්පිදුම් කිරීමට තමන් සිත් යොමු කරගත් අය තමන්ගේ පියවරුන්ගේ දෙවි සමිඳාණන් වහන්සේට පූජා කරන පිණිස ජෙරුසලමට ආවෝ ය. </span></span><span class="verse v17" data-usfm="2CH.11.17"><span class="label">17</span><span class="content">මෙසේ ඔව්හු ජුදා රාජ්‍යය ශක්තිමත් කොට සලමොන්ගේ පුත් රෙහොබෝවම්ට තුන් අවුරුද්දක් සහාය දුන්හ. මන්ද, ඔවුන් තුන් අවුරුද්දක් ම දාවිත්ගේ ද සලමොන්ගේ ද මාර්ගයෙහි ගමන් කළ බැවිනි.</span></span> 
     </div> 
     <div class="s1"> <span class="heading"><b>රෙහොබෝවම් රජුගේ පවුල</b></span> 
     </div> 
     <div class="p"> <span class="verse v17" data-usfm="2CH.11.17"><span class="content"> </span></span><span class="verse v18" data-usfm="2CH.11.18"><span class="label">18</span><span class="content">තවද, රෙහොබෝවම් දාවිත්ගේ පුත් ජෙරිමොත්ගේ ද ජෙස්සේගේ පුත් එලියාබ්ගේ දුව වන අබිහයිල්ගේ ද දුව වන මහලත් භාර්යාව කොට පාවාගත්තේ ය. </span></span><span class="verse v19" data-usfm="2CH.11.19"><span class="label">19</span><span class="content">ඈ ජෙවුෂ් ද ෂෙමරියා ද සාහම් ද යන පුත්‍රයන් ඔහුගෙන් ලැබුවා ය. </span></span><span class="verse v20" data-usfm="2CH.11.20"><span class="label">20</span><span class="content">ඈට පසු ව ඔහු අබ්සලොම්ගේ දූ වන මයකා පාවාගත්තේ ය. ඈ අබියා ද අත්තයි ද සීසා ද ෂෙලොමිත් ද ඔහුගෙන් ලැබුවා ය. </span></span><span class="verse v21" data-usfm="2CH.11.21"><span class="label">21</span><span class="content">රෙහොබෝවම් තමාගේ සියලු භාර්යාවන්ටත්, උපභාර්යාවන්ටත් වඩා අබ්සලොම්ගේ දූ වන මයකාට ප්‍රේම කෙළේ ය. ඔහු භාර්යාවන් දහඅටදෙනෙකුත්, උපභාර්යාවන් හැටදෙනෙකුත් පාවාගත්තේ ය. පුත්‍රයෝ විසිඅටදෙනෙක් ද දූවරු හැටදෙනෙක් ද ඔහුට උපන්නෝ ය. </span></span><span class="verse v22" data-usfm="2CH.11.22"><span class="label">22</span><span class="content">රෙහොබෝවම් වනාහි මයකාගේ පුත් අබියා රජකමට පත් කරන්නට සිතාගෙන ඔහු ඔහුගේ සහෝදරයන් අතරේ අධිපතියා කොට ප්‍රධානකමට පත් කෙළේ ය. </span></span><span class="verse v23" data-usfm="2CH.11.23"><span class="label">23</span><span class="content">ඔහු සිහි නුවණින් හැසිර තමාගේ සියලු පුත්‍රයන්ට වගකීම් පවරා දී ඔවුන්ගෙන් කීප දෙනෙකු ජුදාහිත්, බෙන්ජමින්හිත් පළාත් මුළුල්ලෙහි සියලු බලකොටු නගරවලට බෙදා යැවී ය. තවද, බොහෝ සෙයින් ඔවුන්ට ආහාර සපයා දුන්නේ ය. ඔවුන්ට බොහෝ භාර්යාවන් ද සොයා දුන්නේ ය.</span></span> 
     </div> 
    </div> 
   </div> 
  </div>
 </body>
</html>