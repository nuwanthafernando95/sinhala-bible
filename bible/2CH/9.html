<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch9" data-usfm="2CH.9">  
     <div class="s1"> <span class="heading"><b>ෂෙබාහි රැජිනගේ පැමිණීම</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 10:1-13</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2CH.9.1"><span class="label">1</span><span class="content"> </span><span class="content"> ෂෙබාහි රැජින සලමොන්ගේ කීර්තිය අසා, ගැටලු ප්‍රශ්නවලින් ඔහු පිරික්සන පිණිස ඉතා විශාල පිරිවරක් ද සුවඳ ද්‍රව්‍ය සහ රන් මහා රාශියකුත්, මැණික් ගලුත් පටවන ලද ඔටුවන් ද ඇති ව ජෙරුසලමට ආවා ය. ඈ සලමොන් වෙත පැමිණ ඇගේ සිතේ තිබුණු සියල්ල ගැන ඔහු සමඟ කතා කළා ය. </span></span><span class="verse v2" data-usfm="2CH.9.2"><span class="label">2</span><span class="content">සලමොන් ද ඇගේ සියලු ප්‍රශ්න ඈට විසඳා දුන්නේ ය. ඈට තෝරා දිය නොහැකි කිසි ප්‍රශ්නයක් රජුට නො වී ය. </span></span><span class="verse v3" data-usfm="2CH.9.3"><span class="label">3</span><span class="content">සලමොන්ගේ ප්‍රඥා මහිමය ද ඔහු විසින් ගොඩනඟන ලද මාලිගාව ද ඔහුගේ මේසයේ කෑම ද, </span></span><span class="verse v4" data-usfm="2CH.9.4"><span class="label">4</span><span class="content">ඔහුගේ මෙහෙකරුවන්ගේ වාසස්ථාන හා ඔහුගේ ඇමතියන්ගේ සේවය ද ඔවුන්ගේ ඇඳුම් ද ඔහුගේ පානපාත්‍ර දරන්නන් හා ඔවුන්ගේ ඇඳුම් ද ඔහු සමිඳාණන් වහන්සේගේ මාලිගාවේ ඔප්පු කළ දවන යාග පූජා ද දුටු කල ෂෙබාහි බිසව තුෂ්ණීම්භූත වූවා ය.</span></span> 
     </div> 
     <div class="p"> <span class="verse v4" data-usfm="2CH.9.4"><span class="content"> </span></span><span class="verse v5" data-usfm="2CH.9.5"><span class="label">5</span><span class="content">ඈ රජුට කතා කොට, “මාගේ දේශයේ දී මා ඔබේ ප්‍රඥා මහිමය ද ඔබ ද ගැන ඇසූ ප්‍රවෘත්තිය සැබෑ ය. </span></span><span class="verse v6" data-usfm="2CH.9.6"><span class="label">6</span><span class="content">එසේ වී නමුත්, මා අවුත් මාගේ ම ඇස්වලින් දකින තුරු ඔවුන්ගේ වචන විශ්වාස නොකෙළෙමි. ඔබේ ප්‍රඥා මහිමයේ විශාලත්වයෙන් අර්ධයක් වත් මට නොකියන ලද්දේ ය. මා ඇසූ කීර්තියේ පමණටත් වඩා ඔබ උසස් ව සිටින්නෙහි ය. </span></span><span class="verse v7" data-usfm="2CH.9.7"><span class="label">7</span><span class="content">ඔබේ භාර්යාවෝ වාසනාවන්තියෝ ය. ඔබ ඉදිරියෙහි නිතර ම සිට ඔබේ ප්‍රඥාව අසන ඔබේ මේ මෙහෙකරුවෝ වාසනාවන්තයෝ ය. </span></span><span class="verse v8" data-usfm="2CH.9.8"><span class="label">8</span><span class="content">ඉශ්රායෙල්වරුන්ගේ සිංහාසනයට ඔබ පත් කරන පිණිස ඔබ කෙරෙහි ප්‍රසන්න වූ ඔබේ දෙවි සමිඳාණන් වහන්සේට ප්‍රශංසා වේ වා! ඔබේ දෙවියන් වහන්සේ ඉශ්රායෙල්වරුන්ට ප්‍රේම කළ බැවින්, ඔවුන් සදහට ම ස්ථිර කරන පිණිස ඔවුන්ට විනිශ්චයත්, යුක්තියත් ඉෂ්ට කරන්න උන් වහන්සේගේ නාමයෙන් ඔබ ඔවුන්ගේ රජ කොට පත් කළ සේකැ”යි කීවා ය.</span></span> 
     </div> 
     <div class="p"> <span class="verse v8" data-usfm="2CH.9.8"><span class="content"> </span></span><span class="verse v9" data-usfm="2CH.9.9"><span class="label">9</span><span class="content">තවද, ෂෙබාහි රැජින රන් කිලෝග්‍රෑම් හාරදහසක් පමණ ද සුගන්ධ ද්‍රව්‍ය මහා රාශියක් ද මැණික් ගල් ද රජුට දුන්නා ය. ෂෙබාහි රැජින සලමොන් රජුට දුන් සුගන්ධ ද්‍රව්‍යවලට සමාන ඒවා තවත් නොලැබුණේ ය.</span></span> 
     </div> 
     <div class="p"> <span class="verse v9" data-usfm="2CH.9.9"><span class="content"> </span></span><span class="verse v10" data-usfm="2CH.9.10"><span class="label">10</span><span class="content">ඕපීර් සිට රන් ගෙනා හූරාම්ගේ සේවකයෝ ද සලමොන්ගේ සේවකයෝ ද හඳුන් ලී සහ මැණික් ගල් ගෙනාවෝ ය. </span></span><span class="verse v11" data-usfm="2CH.9.11"><span class="label">11</span><span class="content">රජ ඒ හඳුන් ලීවලින් සමිඳාණන් වහන්සේගේ මාලිගාවෙහිත්, රජ මැදුරෙහිත් පඩිපෙළවල් ද ගායකයන්ට වීණා සහ කුඩා වීණා ද සෑදෙව්වේ ය. ඊට කලින් එබඳු ඒවා ජුදා දේශයේ නොදක්නා ලදී.</span></span> 
     </div> 
     <div class="p"> <span class="verse v11" data-usfm="2CH.9.11"><span class="content"> </span></span><span class="verse v12" data-usfm="2CH.9.12"><span class="label">12</span><span class="content">ෂෙබාහි රැජින සලමොන් රජුට ගෙනා දේවල් වෙනුවට දුන් ඒවා හැර, ඈ සිතූපැතූ සියල්ලත් රජතුමා ඈට දුන්නේ ය. ඉන්පසු ඇගේ සේවකයෝත්, ඈත් හැරී තමන්ගේ දේශයට යන්නට ගියෝ ය.</span></span> 
     </div> 
     <div class="s1"> <span class="heading"><b>සලමොන් රජුගේ යස ඉසුරු</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 10:14-29</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="2CH.9.12"><span class="content"> </span></span><span class="verse v13" data-usfm="2CH.9.13"><span class="label">13</span><span class="content">සලමොන් රජුට ව්‍යාපාරික වෙළෙන්දන්ගෙන් ද වෙනත් වෙළෙන්දන්ගෙන් ද ලැබුණු රත්රන් හැර, අවුරුද්දකට ලැබුණු රත්රන්වල බර කිලෝග්‍රෑම් විසිතුන්දහසක් පමණ වේ. </span></span><span class="verse v14" data-usfm="2CH.9.14"><span class="label">14</span><span class="content">අරාබියේ සියලු රජවරු ද දේශයේ ආණ්ඩුකාරයෝ ද සලමොන්ට රන් රිදී ගෙනාවෝ ය. </span></span><span class="verse v15" data-usfm="2CH.9.15"><span class="label">15</span><span class="content">සලමොන් රජ තැළූ රනින් පලිස් දෙසියයක් සෑදී ය. එක එක පලිහක තැළූ රන් කිලෝග්‍රෑම් සතක් විය. </span></span><span class="verse v16" data-usfm="2CH.9.16"><span class="label">16</span><span class="content">ඔහු කුඩා පලිස් තුන්සියයක් ද තැළූ රනින් සෑදුවේ ය. එක එක කුඩා පලිහක රන් කිලෝග්‍රෑම් තුනක් විය. රජ ලෙබනොන් ආරණ්‍ය ශාලාවෙහි ඒවා තැබී ය.</span></span> 
     </div> 
     <div class="p"> <span class="verse v16" data-usfm="2CH.9.16"><span class="content"> </span></span><span class="verse v17" data-usfm="2CH.9.17"><span class="label">17</span><span class="content">තවද, රජ ඇත් දත්වලින් විශාල සිංහාසනයක් සාදා තනිකර රනින් එය ආලේප කෙළේ ය. </span></span><span class="verse v18" data-usfm="2CH.9.18"><span class="label">18</span><span class="content">සිංහාසනයට සවි කළ පඩි හයක් ද රන් පා පුටුවක් ද ආසනයේ දෙපැත්තෙහි අත් දඬු ළඟ සිංහ රූප දෙකක් ද තිබිණි. </span></span><span class="verse v19" data-usfm="2CH.9.19"><span class="label">19</span><span class="content">පඩිවල පිට දෙපැත්තේ සිංහ රූප දොළොසක් ද විය. කිනම් රාජ්‍යයකට වත් එයාකාර සිංහාසනයක් නො වී ය.</span></span> 
     </div> 
     <div class="p"> <span class="verse v19" data-usfm="2CH.9.19"><span class="content"> </span></span><span class="verse v20" data-usfm="2CH.9.20"><span class="label">20</span><span class="content">සලමොන් රජුගේ පාන පාත්‍ර සියල්ල ම රනින් විය. ලෙබනොන් ආරණ්‍ය ශාලාවෙහි සියලු භාජනත් තනිකර රනින් විය. සලමොන්ගේ කාලයේ දී රිදී අගය නොකරන ලදී. </span></span><span class="verse v21" data-usfm="2CH.9.21"><span class="label">21</span><span class="content">මන්ද, හූරාම්ගේ සේවකයන් සමඟ තර්ෂිෂ්ට යන නැව් රජුට තිබිණි. ඒ තර්ෂිෂ් නැව්වලින් රන් ද රිදී ද ඇත් දත් ද වඳුරන් ද රිළවුන් ද තුන් අවුරුද්දකට වරක් ගෙනෙන ලද බැවිනි.</span></span> 
     </div> 
     <div class="p"> <span class="verse v21" data-usfm="2CH.9.21"><span class="content"> </span></span><span class="verse v22" data-usfm="2CH.9.22"><span class="label">22</span><span class="content">මෙසේ සලමොන් රජ ධන සම්පතින් ද ප්‍රඥාවෙන් ද මිහි පිට සියලු රජවරුන්ට වඩා ශ්‍රේෂ්ඨ ව සිටියේ ය. </span></span><span class="verse v23" data-usfm="2CH.9.23"><span class="label">23</span><span class="content">දෙවියන් වහන්සේ සලමොන්ගේ සිතේ නිදන් කර තිබූ ප්‍රඥාව අසන පිණිස මිහි පිට සියලු රජවරු ඔහු වෙත පැමිණියහ. </span></span><span class="verse v24" data-usfm="2CH.9.24"><span class="label">24</span><span class="content">ඔව්හු අවුරුද්දෙන් අවුරුද්ද තම තමන්ගේ තෑගි වන රිදී භාජන ද රන් භාජන ද වස්ත්‍ර ද යුද්ධායුධ ද සුගන්ධ ද්‍රව්‍ය ද අශ්වයන් ද කොටළුවන් ද නියම ගණනක් ගෙනාවෝ ය.</span></span> 
     </div> 
     <div class="p"> <span class="verse v24" data-usfm="2CH.9.24"><span class="content"> </span></span><span class="verse v25" data-usfm="2CH.9.25"><span class="label">25</span><span class="content"> </span><span class="content"> සලමොන් රජුට අශ්වයන් සහ රථ සඳහා ගාල් හාරදහසක් තිබිණි. අසරුවෝ දොළොස්දහසකුත් සිටියෝ ය. රජ ඒවා රථ නවත්වන නගරවල ද තමා ළඟ ජෙරුසලමෙහි ද තැබුවේ ය. </span></span><span class="verse v26" data-usfm="2CH.9.26"><span class="label">26</span><span class="content"> ඔහු යුප්‍රටීස් ගංගාවේ පටන් පිලිස්තිවරුන්ගේ දේශය සහ මිසරයේ සීමාව දක්වා සිටි සියලු රජවරුන් පාලනය කෙළේ ය. </span></span><span class="verse v27" data-usfm="2CH.9.27"><span class="label">27</span><span class="content">තවද, රජ ජෙරුසලමෙහි රිදී ගල් මෙන් ද, කිහිරි ලී පහත රටේ තිබෙන අත්තික්කා ගස් මෙන් ද ගණනින් වැඩිවන්නට සැලැස්සුවේ ය. </span></span><span class="verse v28" data-usfm="2CH.9.28"><span class="label">28</span><span class="content"> මිසරයෙනුත්, සියලු දේශවලිනුත් සලමොන් වෙත අශ්වයෝ ගෙනෙන ලදහ.</span></span> 
     </div> 
     <div class="s1"> <span class="heading"><b>සලමොන් රජුගේ අභාවය</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 11:41-43</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="2CH.9.28"><span class="content"> </span></span><span class="verse v29" data-usfm="2CH.9.29"><span class="label">29</span><span class="content">සලමොන් රජුගේ සෙසු ක්‍රියා මුල පටන් අග දක්වා, දිවැසිවර නාතාන්ගේ ඉතිහාසයේ ද ෂිලෝනීය අහියාගේ දිවැස් වැකියේ ද නෙබාත්ගේ පුත් ජෙරොබෝවම් ගැන දිවැස් ඇත්තා වන ඉද්දෝ ලියූ දර්ශන ග්‍රන්ථයේ ද ලියා තිබෙනු නොවේ ද? </span></span><span class="verse v30" data-usfm="2CH.9.30"><span class="label">30</span><span class="content">සලමොන් මුළු ඉශ්රායෙල් ජාතිය හතළිස් අවුරුද්දක් ජෙරුසලමෙහි පාලනය කෙළේ ය. </span></span><span class="verse v31" data-usfm="2CH.9.31"><span class="label">31</span><span class="content">සලමොන් මියගොස් තමාගේ පිය වූ දාවිත්ගේ නුවර තැන්පත් කරනු ලැබී ය. ඔහුගේ පුත් රෙහොබෝවම් ඔහු වෙනුවට රජ විය.</span></span> 
     </div> 
    </div> 
   </div> 
  </div>
 </body>
</html>