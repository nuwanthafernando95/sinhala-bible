<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch4" data-usfm="2CH.4">  
     <div class="s1"> <span class="heading"><b>දේව මාලිගාවේ භාණ්ඩ</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 7:23-51</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2CH.4.1"><span class="label">1</span><span class="content"> </span><span class="content"> ඔහු ලෝකඩ පූජාසනයක් ද සෑදුවේ ය. එහි දිග මීටර් නවයකි; පළල මීටර් නවයකි; උස මීටර් හතරයි දශම පහකි. </span></span><span class="verse v2" data-usfm="2CH.4.2"><span class="label">2</span><span class="content">ඔහු වතුර පොකුණ වාත්තු කර සෑදුවේ ය. එහි ගැටියේ එක් පැත්තක සිට අනික් පැත්ත දක්වා මීටර් හතරයි දශම හතරකි. එය වටකුරු ව තිබුණේ ය. එහි උස මීටර් දෙකයි දශම දෙකකි. එහි වට ප්‍රමාණය මීටර් දහතුනයි දශම දෙකකි. </span></span><span class="verse v3" data-usfm="2CH.4.3"><span class="label">3</span><span class="content">එහි පහළ කොට්ඨාශයේ මීටර් දශම පහකට ගව රූප දහය බැගින්, එය වාත්තු කරන විට වාත්තු කළ දෙපේළියක ගව රූප වටේට ම තිබිණි. </span></span><span class="verse v4" data-usfm="2CH.4.4"><span class="label">4</span><span class="content">ඒ පොකුණ ගව රූප දොළොසක් පිට තැබී ය. රූප තුනක් උතුරු දෙසට ද තුනක් බටහිර දෙසට ද තුනක් දකුණු දෙසට ද තුනක් නැගෙනහිර දෙසට ද හැරී තිබිණි. වතුර පොකුණ ඒවාට උඩින්, ඒවා පිට, විය. ඒවායේ පසුපස කොට්ඨාශ සියල්ල ම ඇතුළට තිබිණි. </span></span><span class="verse v5" data-usfm="2CH.4.5"><span class="label">5</span><span class="content">එහි ඝනකම මිලිමීටර් හැත්තෑපහකි. එහි ගැටිය කුසලාන් ගැටියක හැඩේට මෙන් මානෙල් මලක් ලෙස සාදා තිබිණි. එහි වතුර ප්‍රමාණය ලීටර් හැටදහසක් පමණ විය. </span></span><span class="verse v6" data-usfm="2CH.4.6"><span class="label">6</span><span class="content"> සේදීම පිණිස ඔහු භාජන දහයක් සාදා, පහක් දකුණු පැත්තේ ද පහක් වම් පැත්තේ ද තැබී ය. දවන යාග පූජාවට ඔප්පු කළ දේ එහි සෝදන ලද්දේ ය. එහෙත්, වතුර පොකුණ තිබුණේ පූජකයන්ට ස්නානය කරන පිණිස ය.</span></span> 
     </div> 
     <div class="p"> <span class="verse v6" data-usfm="2CH.4.6"><span class="content"> </span></span><span class="verse v7" data-usfm="2CH.4.7"><span class="label">7</span><span class="content"> </span><span class="content"> ඔහු රන් පහන් රුක් දසයත් ඒවායේ නියම පිළිවෙළට සාදා, මාලිගාවේ දකුණේ පහකුත්, වමේ පහකුත් තැබුවේ ය. </span></span><span class="verse v8" data-usfm="2CH.4.8"><span class="label">8</span><span class="content"> ඔහු මේස දහයක් ද සාදා, පහක් මාලිගාවේ දකුණේ ද පහක් වමේ ද තැබුවේ ය. ඔහු රන් තලි සියයකුත් සෑදුවේ ය.</span></span> 
     </div> 
     <div class="p"> <span class="verse v8" data-usfm="2CH.4.8"><span class="content"> </span></span><span class="verse v9" data-usfm="2CH.4.9"><span class="label">9</span><span class="content">පූජකයන්ගේ මළුව ද මහ මළුව ද ඒ මළුවට දොරවල් ද සාදා, ඒ දොරවල් ලෝකඩෙන් වැසුවේ ය. </span></span><span class="verse v10" data-usfm="2CH.4.10"><span class="label">10</span><span class="content">ඔහු දකුණු පැත්තෙන් පූර්ව දිශාවටත් දකුණු දිශාවටත් අතරෙහි වතුර පොකුණ තැබුවේ ය.</span></span> 
     </div> 
     <div class="p"> <span class="verse v10" data-usfm="2CH.4.10"><span class="content"> </span></span><span class="verse v11" data-usfm="2CH.4.11"><span class="label">11</span><span class="content">තවද, හූරාම්, සැළිත්, හැඳිත්, තාලිත් සෑදුවේ ය. මෙසේ හූරාම් දෙවියන් වහන්සේගේ මාලිගාවෙහි සලමොන් රජ උදෙසා කළ වැඩ ඉෂ්ට කොට නිම කෙළේ ය. </span></span><span class="verse v12" data-usfm="2CH.4.12"><span class="label">12</span><span class="content">ඒ වැඩ නම්, කුළුණු දෙක ද, කුළුණු මුදුන් පිට ගෝල සහ පේකඩ දෙක ද, කුළුණු මුදුන් පිට වූ පේකඩවල ගෝල දෙක වැසීමට දැල් වැඩ දෙක ද, </span></span><span class="verse v13" data-usfm="2CH.4.13"><span class="label">13</span><span class="content">කුළුණු පිට තිබුණු පේකඩවල ගෝල වැසීමට එක එක දැල් වැඩේට දෙළුම් දෙපේළියක් බැගින් දැල් වැඩ දෙකට දෙළුම් හාරසියයක් ද යන මේවා ය. </span></span><span class="verse v14" data-usfm="2CH.4.14"><span class="label">14</span><span class="content">ඔහු මැසි ද සෑදුවේ ය. මැසි පිට භාජන ද </span></span><span class="verse v15" data-usfm="2CH.4.15"><span class="label">15</span><span class="content">වතුර පොකුණ ද ඒ යට ගව රූප දොළොස ද </span></span><span class="verse v16" data-usfm="2CH.4.16"><span class="label">16</span><span class="content">සැළි ද හැඳි ද මස් කොකු ද ඒවායේ සියලු බඩු ද ඔහු සෑදුවේ ය. ඔහුට පියෙකු වූ හූරාම්-අබි සමිඳාණන් වහන්සේගේ මාලිගාව උදෙසා සලමොන් රජුට ඒ බඩු ඔප දැමූ පිත්තලෙන් සෑදුවේ ය.</span></span> 
     </div> 
     <div class="p"> <span class="verse v16" data-usfm="2CH.4.16"><span class="content"> </span></span><span class="verse v17" data-usfm="2CH.4.17"><span class="label">17</span><span class="content">ජොර්දාන් සමභූමියෙහි සුක්කොත් ද ශෙරෙදා ද අතරේ තිබෙන මැටි බිමෙහි රජ ඒවා වාත්තු කරවී ය. </span></span><span class="verse v18" data-usfm="2CH.4.18"><span class="label">18</span><span class="content">මෙසේ සලමොන් මේ සියලු භාණ්ඩ මහත් රාශියක් සෑදුවේ ය. ලෝකඩවල බර දැනගත නොහැකි විය. </span></span><span class="verse v19" data-usfm="2CH.4.19"><span class="label">19</span><span class="content">සලමොන් දෙවියන් වහන්සේගේ මාලිගාවේ සියලු බඩු වන රන් පූජාසනය ද, පිදීමේ රොටි තිබුණු මේස ද, </span></span><span class="verse v20" data-usfm="2CH.4.20"><span class="label">20</span><span class="content">දිව්‍ය-වාක්‍යස්ථානය ඉදිරිපිට නියමයේ සැටියට දැල්වීමට පවිත්‍ර රන් පහන් රුක් ද, ඒවායේ පහන් ද, </span></span><span class="verse v21" data-usfm="2CH.4.21"><span class="label">21</span><span class="content">රනින් එනම්, ඉතා අනර්ඝ රනින් මල් ද පහන් ද අඬු ද සෑදුවේ ය. </span></span><span class="verse v22" data-usfm="2CH.4.22"><span class="label">22</span><span class="content">පවිත්‍ර රනින් පහන් කතුරු ද තලි ද හැඳි ද ගිනි කබල් ද සෑදෙව්වේ ය. මාලිගාවට ඇතුළු වන තැන එනම්, අතිශුද්ධස්ථානයේ ඇතුළු දොරවල් ද ගෘහයේ එනම්, මාලිගාවේ දොරවල් ද රනින් විය.</span></span> 
     </div> 
    </div> 
   </div> 
  </div>
 </body>
</html>