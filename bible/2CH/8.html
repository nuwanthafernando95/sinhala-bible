<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch8" data-usfm="2CH.8">  
     <div class="s1"> <span class="heading"><b>සලමොන් රජුගේ වීර ක්‍රියා</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 9:10-28</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2CH.8.1"><span class="label">1</span><span class="content">සලමොන් රජ සමිඳාණන් වහන්සේගේ මාලිගාව ද තමාගේ රජ මැදුර ද ගොඩනැඟීමට ගත කළ විසි අවුරුද්දට පසු, </span></span><span class="verse v2" data-usfm="2CH.8.2"><span class="label">2</span><span class="content">හූරාම් විසින් සලමොන්ට දෙන ලද නගර ඔහු ගොඩනඟා ඒවායේ ඉශ්රායෙල්වරුන් වාසය කරවී ය.</span></span> 
     </div> 
     <div class="p"> <span class="verse v2" data-usfm="2CH.8.2"><span class="content"> </span></span><span class="verse v3" data-usfm="2CH.8.3"><span class="label">3</span><span class="content">සලමොන් හමාත්-ශෝබාට ගොස් එය යටත් කර ගත්තේ ය. </span></span><span class="verse v4" data-usfm="2CH.8.4"><span class="label">4</span><span class="content">ඔහු පාළුකරයෙහි තද්මොර් ද හමාත්හි ගොඩනැඟුවා වූ ගබඩා-නගර සියල්ල ද ඉදි කෙළේ ය. </span></span><span class="verse v5" data-usfm="2CH.8.5"><span class="label">5</span><span class="content">එසේ ම ඉහළ බෙත්-හෝරන් ද පහළ බෙත්-හෝරන් ද යන පවුරු, දොරටු හා අගුල් ඇති බලකොටු සහිත නගර ද </span></span><span class="verse v6" data-usfm="2CH.8.6"><span class="label">6</span><span class="content">බාලාත් නගරය ද සලමොන්ට තිබුණ සියලු ගබඩා-නගර ද තමාගේ රථවලට සියලු නගර ද තමාගේ අසරුවන්ට නගර ද තමාගේ සතුට පිණිස ඉදි කරන්න කැමැති වූ සියල්ල ද ජෙරුසලමෙහිත්, ලෙබනොන්හිත්, තමාගේ ආණ්ඩුවට අයත් මුළු දේශයෙහිත් ගොඩනැඟුවේ ය. </span></span><span class="verse v7" data-usfm="2CH.8.7"><span class="label">7</span><span class="content">ඉශ්රායෙල්වරුන්ගෙන් නොවූ, ඉශ්රායෙල්වරුන් විනාශ නොකළ හිත්තීවරුන්ගෙන් ද අමෝරිවරුන්ගෙන් ද පෙරිස්සිවරුන්ගෙන් ද, </span></span><span class="verse v8" data-usfm="2CH.8.8"><span class="label">8</span><span class="content">හිවීවරුන්ගෙන් ද ජෙබුසිවරුන්ගෙන් ද ඉතිරි ව සිටි ඔවුන්ගේ පුත්‍රයන් සලමොන් අද දවස දක්වා රාජකාරියට ගත්තේ ය. </span></span><span class="verse v9" data-usfm="2CH.8.9"><span class="label">9</span><span class="content">එහෙත්, සලමොන් ඉශ්රායෙල්වරුන්ගෙන් කිසිවෙකු තමාගේ වැඩට දාසයෙකු කොට පත් නොකෙළේ ය. ඔව්හු වනාහි යුද්ධ භටයන් ව ඔහුගේ අධිපතියන් ව, ඔහුගේ රථාධිපතියන් ව, ඔහුගේ අසරුවන් ව සිටියෝ ය. </span></span><span class="verse v10" data-usfm="2CH.8.10"><span class="label">10</span><span class="content">සෙනඟ ආණ්ඩු කළා වූ ප්‍රධාන නිලධාරීහු දෙසිය පණස්දෙනෙකුත් සලමොන් රජුට සිටියෝ ය.</span></span> 
     </div> 
     <div class="p"> <span class="verse v10" data-usfm="2CH.8.10"><span class="content"> </span></span><span class="verse v11" data-usfm="2CH.8.11"><span class="label">11</span><span class="content">සලමොන් වනාහි පාරාවෝගේ දුව දාවිත්ගේ නුවරින් කැඳවාගෙන විත්, ඇය සඳහා ගොඩනැඟුවා වූ මාලිගාවට ඇය ගෙනාවේ ය. මන්ද, “සමිඳාණන් වහන්සේගේ ගිවිසුම් කරඬුව පැමිණි ස්ථාන ශුද්ධ බැවින් මාගේ භාර්යාවක ඉශ්රායෙල් රජ වූ දාවිත්ගේ මාලිගාවෙහි නොවිසිය යුතු ය”යි ඔහු කීවේ ය.</span></span> 
     </div> 
     <div class="p"> <span class="verse v11" data-usfm="2CH.8.11"><span class="content"> </span></span><span class="verse v12" data-usfm="2CH.8.12"><span class="label">12</span><span class="content">එකල සලමොන් ද්වාර මණ්ඩපය ඉදිරිපිට තමා ගොඩනඟා තිබූ සමිඳාණන් වහන්සේගේ පූජාසනය පිට උන් වහන්සේට දවන යාග පූජා ඔප්පු කෙළේ ය. </span></span><span class="verse v13" data-usfm="2CH.8.13"><span class="label">13</span><span class="content"> සබත් දවස්වල දී ද අමාවක්වල දී ද නියම මංගල්‍යවල දී ද අවුරුද්දට තුන් වතාවක් පවත්වන මුහුන් නැති රොටි මංගල්‍යයේ දී ද සති මංගල්‍යයේ දී ද කූඩාරම් මංගල්‍යයේ දී ද මෝසෙස්ගේ ආඥාවේ හැටියට එක එක දවසට සුදුසු ලෙස ඔහු පූජා ඔප්පු කෙළේ ය. </span></span><span class="verse v14" data-usfm="2CH.8.14"><span class="label">14</span><span class="content">තවද, ඔහු තමාගේ පිය වූ දාවිත්ගේ නියෝගය ලෙස පූජක පන්ති ඔවුන්ගේ සේවයට ද ලෙවීවරුන් එක එක දවසට සුදුසු ලෙස පූජකයන් ඉදිරියෙහි සේවය කිරීමත්, ප්‍රශංසා කිරීමත් යන ඔවුන්ට භාර වූ වැඩට ද දොරටු පාලකයන් ඔවුන්ගේ පන්තිවල හැටියට එක එක දොරටුවට ද නියම කෙළේ ය. මන්ද, දෙවියන් වහන්සේට කැප මනුෂ්‍යයා වූ දාවිත් මෙසේ අණ කර තිබූ බැවිනි. </span></span><span class="verse v15" data-usfm="2CH.8.15"><span class="label">15</span><span class="content">කොයි කාරණයක් ගැන වත්, අගනා වස්තු ගැන වත් පූජකයන්ට සහ ලෙවීවරුන්ට රජු දුන් ආඥාවෙන් ඔව්හු ඉවත් නො වූ හ.</span></span> 
     </div> 
     <div class="p"> <span class="verse v15" data-usfm="2CH.8.15"><span class="content"> </span></span><span class="verse v16" data-usfm="2CH.8.16"><span class="label">16</span><span class="content">සමිඳාණන් වහන්සේගේ මාලිගාවේ අත්තිවාරම දැමූ දවස දක්වාත්, එය නිම වන තුරුත් සලමොන්ගේ සියලු වැඩ සූදානම් ව තිබුණේ ය. මෙසේ සමිඳාණන් වහන්සේගේ මාලිගාව සම්පූර්ණ විය.</span></span> 
     </div> 
     <div class="p"> <span class="verse v16" data-usfm="2CH.8.16"><span class="content"> </span></span><span class="verse v17" data-usfm="2CH.8.17"><span class="label">17</span><span class="content">එකල සලමොන් ඒදොම් දේශයේ මුහුදුබඩ තිබෙන එශියොන්-ගෙබෙර් සහ ඒලෝත් යන නගරවලට ගියේ ය. </span></span><span class="verse v18" data-usfm="2CH.8.18"><span class="label">18</span><span class="content">හූරාම් තමාගේ සේවකයන්ගේ මෙහෙයීම යටතේ නැව් ද මුහුදේ තතු දන්න සේවකයන් ද ඔහු වෙත එවුවේ ය. ඔව්හු සලමොන්ගේ සේවකයන් සමඟ ඕපීර් දේශයට ගොස් එතැනින් රන් කිලෝග්‍රෑම් පසළොස්දහසක් සලමොන් රජු වෙත ගෙනාවෝ ය.</span></span> 
     </div> 
    </div> 
   </div> 
  </div>
 </body>
</html>