<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch36" data-usfm="2CH.36">  
     <div class="s1"> <span class="heading"><b>ජෙහෝවාහාස් රජ</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 23:30-35</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2CH.36.1"><span class="label">1</span><span class="content">එවිට දේශයේ සෙනඟ ජොෂියාගේ පුත් ජෙහෝවාහාස් කැඳවාගෙන, ඔහුගේ පියා වෙනුවට ඔහු ජෙරුසලමෙහි රජකමට පත් කළෝ ය. </span></span><span class="verse v2" data-usfm="2CH.36.2"><span class="label">2</span><span class="content">ජෙහෝවාහාස් විසිතුන් අවුරුදු වයසේ දී රජ වී, ජෙරුසලමෙහි තුන් මාසයක් රජකම් කෙළේ ය. </span></span><span class="verse v3" data-usfm="2CH.36.3"><span class="label">3</span><span class="content">මිසරයේ රජ තෙමේ ජෙරුසලමේ දී ඔහු නෙරපා රිදී කිලෝග්‍රෑම් තුන්දහස් හාරසියයකුත්, රන් කිලෝග්‍රෑම් තිස්හතරකුත්, දේශයට දඩගසා, </span></span><span class="verse v4" data-usfm="2CH.36.4"><span class="label">4</span><span class="content"> ඔහුගේ සහෝදර වූ එලියාකීම් ජුදාහි සහ ජෙරුසලමෙහි රජකමට පත් කොට, ඔහුගේ නාමය ජෙහෝයාකිම් ය කියා වෙනස් කෙළේ ය. තවද, නෙකෝ ඔහුගේ සහෝදර වූ ජෙහෝවාහාස් රැගෙන මිසරයට ගියේ ය.</span></span> 
     </div> 
     <div class="s1"> <span class="heading"><b>ජෙහෝයාකිම් රජ</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 23:36</b></span><span class="heading"><b>;</b></span><span class="heading"><b>24:7</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="2CH.36.4"><span class="content"> </span></span><span class="verse v5" data-usfm="2CH.36.5"><span class="label">5</span><span class="content"> </span><span class="content"> ජෙහෝයාකිම් විසිපස් අවුරුදු වයසේ දී රජ වී, එකොළොස් අවුරුද්දක් ජෙරුසලමෙහි රජකම් කෙළේ ය. ඔහු තමාගේ දෙවි සමිඳාණන් වහන්සේගේ ඇස් හමුයෙහි නපුරු දේ කෙළේ ය. </span></span><span class="verse v6" data-usfm="2CH.36.6"><span class="label">6</span><span class="content">බබිලෝනියේ රජ වූ නෙබුකද්නෙශර් ඔහුට විරුද්ධ ව පැමිණ, බබිලෝනියට ගෙනයන පිණිස දම්වැල්වලින් ඔහු බැන්දේ ය. </span></span><span class="verse v7" data-usfm="2CH.36.7"><span class="label">7</span><span class="content">සමිඳාණන් වහන්සේගේ මාලිගාවේ සමහර භාණ්ඩත් නෙබුකද්නෙශර් බබිලෝනියට ගෙන ගොස් බබිලෝනියේ තම මාලිගාවෙහි තැබුවේ ය. </span></span><span class="verse v8" data-usfm="2CH.36.8"><span class="label">8</span><span class="content">ජෙහෝයාකිම්ගේ අනික් ක්‍රියා ද ඔහු කළ පිළිකුල් දේවල් ද ඔහුට විරුද්ධ ව දැනගත් කාරණා ද ඉශ්රායෙල් සහ ජුදා රජවරුන්ගේ පුරාවෘත්ත ග්‍රන්ථයෙහි වාර්තා කර තිබේ. ඔහුගේ පුත් ජෙහෝයාකීන් ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>ජෙහෝයාකීන් රජ</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 24:8-17</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="2CH.36.8"><span class="content"> </span></span><span class="verse v9" data-usfm="2CH.36.9"><span class="label">9</span><span class="content">ජෙහෝයාකීන් දහඅට අවුරුදු වයසේ දී රජකමට පත් වී තුන් මාසයකුත් දස දවසක් ජෙරුසලමෙහි රජකම් කෙළේ ය. ඔහු සමිඳාණන් වහන්සේගේ ඇස් හමුයෙහි නපුරු දේ කෙළේ ය. </span></span><span class="verse v10" data-usfm="2CH.36.10"><span class="label">10</span><span class="content">ඊළඟ අවුරුද්දේ දී නෙබුකද්නෙශර් රජ ඔහු සහ සමිඳාණන් වහන්සේගේ මාලිගාවෙහි අනර්ඝ භාණ්ඩත් බබිලෝනියට ගෙන්වා, ඔහුගේ සහෝදර වූ ශෙදෙකියා ජුදා සහ ජෙරුසලමෙහි රජ කොට පත් කෙළේ ය.</span></span> 
     </div> 
     <div class="s1"> <span class="heading"><b>ශෙදෙකියා රජ</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 24:18-20</b></span><span class="heading"><b>;</b></span><span class="heading"><b>ජෙර 52:1-3</b></span><span class="heading"><b>)</b></span> 
     </div> 
     <div class="p"> <span class="verse v10" data-usfm="2CH.36.10"><span class="content"> </span></span><span class="verse v11" data-usfm="2CH.36.11"><span class="label">11</span><span class="content"> </span><span class="content"> ශෙදෙකියා විසිඑක් අවුරුදු වයසේ දී රජ වී, එකොළොස් අවුරුද්දක් ජෙරුසලමෙහි රජකම් කෙළේ ය. </span></span><span class="verse v12" data-usfm="2CH.36.12"><span class="label">12</span><span class="content">ඔහු තමාගේ දෙවි සමිඳාණන් වහන්සේගේ ඇස් හමුයෙහි නපුරු දේ කෙළේ ය. සමිඳාණන් වහන්සේගේ වචන කී දිවැසිවරයා වූ ජෙරමියා ඉදිරියෙහි ඔහු යටහත් වූයේත් නැත.</span></span> 
     </div> 
     <div class="s1"> <span class="heading"><b>ජෙරුසලමේ වැටීම</b></span> 
     </div> 
     <div class="p"> <span class="verse v12" data-usfm="2CH.36.12"><span class="content"> </span></span><span class="verse v13" data-usfm="2CH.36.13"><span class="label">13</span><span class="content"> </span><span class="content"> තවද, දෙවියන් වහන්සේගේ නමින් ඔහු දිවුර වූ නෙබුකද්නෙශර් රජුට විරුද්ධ ව ඔහු කැරලි ගැසුවේ ය. ඔහු ඉශ්රායෙල්වරුන්ගේ දෙවි සමිඳාණන් වහන්සේ වෙත නොහැරෙන ලෙස මුරණ්ඩු වී තමාගේ සිත දැඩි කරගත්තේ ය. </span></span><span class="verse v14" data-usfm="2CH.36.14"><span class="label">14</span><span class="content">පූජකයන්ගේ සියලු ප්‍රධානීහු ද සෙනඟ ද ජාතීන්ගේ සියලු පිළිකුල් ක්‍රියා හැටියට බොහෝ සේ අපරාධ කරමින්, සමිඳාණන් වහන්සේ ජෙරුසලමෙහි විශුද්ධ කළ උන් වහන්සේගේ මාලිගාව අපවිත්‍ර කළෝ ය. </span></span><span class="verse v15" data-usfm="2CH.36.15"><span class="label">15</span><span class="content">ඔවුන්ගේ පියවරුන්ගේ දෙවි සමිඳාණන් වහන්සේ ස්වකීය සෙනඟටත්, ස්වකීය වාසස්ථානයටත් අනුකම්පා කළ නිසා, උන් වහන්සේ නැවත නැවත පණිවුඩකාරයන් අත ඔවුන්ට කියා ඇරිය සේක. </span></span><span class="verse v16" data-usfm="2CH.36.16"><span class="label">16</span><span class="content">එහෙත්, පිළියමක් නැති තරමට සමිඳාණන් වහන්සේගේ කෝපය තමන්ගේ සෙනඟට විරුද්ධ ව පැමිණෙන ලෙස ඔව්හු දෙවියන් වහන්සේගේ පණිවුඩකාරයන්ට සරදම්කර, උන් වහන්සේගේ වචන සුළුකර උන් වහන්සේගේ දිවැසිවරුන්ට නින්දා කළෝ ය.</span></span> 
     </div> 
     <div class="p"> <span class="verse v16" data-usfm="2CH.36.16"><span class="content"> </span></span><span class="verse v17" data-usfm="2CH.36.17"><span class="label">17</span><span class="content"> </span><span class="content">ඒ නිසා උන් වහන්සේ ඔවුන්ට විරුද්ධ ව කල්දිවරුන්ගේ රජ එවූ සේක. ඔහු ඔවුන්ගේ ශුද්ධස්ථානයේ දී ඔවුන්ගේ යෞවනයන් කඩුවෙන් මැරී ය. ඔහු යෞවනයාට වත්, කන්‍යාවට වත්, මහල්ලාට වත්, රෝගියාට වත් අනුකම්පා නොකෙළේ ය. උන් වහන්සේ ඔවුන් සියල්ලන් ඔහු අතට පාවා දුන් සේක. </span></span><span class="verse v18" data-usfm="2CH.36.18"><span class="label">18</span><span class="content">ඔහු දෙවියන් වහන්සේගේ මාලිගාවේ ලොකු කුඩා සියලු භාණ්ඩ ද සමිඳාණන් වහන්සේගේ මාලිගාවේ වස්තු ද රජුගේත්, ඔහුගේ අධිපතීන්ගේත් වස්තු ද යන සියල්ල ම බබිලෝනියට ගෙන ගියේ ය. </span></span><span class="verse v19" data-usfm="2CH.36.19"><span class="label">19</span><span class="content"> ඔව්හු දෙවියන් වහන්සේගේ මාලිගාව දවාදමා, ජෙරුසලමේ පවුර කඩා, එහි සියලු මාලිගා ගින්නෙන් දවා, එහි තිබුණු සියලු අනර්ඝ බඩු විනාශ කළහ. </span></span><span class="verse v20" data-usfm="2CH.36.20"><span class="label">20</span><span class="content">ඔහු කඩුපහරින් නොමළ අය බබිලෝනියට ගෙන ගියේ ය. පාර්සිවරුන් රජකමට පත්වීම දක්වා ඔහුටත්, ඔහුගේ පුත්‍රයන්ටත් ඔව්හු දාසයන් ව සිටියෝ ය. </span></span><span class="verse v21" data-usfm="2CH.36.21"><span class="label">21</span><span class="content"> මෙසේ වූයේ ජෙරමියාගේ මුඛයෙන් කියවන ලද සමිඳාණන් වහන්සේගේ වචනය සම්පූර්ණ වන පිණිස ය. ඒ වචනය නම්, “නොපවත්වන ලද සබත් විශ්‍රාමය පිරිමසන පිණිස සැත්තෑ අවුරුද්දක් දේශය පාළු වනු ඇත” යන්න යි.</span></span> 
     </div> 
     <div class="s1"> <span class="heading"><b>සයිරස් රජුගේ ප්‍රකාශය</b></span> 
     </div> 
     <div class="r"> <span class="heading"><b>(</b></span><span class="heading"><b>එස්රා 1:1-4</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="2CH.36.21"><span class="content"> </span></span><span class="verse v22" data-usfm="2CH.36.22"><span class="label">22</span><span class="content">එහෙත්, සමිඳාණන් වහන්සේ ජෙරමියාගේ මුඛයෙන් කියෙවූ වචනය සම්පූර්ණ වන පිණිස පාර්සියාවේ රජ වූ සයිරස්ගේ පළමු වන අවුරුද්දේ දී සමිඳාණන් වහන්සේ පාර්සියාවේ රජ වූ සයිරස්ගේ සිත පෙළඹෙවූ සේක. ඔහු වනාහි ප්‍රකාශයක් කරමින්, “ස්වර්ගයේ දෙවි සමිඳාණන් වහන්සේ පොළොවේ සියලු රාජ්‍යයන් මට දී තිබේ.</span></span> 
     </div> 
     <div class="p"> <span class="verse v22" data-usfm="2CH.36.22"><span class="content"> </span></span><span class="verse v23" data-usfm="2CH.36.23"><span class="label">23</span><span class="content"> </span><span class="content">“තවද, උන් වහන්සේ ජුදාහි තිබෙන ජෙරුසලමෙහි උන් වහන්සේට මාලිගාවක් ගොඩනඟන්නට මට අණකර තිබේ. උන් වහන්සේගේ මුළු සෙනඟගෙන් ඔබ අතරේ සිටින්නේ කවරෙක් ද? ඔහු සමඟ ඔහුගේ දෙවි සමිඳාණන් වහන්සේ වැඩ සිටින සේක් වා! ඔහු එතැනට යේවා යි පාර්සියාවේ සයිරස් දන්වන්නේ ය” කියා තමාගේ රාජ්‍යය මුළුල්ලෙහි ප්‍රසිද්ධ කොට ලියවිල්ලෙනුත් එය පතළ කරවී ය.</span></span> 
     </div> 
    </div> 
   </div> 
  </div>
 </body>
</html>