<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch17" data-usfm="2CH.17">  
     <div class="s1"> <span class="heading"><b>ජෙහෝෂාපාට් රජ වීම</b></span> 
     </div> 
     <div class="p"> <span class="content"> </span><span class="verse v1" data-usfm="2CH.17.1"><span class="label">1</span><span class="content">ආසාගේ පුත් ජෙහෝෂාපාට් ඔහු වෙනුවට රජ වී ඉශ්රායෙල්වරුන්ට විරුද්ධ ව තමාගේ බලය තහවුරු කරගත්තේ ය. </span></span><span class="verse v2" data-usfm="2CH.17.2"><span class="label">2</span><span class="content">ඔහු ජුදා රටේ සියලු බලකොටු නගරවල හමුදාවන් සිටුවා, ජුදා දේශයෙහි ද තමාගේ පිය වූ ආසා අල්ලාගත් එප්‍රායිම් නගරවල ද මුර සේනාවන් සිටෙව්වේ ය. </span></span><span class="verse v3" data-usfm="2CH.17.3"><span class="label">3</span><span class="content">සමිඳාණන් වහන්සේ ජෙහෝෂාපාට් සමඟ වැඩ සිටි සේක. මන්ද, ඔහු තමාගේ පිය වූ දාවිත්ගේ මුල් කාලයේ ආදර්ශ අනුව හැසිර, බාල් දේවතාවුන්ට වැඳුම්පිදුම් නොකර, </span></span><span class="verse v4" data-usfm="2CH.17.4"><span class="label">4</span><span class="content">තම පියාගේ දෙවියන් වහන්සේට වැඳුම්පිදුම් කරමින්, ඉශ්රායෙල්වරුන්ගේ ක්‍රියා අනුව නොව, උන් වහන්සේගේ ආඥා අනුව හැසුරුණේ ය. </span></span><span class="verse v5" data-usfm="2CH.17.5"><span class="label">5</span><span class="content">එබැවින් සමිඳාණන් වහන්සේ ඔහු යටතේ රාජ්‍යය ස්ථිර කළ සේක. සියලු ජුදාවරු ජෙහෝෂාපාට්ට තෑගි ගෙනාහ. වස්තුව ද ගෞරවය ද ඔහුට බොහෝ සෙයින් තිබිණි. </span></span><span class="verse v6" data-usfm="2CH.17.6"><span class="label">6</span><span class="content">ඔහු සමිඳාණන් වහන්සේට වන්දනා කිරීමට ධෛර්යවත් වී, නැවත ජුදා රටින් ගිරිකුළු දේවාල ද අෂේරා කප් කණු ද පහකෙළේ ය.</span></span> 
     </div> 
     <div class="p"> <span class="verse v6" data-usfm="2CH.17.6"><span class="content"> </span></span><span class="verse v7" data-usfm="2CH.17.7"><span class="label">7</span><span class="content">තවද, ඔහු තමා රජකම් කළ තුන් වන අවුරුද්දේ දී ජුදා නගරවල උගන්වන පිණිස තමාගේ අධිපතීන් වන බෙන්හයිල් ද ඔබදියා ද ශෙකරියා ද නෙතනේල් ද මීකායා ද </span></span><span class="verse v8" data-usfm="2CH.17.8"><span class="label">8</span><span class="content">ඔවුන් සමඟ ලෙවීවරුන් වන ෂෙමායා ද නෙතනියා ද ශෙබදියා ද අසාහෙල් ද ෂෙමිරාමොත් ද ජෙහොනාතාන් ද අදොනියා ද ටෝබියා ද ටෝබ්-අදොනියා ද ඔවුන් සමඟ පූජකවරුන් වූ එලීෂාමා ද ජෙහෝරාම් ද යැවී ය. </span></span><span class="verse v9" data-usfm="2CH.17.9"><span class="label">9</span><span class="content">ඔව්හු ද ජුදාහි උගන්වමින්, සමිඳාණන් වහන්සේගේ ව්‍යවස්ථා පොත රැගෙන ජුදාහි සියලු නගරවලට ගොස් සෙනඟ අතරෙහි එය ඉගැන්නුවෝ ය.</span></span> 
     </div> 
     <div class="s1"> <span class="heading"><b>ජෙහෝෂාපාට් රජුගේ බලවත් ක්‍රියා</b></span> 
     </div> 
     <div class="p"> <span class="verse v9" data-usfm="2CH.17.9"><span class="content"> </span></span><span class="verse v10" data-usfm="2CH.17.10"><span class="label">10</span><span class="content">සමිඳාණන් වහන්සේ ජුදා රට අවට දේශවල සියලු රාජ්‍යයන් භීතියට පත් කළ නිසා, ඔව්හු ජෙහෝෂාපාට්ට විරුද්ධ ව යුද්ධ නොකළෝ ය. </span></span><span class="verse v11" data-usfm="2CH.17.11"><span class="label">11</span><span class="content">පිලිස්තිවරුන්ගෙන් සමහරෙක් ජෙහෝෂාපාට්ට තෑගි ද රිදී ද කප්පම් පිණිස ගෙනාවෝ ය. අරාබිවරු ද බැටළුවන් හත්දහස් හත්සියයක් හා එළුවන් හත්දහස් හත්සියයක් ද යන සිවුපාවුන් ගෙනාවෝ ය. </span></span><span class="verse v12" data-usfm="2CH.17.12"><span class="label">12</span><span class="content">ජෙහෝෂාපාට් අතිශයින් උතුම් ව ජුදාහි බලකොටු ද ගබඩා-නගර ද ගොඩනැඟුවේ ය.</span></span> 
     </div> 
     <div class="p"> <span class="verse v12" data-usfm="2CH.17.12"><span class="content"> </span></span><span class="verse v13" data-usfm="2CH.17.13"><span class="label">13</span><span class="content">ඔහුට ජුදා නගරවල බොහෝ බලකොටු තිබුණේ ය. යුද්ධයට බලවත්, වික්‍රමාන්විත මනුෂ්‍යයෝ ද ජෙරුසලමෙහි සිටියෝ ය. </span></span><span class="verse v14" data-usfm="2CH.17.14"><span class="label">14</span><span class="content">ඔවුන්ගේ පියවංශ ලෙස ඔවුන්ගේ ගණන් මේ ය: ජුදාවරුන් අතර සහශ්‍රාධිපතියෝ නම්, අධිපතියා වන අද්නා ය. ඔහු සමඟ බලවත් වික්‍රමාන්විත මනුෂ්‍යයෝ තුන්ලක්ෂයක් සිටියෝ ය. </span></span><span class="verse v15" data-usfm="2CH.17.15"><span class="label">15</span><span class="content">ඊළඟට අධිපතියා වූ ජෙහෝහානාන් ය. ඔහු සමඟ වික්‍රමාන්විත මනුෂ්‍යයෝ දෙලක්ෂ අසූදාහක් සිටියෝ ය. </span></span><span class="verse v16" data-usfm="2CH.17.16"><span class="label">16</span><span class="content">ඊළඟට සිටියේ, කැමැත්තෙන් ම සමිඳාණන් වහන්සේගේ සේවයට බාර වූ ශික්රීගේ පුත් අමසියා ය. ඔහු සමඟ බලවත් වික්‍රමාන්විත මනුෂ්‍යයෝ දෙලක්ෂයක් සිටියෝ ය. </span></span><span class="verse v17" data-usfm="2CH.17.17"><span class="label">17</span><span class="content">ඊළඟට සිටියේ බෙන්ජමින්වරුන් අතර බලවත් වික්‍රමාන්විත මනුෂ්‍යයෙකු වූ එල්යාදා ය. ඔහු සමඟ දුනු හා පලිස්වලින් සන්නද්ධ වූ මනුෂ්‍යයෝ දෙලක්ෂයක් වූවෝ ය. </span></span><span class="verse v18" data-usfm="2CH.17.18"><span class="label">18</span><span class="content">ඊළඟට සිටියේ, ජෙහෝශාබාද් ය; යුද්ධයට සැරසී සිටි එක්ලක්ෂ අසූදහසක් ඔහු සමඟ වූවෝ ය. </span></span><span class="verse v19" data-usfm="2CH.17.19"><span class="label">19</span><span class="content">ඔව්හු රජුට මෙහෙ කළ අය වූ හ. ඔවුන් හැර රජු විසින් මුළු ජුදාහි බලකොටු නගරවල නවතනු ලැබූ අයත් රජුට මෙහෙ කළෝ ය.</span></span> 
     </div> 
    </div> 
   </div> 
  </div>
 </body>
</html>