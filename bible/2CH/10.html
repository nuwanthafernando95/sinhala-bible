<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CH"> 
    <div class="chapter ch10" data-usfm="2CH.10">  
     <div class="s1"> <span class="heading"><b>ගෝත්‍ර දසය කැරලි ගැසීම</b></span> 
     </div> 
     <div class="r"> <span class="heading"><b>(</b></span><span class="heading"><b>1 රාජා 12:1-20</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2CH.10.1"><span class="label">1</span><span class="content">තවද, රෙහොබෝවම් ෂෙකෙම් නුවරට ගියේ ය. මන්ද, ඔහු රජකමට පත් කරන පිණිස සියලු ඉශ්රායෙල්වරුන් ෂෙකෙම් නුවරට පැමිණ සිටි බැවිනි. </span></span><span class="verse v2" data-usfm="2CH.10.2"><span class="label">2</span><span class="content">සලමොන් රජු ඉදිරියෙන් පලා ගොස් සිටි නෙබාත්ගේ පුත් ජෙරොබෝවම් මිසරයේ දී ඒ බව අසා මිසරයෙන් හැරී ආයේ ය. </span></span><span class="verse v3" data-usfm="2CH.10.3"><span class="label">3</span><span class="content">ඔව්හු පණිවුඩයක් යවා ඔහු ගෙන්වාගත්හ. එවිට ජෙරොබෝවම් ද සියලු ඉශ්රායෙල්වරු ද අවුත් රෙහොබෝවම්ට කතා කොට, </span></span><span class="verse v4" data-usfm="2CH.10.4"><span class="label">4</span><span class="content">“ඔබ පියාණෝ අපේ වියගහ බර කළහ. ඒ නිසා ඔබේ පියාණන්ගේ අමාරු සේවය ද ඔහු අප පිට තැබූ ඔහුගේ බර වියගහ ද සැහැල්ලු කළ මැනව. එවිට අපි ඔබට සේවය කරන්නෙමු”යි කීවෝ ය.</span></span> 
     </div> 
     <div class="p"> <span class="verse v4" data-usfm="2CH.10.4"><span class="content"> </span></span><span class="verse v5" data-usfm="2CH.10.5"><span class="label">5</span><span class="content">ඔහු උත්තර දෙමින්, “ඔබ තුන් දවසකින් නැවත මා ළඟට එන්නැ”යි ඔවුන්ට කීවේ ය. සෙනඟ ද යන්න ගියෝ ය.</span></span> 
     </div> 
     <div class="p"> <span class="verse v5" data-usfm="2CH.10.5"><span class="content"> </span></span><span class="verse v6" data-usfm="2CH.10.6"><span class="label">6</span><span class="content">රෙහොබෝවම් රජ තමාගේ පිය වූ සලමොන් ජීවත් ව සිටිය දී ඔහුගේ සේවයෙහි සිටි ප්‍රජා මූලිකයන් සමඟ සම්මන්ත්‍රණය කරමින්, “මා මේ සෙනඟට උත්තර දෙන පිණිස ඔබ සාකච්ඡා කොට මට කියන්නේ කුමක් දැ”යි ඇසුවේ ය.</span></span> 
     </div> 
     <div class="p"> <span class="verse v6" data-usfm="2CH.10.6"><span class="content"> </span></span><span class="verse v7" data-usfm="2CH.10.7"><span class="label">7</span><span class="content">ඔව්හු කතා කොට, “ඔබ මේ සෙනඟට කරුණාවන්ත ව, ඔවුන් ප්‍රසන්න කොට, ප්‍රිය මනාප වචන ඔවුන්ට කතා කළොත්, ඔවුන් සෑම කල්හි ම ඔබේ මෙහෙකරුවන් වනු ඇතැ”යි ඔහුට කීවෝ ය.</span></span> 
     </div> 
     <div class="p"> <span class="verse v7" data-usfm="2CH.10.7"><span class="content"> </span></span><span class="verse v8" data-usfm="2CH.10.8"><span class="label">8</span><span class="content">එහෙත්, ප්‍රජා මූලිකයන් ඔහුට දුන් දැනුමැතිකම ඔහු අත්හැර, තමා සමඟ වැඩුණු, තමාගේ සේවයෙහි සිටි තරුණයන් සමඟ සම්මන්ත්‍රණය කරමින්, </span></span><span class="verse v9" data-usfm="2CH.10.9"><span class="label">9</span><span class="content">“ ‘ඔබේ පියා අප පිට තැබූ වියගහ සැහැල්ලු කළ මැනවැ’යි මට කී මේ සෙනඟට උත්තර දෙන පිණිස ඔබ සාකච්ඡා කොට මට කියන්නේ කුමක් දැ”යි ඔවුන්ගෙන් ඇසුවේ ය.</span></span> 
     </div> 
     <div class="p"> <span class="verse v9" data-usfm="2CH.10.9"><span class="content"> </span></span><span class="verse v10" data-usfm="2CH.10.10"><span class="label">10</span><span class="content">ඔහු සමඟ වැඩුණු තරුණයෝ ඔහුට කතා කොට, “ ‘ඔබේ පියා අපේ වියගහ බර කෙළේ ය; එහෙත්, ඔබ එය අපට සැහැල්ලු කළ මැනවැ’යි ඔබට කී ඒ සෙනඟට කතා කොට, ‘මාගේ පියාගේ තුනටියට වඩා මාගේ හුළැඟිල්ල ලොකු ය. </span></span><span class="verse v11" data-usfm="2CH.10.11"><span class="label">11</span><span class="content">මාගේ පියා ඔබ පිට බර වියගහක් තැබී ය. මම ඔබේ වියගහ වඩා බර කරන්නෙමි. මාගේ පියා කසවලින් ඔබට දඬුවම් කෙළේ ය. මම වනාහි කටු කසවලින් දඬුවම් කරන්නෙමි’ කියා කිව යුතු ය”යි දැන්වූහ.</span></span> 
     </div> 
     <div class="p"> <span class="verse v11" data-usfm="2CH.10.11"><span class="content"> </span></span><span class="verse v12" data-usfm="2CH.10.12"><span class="label">12</span><span class="content">‘තුන් වන දා නැවත මා ළඟට එන්නැ’යි රජු කී හැටියට ජෙරොබෝවම් ද මුළු සෙනඟ ද තුන් වන දා රෙහොබෝවම් ළඟට ආවෝ ය. </span></span><span class="verse v13" data-usfm="2CH.10.13"><span class="label">13</span><span class="content">රජ ප්‍රජා මූලිකයන්ගේ අවවාද අත්හැර, </span></span><span class="verse v14" data-usfm="2CH.10.14"><span class="label">14</span><span class="content">තරුණයන්ගේ අවවාද ප්‍රකාර ඔවුන්ට තදින් කතා කොට, උත්තර දෙමින්, “මාගේ පියා ඔබේ වියගහ බර කෙළේ ය, මම එය වඩා බර කරන්නෙමි. මාගේ පියා කසවලින් ඔබට දඬුවම් කෙළේ ය, මම ඔබට කටු කසවලින් දඬුවම් කරන්නෙමි”යි කීවේ ය. </span></span><span class="verse v15" data-usfm="2CH.10.15"><span class="label">15</span><span class="content">මෙසේ රජ තෙම සෙනඟට ඇහුම්කන් නුදුන්නේ ය. මන්ද, සමිඳාණන් වහන්සේ ෂිලෝහි අහියා ලවා නෙබාත්ගේ පුත් ජෙරොබෝවම්ට කිය වූ ස්වකීය වචනය ඉෂ්ට කරන පිණිස ඒ කාරණය දෙවියන් වහන්සේගෙන් පැමිණියේ ය.</span></span> 
     </div> 
     <div class="p"> <span class="verse v15" data-usfm="2CH.10.15"><span class="content"> </span></span><span class="verse v16" data-usfm="2CH.10.16"><span class="label">16</span><span class="content"> </span><span class="content"> රජු තමන්ට ඇහුම්කන් නුදුන් බව සියලු ඉශ්රායෙල්වරුන් දුටු කල, ඔව්හු රජුට උත්තර දෙමින්, “දාවිත්ගෙන් අපට ඇති කොටස කිමෙක් ද? ජෙස්සේගේ පුත්‍රයාගෙන් අපට උරුමයක් නැත. ඉශ්රායෙල්වරුනි, ඔබේ කූඩාරම්වලට යන්න. ඉතින් දාවිත් තුමෙනි, ඔබ ඔබේ ම වංශය බලාගන්නැ”යි කීවෝ ය. මෙසේ සියලු ඉශ්රායෙල්වරු තම තමන්ගේ කූඩාරම්වලට ගියෝ ය. </span></span><span class="verse v17" data-usfm="2CH.10.17"><span class="label">17</span><span class="content">එහෙත්, රෙහොබෝවම් රජ ජුදා නගරවල විසූ ඉශ්රායෙල්වරුන් පාලනය කෙළේ ය.</span></span> 
     </div> 
     <div class="p"> <span class="verse v17" data-usfm="2CH.10.17"><span class="content"> </span></span><span class="verse v18" data-usfm="2CH.10.18"><span class="label">18</span><span class="content">එවිට රෙහොබෝවම් රජ රාජකාරියේ නිලධාරියා වූ හදෝරාම් එහි යැවුවේ ය. ඉශ්රායෙල්වරු ඔහුට ගල් ගසා ඔහු මැරුවෝ ය. එවිට රෙහොබෝවම් රජ ජෙරුසලමට පලා යන පිණිස ඉක්මනින් රථයට නැඟුණේ ය. </span></span><span class="verse v19" data-usfm="2CH.10.19"><span class="label">19</span><span class="content">මෙසේ අද දවස දක්වා තිබෙන පරිදි ඉශ්රායෙල්වරු දාවිත්ගේ වංශයට විරුද්ධ ව කැරලි ගැසූ හ.</span></span> 
     </div> 
    </div> 
   </div> 
  </div>
 </body>
</html>