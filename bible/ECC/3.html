<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch3" data-usfm="ECC.3">  
     <div class="s1"> <span class="heading"><b>හැම දෙයට ම නියම කාලයක් හා වේලාවක් ඇත</b></span> 
     </div> 
     <div class="p"> <span class="content"> </span><span class="verse v1" data-usfm="ECC.3.1"><span class="label">1</span><span class="content">හැම දෙයට ම ප්‍රස්තාවක් ද මේ මහ පොළොවෙහි හැම කාරණයට ම නිසි කාලයක් ද ඇත.</span></span> 
     </div> 
     <div class="p"> <span class="verse v1" data-usfm="ECC.3.1"><span class="content"> </span></span><span class="verse v2" data-usfm="ECC.3.2"><span class="label">2</span><span class="content">උපදින්නට කාලයක් සහ නසින්නට කාලයක් ඇත; සිටුවන්නට කාලයක් සහ උදුරා දමන්නට කාලයක් ඇත;</span></span> 
     </div> 
     <div class="p"> <span class="verse v2" data-usfm="ECC.3.2"><span class="content"> </span></span><span class="verse v3" data-usfm="ECC.3.3"><span class="label">3</span><span class="content">මරන්නට කාලයක් සහ සුව කරන්නට කාලයක් ඇත; කඩා දමන්නට කාලයක් සහ ගොඩනඟන්නට කාලයක් ඇත;</span></span> 
     </div> 
     <div class="p"> <span class="verse v3" data-usfm="ECC.3.3"><span class="content"> </span></span><span class="verse v4" data-usfm="ECC.3.4"><span class="label">4</span><span class="content">අඬන්නට කාලයක් සහ සිනාසෙන්නට කාලයක් ඇත; වැලපෙන්නට කාලයක් සහ නටන්නට කාලයක් ඇත;</span></span> 
     </div> 
     <div class="p"> <span class="verse v4" data-usfm="ECC.3.4"><span class="content"> </span></span><span class="verse v5" data-usfm="ECC.3.5"><span class="label">5</span><span class="content">පෙම්වතුන්ට එක් වීමට කාලයක් සහ එයින් වැළකීමට කාලයක් ඇත. වැළඳගන්නට කාලයක් සහ වැළඳගැනීමෙන් වළකින්නට කාලයක් ඇත;</span></span> 
     </div> 
     <div class="p"> <span class="verse v5" data-usfm="ECC.3.5"><span class="content"> </span></span><span class="verse v6" data-usfm="ECC.3.6"><span class="label">6</span><span class="content">සොයාගන්නට කාලයක් සහ නැති වී යන්නට කාලයක් ඇත; තබාගන්නට කාලයක් සහ ඉවත දමන්නට කාලයක් ඇත;</span></span> 
     </div> 
     <div class="p"> <span class="verse v6" data-usfm="ECC.3.6"><span class="content"> </span></span><span class="verse v7" data-usfm="ECC.3.7"><span class="label">7</span><span class="content">ඉරාදමන්නට කාලයක් සහ එලලන්නට කාලයක් ඇත; නිශ්ශබ්ද ව සිටින්නට කාලයක් සහ කතා කරන්නට කාලයක් ඇත;</span></span> 
     </div> 
     <div class="p"> <span class="verse v7" data-usfm="ECC.3.7"><span class="content"> </span></span><span class="verse v8" data-usfm="ECC.3.8"><span class="label">8</span><span class="content">ප්‍රේම කරන්නට කාලයක් සහ ද්වේෂ කරන්නට කාලයක් ඇත; යුද්ධයට කාලයක් සහ සාමයට කාලයක් ඇත.</span></span> 
     </div> 
     <div class="p"> <span class="verse v8" data-usfm="ECC.3.8"><span class="content"> </span></span><span class="verse v9" data-usfm="ECC.3.9"><span class="label">9</span><span class="content">අපේ සියලු වැඩකටයුතුවලින් කවර ප්‍රයෝජනයක් ඇද් ද? </span></span><span class="verse v10" data-usfm="ECC.3.10"><span class="label">10</span><span class="content">දෙවියන් වහන්සේ මනුෂ්‍ය වර්ගයා පිට තබා ඇති කාර්යය මම දනිමි. </span></span><span class="verse v11" data-usfm="ECC.3.11"><span class="label">11</span><span class="content">උන් වහන්සේ සියලු දේ ම ඒ ඒ කාලයට සුදුසු ලෙස සකසා තිබේ. උන් වහන්සේ අතීතය හා අනාගතය පිළිබඳ හැඟීම් මිනිසුන්ගේ සිත්හි තබා ඇත. එසේ වුවත්, දෙවියන් වහන්සේ මුල සිට අග දක්වා කළ කාරණා දැනගන්නට මනුෂ්‍යයාට බැරි ය. </span></span><span class="verse v12" data-usfm="ECC.3.12"><span class="label">12</span><span class="content">එබැවින් සිය ජීවිත කාලයේ දී ප්‍රීති වී හරි දෙය කිරීමට වඩා හොඳ දෙයක් ඔවුන්ට නැති බව මම තේරුම්ගතිමි. </span></span><span class="verse v13" data-usfm="ECC.3.13"><span class="label">13</span><span class="content">අප කළ යුත්තේ, අප උපයාගත් දෙයින් කා බී ප්‍රීති වීම ය; එය දෙවියන් වහන්සේගේ දීමනාවකි.</span></span> 
     </div> 
     <div class="p"> <span class="verse v13" data-usfm="ECC.3.13"><span class="content"> </span></span><span class="verse v14" data-usfm="ECC.3.14"><span class="label">14</span><span class="content">දෙවියන් වහන්සේ කරන සියල්ල සදහට ම පවතින බව දනිමි. ඊට එක් කළ හැකි කිසිවක් නැත; ඉන් අඩු කළ හැකි කිසිවක් ද නැත. දෙවියන් වහන්සේ එය කර ඇත්තේ, මනුෂ්‍යයන් තමන් වහන්සේ ඉදිරියෙහි ගරුබිය දක්වන පිණිස ය. </span></span><span class="verse v15" data-usfm="ECC.3.15"><span class="label">15</span><span class="content">දැන් තිබෙන දේ මින් පෙර ද තිබුණේ‍ ය. මතු සිදු වන්නට යන දෙය මින් පෙර ද සිදු විය. දෙවියන් වහන්සේ එම දේ ම නැවත නැවත සිදු කරන සේක.</span></span> 
     </div> 
     <div class="s1"> <span class="heading"><b>ලොවේ ඇති අයුක්තිය</b></span> 
     </div> 
     <div class="p"> <span class="verse v15" data-usfm="ECC.3.15"><span class="content"> </span></span><span class="verse v16" data-usfm="ECC.3.16"><span class="label">16</span><span class="content">මේ මිනිස් ලොවෙහි යුක්තිය තිබිය යුතු තැන අයුක්තිය ද සාධාරණකම තිබිය යුතු තැන අසාධාරණකම ද තිබෙන බව මම දිටිමි. </span></span><span class="verse v17" data-usfm="ECC.3.17"><span class="label">17</span><span class="content">එවිට, “දෙවියන් වහන්සේ ධර්මිෂ්ඨයාත්, දුෂ්ටයාත් එක සේ විනිශ්චය කරනු ඇත; සියලු කාරණාවලටත්, සියලු වැඩවලටත් නියමිත කාලයක් පැමිණේ‍ යැ”යි මම සිතාගත්තෙමි. </span></span><span class="verse v18" data-usfm="ECC.3.18"><span class="label">18</span><span class="content">“මනුෂ්‍යයන් මෙසේ ක්‍රියා කරන්නේ, දෙවියන් වහන්සේ ඔවුන් සෝදිසි කොට ඔවුන් තිරිසනුන්ට වඩා උසස් නොවන බව ඔවුන්ට දන්වන පිණිස ය”යි මම සිතින් සිතාගත්තෙමි. </span></span><span class="verse v19" data-usfm="ECC.3.19"><span class="label">19</span><span class="content">ඉතින්, මනුෂ්‍යයන්ට හා තිරිසනුන්ට ඇත්තේ එක ම ඉරණමකි. තිරිසනා මෙන් ම මිනිසාත් මරණයට පත් වෙයි. මේ දෙගොල්ල ම මවා ඇත්තේ එක අයුරිනි. මෙසේ තිරිසනාට වඩා විශේෂ වාසියක් මිනිසාට නැත. හැම දෙය ම නිස්සාර ය. </span></span><span class="verse v20" data-usfm="ECC.3.20"><span class="label">20</span><span class="content">සියල්ලෝ ම එක තැනකට යන්නෝ ය; සියල්ලෝ ම පස්වලින් වූ හ; සියල්ලෝ ම නැවත පස්වලට හැරී යන්නෝ ය. </span></span><span class="verse v21" data-usfm="ECC.3.21"><span class="label">21</span><span class="content">මනුෂ්‍යයන්ගේ පණ ඉහළට නැඟී යනු ඇද්ද කියාත්, තිරිසනාගේ පණ පොළොවේ පස යටට බසිනු ඇද්ද කියාත් දන්නේ කවරෙක් ද? </span></span><span class="verse v22" data-usfm="ECC.3.22"><span class="label">22</span><span class="content">මෙසේ මනුෂ්‍යයා තම කටයුතුවලින් ප්‍රීතිය ලබනවාට වඩා සැපතක් නැති බව දිටිමි; එය ඔහුගේ ඉරණම ය. මන්ද, මරණින් පසු තමාට සිදු වන දේ දකින්න ඔහු ආපසු ගෙනෙන්නේ කවරෙක් ද?</span></span> 
     </div> 
    </div> 
   </div> 
  </div>
 </body>
</html>