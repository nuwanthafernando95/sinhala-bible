<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch4" data-usfm="ECC.4">  
     <div class="s1"> <span class="heading"><b>දුක් පීඩාවලට සමහර හේතු</b></span> 
     </div> 
     <div class="p"> <span class="content"> </span><span class="verse v1" data-usfm="ECC.4.1"><span class="label">1</span><span class="content">මේ මහ පොළොවෙහි කෙරෙන සියලු අයුක්තිය දෙස බැලූ විට පීඩා ලබන්නන්ගේ කඳුළු මම දිටිමි; ඔවුන්ට සනසන්නෙක් ද නො වී ය; ඔවුන්ට පීඩා කරන්නන්ගේ පක්ෂයට බලය තිබුණේ‍ ය. එහෙත්, සනසන්නෙක් නො වී ය. </span></span><span class="verse v2" data-usfm="ECC.4.2"><span class="label">2</span><span class="content">එබැවින්, “තව ම ජීවත් ව සිටින්නන්ට වඩා මළගිය ඇත්තන්ගේ තත්ත්වය යෙහෙකැ”යි මම කීයෙමි. </span></span><span class="verse v3" data-usfm="ECC.4.3"><span class="label">3</span><span class="content">තවද, “ඒ දෙගොල්ලට ම වඩා මිහි පිට කෙරෙන නපුරු ක්‍රියා නොදුටු, තව ම නූපන් මිනිසා වාසනාවන්ත යැ”යි කල්පනා කෙළෙමි.</span></span> 
     </div> 
     <div class="p"> <span class="verse v3" data-usfm="ECC.4.3"><span class="content"> </span></span><span class="verse v4" data-usfm="ECC.4.4"><span class="label">4</span><span class="content">තවද, මිනිසෙකු අධික වීර්යයෙන් දක්ෂ ලෙස කටයුතු කරන්නේ, සිය අසල්වැසියා කෙරේ ඇති ඊර්ෂ්‍යාව නිසා බව මම දිටිමි. මෙය ද නිසරු කාර්යයකි. සුළං රොදක් ඇල්ලීමට කරන වෑයමකි. </span></span><span class="verse v5" data-usfm="ECC.4.5"><span class="label">5</span><span class="content">“තමාගේ අත් දෙක අකුළාගෙන, වැඩක් නොකොට සාගින්නෙන් මැරෙන්නේ මෝඩයෙකැ”යි මිනිස්සු කියති. </span></span><span class="verse v6" data-usfm="ECC.4.6"><span class="label">6</span><span class="content">එහෙත්, නිෂ්ඵල උත්සාහයෙන් දෑත පුරවා ගැනීමට වඩා, හිතේ කරදරයක් නැති ව එක මිටක් පුරවාගැනීම හොඳ ය.</span></span> 
     </div> 
     <div class="p"> <span class="verse v6" data-usfm="ECC.4.6"><span class="content"> </span></span><span class="verse v7" data-usfm="ECC.4.7"><span class="label">7</span><span class="content">එකල මම තවත් නිසරු දෙයක් මිහි පිට ඇති බව දිටිමි. </span></span><span class="verse v8" data-usfm="ECC.4.8"><span class="label">8</span><span class="content">කාත් කවුරුත් නැති ව, හුදකලා ව වසන කෙනෙක් ඇත. ඔහුට පුත්‍රයෙක් වත්, සහෝදරයෙක් වත් නැත; එහෙත්, ඔහුගේ සියලු ම වැඩකටයුතුවල නිමාවක් නැත; ඔහු තමා උපයන වස්තුවෙන් තෘප්තියට නොපැමිණෙයි. “මම මෙසේ පණ නොතකා, වෙහෙස වී, සැපක් නැති ව වැඩ කරන්නේ කා උදෙසා දැ”යි ඔහු නොඅසයි. මෙය ද නිසරු දෙයකි, කාලකණ්ණි ජීවිතයකි.</span></span> 
     </div> 
     <div class="p"> <span class="verse v8" data-usfm="ECC.4.8"><span class="content"> </span></span><span class="verse v9" data-usfm="ECC.4.9"><span class="label">9</span><span class="content">එක් කෙනෙකුට වඩා දෙදෙනෙක් හොඳ ය; දෙදෙනෙකු එක් ව වැඩ කිරීමෙන් සාර්ථක ප්‍රතිඵල ලබාගනු ඇත. </span></span><span class="verse v10" data-usfm="ECC.4.10"><span class="label">10</span><span class="content">ඔවුන්ගෙන් කෙනෙකු වැටුණොත් අනික් තැනැත්තා සිය යහළුවා නැඟුටුවනු ඇත. එහෙත්, තමා නැඟුටුවන්න එවැනි කෙනෙකු නැති ව තනි ව සිට වැටෙන්නාට වන විපතක මහත! </span></span><span class="verse v11" data-usfm="ECC.4.11"><span class="label">11</span><span class="content">තව ද, ශීත කාලයේ දී දෙදෙනෙකු එක් ව සැතපුණොත් ඔවුන්ට උණුසුම ලැබෙන්නේ ය. එහෙත්, කෙනෙකු තනියම උණුසුම් වන්නේ කොහොම ද? </span></span><span class="verse v12" data-usfm="ECC.4.12"><span class="label">12</span><span class="content">තනි ව සිටින කෙනෙකු පරාජය විය හැකි ය. එහෙත්, සතුරාට විරුද්ධ ව සිටින්නට දෙදෙනෙකුට හැකි වෙයි. තුන් පොටේ ලණුවක් පහසුවෙන් නොකැඩෙන්නේ ය.</span></span> 
     </div> 
     <div class="p"> <span class="verse v12" data-usfm="ECC.4.12"><span class="content"> </span></span><span class="verse v13" data-usfm="ECC.4.13"><span class="label">13</span><span class="content">අවවාදයක් පිළිගන්න අකමැති අඥාන මහලු රජෙකුට වඩා දිළිඳු, නැණවත් යෞවනයෙක් හොඳ ය. </span></span><span class="verse v14" data-usfm="ECC.4.14"><span class="label">14</span><span class="content">ඔහු හිරගෙදරින් රජ ගෙදරට ගිය, දිළිඳුකමින් රජකමට ගිය කෙනෙකු වුවත් එය සැබෑ ය. </span></span><span class="verse v15" data-usfm="ECC.4.15"><span class="label">15</span><span class="content">“මිහි පිට ඇවිදින ජීවමාන මිනිසුන් අතර රජකමට සුදුසු එවැනි යෞවනයෝ ඇතැ”යි මට කල්පනා වේ. </span></span><span class="verse v16" data-usfm="ECC.4.16"><span class="label">16</span><span class="content">ඔහු ගණන් කළ නොහැකි තරම් සෙනඟකට අධිපති ව රජකම් කරනු ඇත. එහෙත්, ඔහුගේ ඇවෑමෙන් පසු, ඔහු කළ දේ ගැන කෘතඥතාව දක්වන කිසිවෙක් නැත. මෙය ද නිසරු දෙයකි. සුළං රොදක් ඇල්ලීමට කරන වෑයමකි.</span></span> 
     </div> 
    </div> 
   </div> 
  </div>
 </body>
</html>