<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch6" data-usfm="ECC.6">  
     <div class="s1"> <span class="heading"><b>ලද දෙයින් සතුටු වීම</b></span> 
     </div> 
     <div class="p"> <span class="content"> </span><span class="verse v1" data-usfm="ECC.6.1"><span class="label">1</span><span class="content">මිනිස් ලොවෙහි මා දුටු අයුක්තියක් ඇත. එය ඉතා බරපතල ය. </span></span><span class="verse v2" data-usfm="ECC.6.2"><span class="label">2</span><span class="content">මිනිසෙකු ආසා වන හැම දෙයක් ම, වස්තුව, ධනසම්පත, ගෞරවය යන සියල්ල ම දෙවියන් වහන්සේ ඔහුට දුන්නත්, ඒවා භුක්ති විඳීමට ඔහුට ඉඩ නොදෙන බැවින් ඒවා අන්‍යයෙකු සතු වෙයි. මෙය නිසරු දෙයකි; තදබල වරදකි. </span></span><span class="verse v3" data-usfm="ECC.6.3"><span class="label">3</span><span class="content">මනුෂ්‍යයෙකුට දාව දූදරුවන් සියයක් උපන්නත්, ඔහු දිගායු වැළඳුවත්, ඔහු සැපසම්පතින් තෘප්තියට පැමිණෙන්නේ වත්, ඔහුට සුදුසු භූමදානයක් ලැබෙන්නේ වත් නැත්නම්, උපන් ගෙයි දී මළ දරුවෙක් ඔහුට වඩා හොඳ යයි කීමි. </span></span><span class="verse v4" data-usfm="ECC.6.4"><span class="label">4</span><span class="content">ඒ දරුවාගේ ඉපදීම නිෂ්ඵල ය. ඔහු අන්ධකාරයට පහ ව යයි. ඔහුගේ නම ද අමතක වනු ඇත. </span></span><span class="verse v5" data-usfm="ECC.6.5"><span class="label">5</span><span class="content">ඔහු හිරු එළිය දුටුවේ වත්, කිසිවක් දැනගත්තේ වත් නැත. </span></span><span class="verse v6" data-usfm="ECC.6.6"><span class="label">6</span><span class="content">එහෙත්, ඔහුට සහනයක් ඇත. අන්තිමේ දී ඒ දෙගොල්ල ම යන්නේ එක ම තැනට නොවේ ද?</span></span> 
     </div> 
     <div class="p"> <span class="verse v6" data-usfm="ECC.6.6"><span class="content"> </span></span><span class="verse v7" data-usfm="ECC.6.7"><span class="label">7</span><span class="content">මිනිසෙකු කොයි දෙය කරන්නේත් බඩවියත පුරවාගැනීමට ය. එහෙත්, ඔහුගේ සාගින්න කවදාවත් නොනිවෙයි. </span></span><span class="verse v8" data-usfm="ECC.6.8"><span class="label">8</span><span class="content">ප්‍රඥාවන්තයෙක් අඥානයෙකුට වඩා හොඳ යයි කියන්නේ කොහොම ද? ජීවිතයට මුහුණ පා දැනුම ලැබීමෙන් දුප්පතාට ඇති වාසිය කුමක් ද? </span></span><span class="verse v9" data-usfm="ECC.6.9"><span class="label">9</span><span class="content">එයින් කිසි වැඩක් නැත. එය සුළං රොදක් ඇල්ලීමට කරන වෑයමක් මෙන් නිෂ්ඵල ය. තව තවත් අමුතු දේ ලබන්න ආසා වීමට වඩා ලද දෙයින් සතුටු වී ජීවත් වීම හොඳ ය.</span></span> 
     </div> 
     <div class="s1"> <span class="heading"><b>ජීවිතයේ අබිරහස</b></span> 
     </div> 
     <div class="p"> <span class="verse v9" data-usfm="ECC.6.9"><span class="content"> </span></span><span class="verse v10" data-usfm="ECC.6.10"><span class="label">10</span><span class="content">කොයි කවර දෙයක් වුව ද සිදු වන්නේ පූර්ව නියමයක් අනුව ය. තමාට වඩා බලවත් උතුමෙකු සමඟ විවාද කරන්න මනුෂ්‍යයෙකුට බැරි ය. </span></span><span class="verse v11" data-usfm="ECC.6.11"><span class="label">11</span><span class="content">ඒ විවාදය වැඩිවන්න වැඩිවන්න එය තව තවත් නිෂ්ඵල වේ. එයින් ඔහුට කිසි වාසියක් නැත. </span></span><span class="verse v12" data-usfm="ECC.6.12"><span class="label">12</span><span class="content">මනුෂ්‍යයාගේ ජීවිතයේ එනම්, සෙවණැල්ලක් මෙන් ඔහු ගතකරන ඔහුගේ නිෂ්ඵල ජීවිත කාලයේ පරම සම්පත කිමෙක් දැ යි දන්නේ කවරෙක් ද? නොහොත් මිහි පිට වසන මනුෂ්‍යයෙකුට මරණින් පසු කුමක් ඇද්දැ යි දන්නෝ කවුරු ද?</span></span> 
     </div> 
    </div> 
   </div> 
  </div>
 </body>
</html>