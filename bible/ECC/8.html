<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch8" data-usfm="ECC.8">  
     <div class="s1"> <span class="heading"><b>රාජාඥා සැලකීම</b></span> 
     </div> 
     <div class="p"> <span class="content"> </span><span class="verse v1" data-usfm="ECC.8.1"><span class="label">1</span><span class="content">ප්‍රඥාවන්තයාට සම කළ හැකි කෙනෙක් ඇද් ද? කාරණයක අර්ථය දන්නේ කවරෙක් ද? මිනිසෙකුගේ මුහුණ ඔහුගේ ප්‍රඥාවෙන් පැහැපත් වෙයි; එහි රළුකම පහවී යයි.</span></span> 
     </div> 
     <div class="p"> <span class="verse v1" data-usfm="ECC.8.1"><span class="content"> </span></span><span class="verse v2" data-usfm="ECC.8.2"><span class="label">2</span><span class="content">රජුගේ ආඥා රක්ෂා කරන්න; ඔබ දෙවියන් වහන්සේට දිවුරුම් දුන් නිසා එසේ කරන්න. </span></span><span class="verse v3" data-usfm="ECC.8.3"><span class="label">3</span><span class="content">රජු ඉදිරියෙහි රැඳී නොසිටින්න; නපුරු දෙයක නොපවතින්න; මන්ද රජු කැමැති ඕනෑම දෙයක් ඔහුට කළ හැකි ය. </span></span><span class="verse v4" data-usfm="ECC.8.4"><span class="label">4</span><span class="content">රජු සිය ආධිපත්‍යය ඇති ව ක්‍රියා කරයි. ඔහු කුමක් කරන්නේ දැ යි ප්‍රශ්න කිරීමට කෙනෙක් නැත. </span></span><span class="verse v5" data-usfm="ECC.8.5"><span class="label">5</span><span class="content">රජුගේ ආඥා රක්ෂා කරන්නාට අනතුරක් නැත. එසේ කළ යුතු කාල වේලාව හා අවස්ථාව ප්‍රඥාවන්තයා දනියි. </span></span><span class="verse v6" data-usfm="ECC.8.6"><span class="label">6</span><span class="content">මන්ද, හැම කාරණයට ම වේලාවක් හා පිළිවෙළක් ඇත. එහෙත්, අපේ දැනුම ඉතා ස්වල්ප ය. </span></span><span class="verse v7" data-usfm="ECC.8.7"><span class="label">7</span><span class="content">මතු දවස කුමක් සිදු වනු ඇද්දැ යි අපි නොදනිමු. එය අපට දැන්වීමට හැකි කෙනෙක් ද නැත. </span></span><span class="verse v8" data-usfm="ECC.8.8"><span class="label">8</span><span class="content">මරණයෙන් වැළකීමට වත්, මරණය කල් දැමීමට වත් කෙනෙකුට නොහැකි ය. සටනෙන් මිදීමකුත් නැත; දුෂ්ටයාට, දුෂ්ටකම නිසා නිදහස්වීමක් නැත.</span></span> 
     </div> 
     <div class="p"> <span class="verse v8" data-usfm="ECC.8.8"><span class="content"> </span></span><span class="verse v9" data-usfm="ECC.8.9"><span class="label">9</span><span class="content">මෙකී සියල්ල ම දැක මම මිහි මත කෙරෙන සියලු වැඩවලට මාගේ සිත යොමු කෙළෙමි. වෙන අයට වද දීමේ බලය මනුෂ්‍යයෙකුට ලබාගත හැකි ය. </span></span><span class="verse v10" data-usfm="ECC.8.10"><span class="label">10</span><span class="content">දුෂ්ටයන් සිය සොහොන්වල තැන්පත් කරනු ලබන හැටි ද එය බලා ආපසු එන විට, ඔවුන් දුෂ්ටකම් කළ නුවරෙහි වැසියන් ඔවුන්ට ප්‍රශංසා කළ හැටි ද මම දිටිමි. මෙය ද නිසරු දෙයකි.</span></span> 
     </div> 
     <div class="s1"> <span class="heading"><b>දුදනා සහ සුදනා</b></span> 
     </div> 
     <div class="p"> <span class="verse v10" data-usfm="ECC.8.10"><span class="content"> </span></span><span class="verse v11" data-usfm="ECC.8.11"><span class="label">11</span><span class="content">නපුරු ක්‍රියාවකට විරුද්ධ ව නඩු තීන්දුව ඉක්මනින් ඉටු නොවන නිසා මිනිසුන්ගේ සිත් නපුර කිරීමට ඇදී යන්නේ ය. </span></span><span class="verse v12" data-usfm="ECC.8.12"><span class="label">12</span><span class="content">පව්කාරයෙකු සිය වරක් නපුර කර බොහෝ කල් ජීවත් වුවත්, දෙවියන් වහන්සේට ගරුබිය පාන අයට එනම්, උන් වහන්සේ ඉදිරියෙහි ගරුබිය පාන අයට යහපත සිදුවන බව මම සැබැවින් ම දනිමි. </span></span><span class="verse v13" data-usfm="ECC.8.13"><span class="label">13</span><span class="content">එහෙත්, දුෂ්ටයා දෙවියන් වහන්සේට ගරුබිය නොපාන බැවින් ඔහුට යහපත සිදු වන්නේ වත්, සෙවණැල්ලක් වැනි ඔහුගේ දවස දීර්ඝ වන්නේ වත් නැත. </span></span><span class="verse v14" data-usfm="ECC.8.14"><span class="label">14</span><span class="content">මිහි මත දක්නට ඇති නිසරු දෙයක් වේ. එනම්, පවිටුන්ට සිදු විය යුතු දෙය දමිටුන්ට ද දමිටුන්ට සිදු විය යුතු දෙය පවිටුන්ට ද සිදු වීම ය. මෙය ද නිසරු දෙයකි.</span></span> 
     </div> 
     <div class="p"> <span class="verse v14" data-usfm="ECC.8.14"><span class="content"> </span></span><span class="verse v15" data-usfm="ECC.8.15"><span class="label">15</span><span class="content">දෙවිඳාණන් මිහි පිට මිනිසෙකුට දෙන ලුහුඬු ජීවිතයේ දී, කා බී විනෝද වීමට වැඩි අන් කිසි සැපතක් ඔහුගේ ජීවන සටනේ දී ඔහුට ඇද් ද? දෙවියන් වහන්සේ ඔහුට මිහි පිට දෙන ජීවිත කාලයේ දී ඔහුගේ ශ්‍රමයෙන් ඔහුට ඉතිරි වන්නේ මෙපමණ ය.</span></span> 
     </div> 
     <div class="p"> <span class="verse v15" data-usfm="ECC.8.15"><span class="content"> </span></span><span class="verse v16" data-usfm="ECC.8.16"><span class="label">16</span><span class="content">දිවා රෑ දෙක්හි මිහි මත සිදු වන දේ බලා, ප්‍රඥාව රැස්කර ගැනීමට මාගේ සිත යොමු කෙළෙමි. </span></span><span class="verse v17" data-usfm="ECC.8.17"><span class="label">17</span><span class="content">එහෙත්, මිනිස් ලොවෙහි දෙවිඳාණන් සිදු කරන දෙය තේරුම්ගැනීමට පුළුවන් කමක් නැත; කොතරම් උත්සාහ කළත් තේරුම්ගත නොහැකි ය. ප්‍රඥාවන්තයා එය දැනගත්තේ යයි කියතත්, ඔහු පවා මුළු සත්‍යය නොදනියි.</span></span> 
     </div> 
    </div> 
   </div> 
  </div>
 </body>
</html>