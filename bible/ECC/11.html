<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch11" data-usfm="ECC.11">  
     <div class="s1"> <span class="heading"><b>පැණවතාගේ ක්‍රියා කලාපය</b></span> 
     </div> 
     <div class="p"> <span class="content"> </span><span class="verse v1" data-usfm="ECC.11.1"><span class="label">1</span><span class="content">නුඹේ ආහාර ජලය මතුපිට තබන්න. කුමක් හෙයින් ද බොහෝ දවසකට පසු ඒවා නුඹට නැවත සම්බවෙයි. </span></span><span class="verse v2" data-usfm="ECC.11.2"><span class="label">2</span><span class="content">සත්දෙනෙකු හෝ අටදෙනෙකු හෝ සමඟ කොටස් බෙදාගන්න. මන්ද, ලොවෙහි කුමන විපත්ති කාලයක් උදා වනු ඇද්දැ යි කාට කිව හැකි ද?</span></span> 
     </div> 
     <div class="p"> <span class="verse v2" data-usfm="ECC.11.2"><span class="content"> </span></span><span class="verse v3" data-usfm="ECC.11.3"><span class="label">3</span><span class="content">වැහි වලාකුළු පිරී තිබෙන විට පොළොවට වැසි වසියි; ගසක් දකුණට වැටුණත්, උතුරට වැටුණත් එය වැටුණු තැන ම තිබෙයි. </span></span><span class="verse v4" data-usfm="ECC.11.4"><span class="label">4</span><span class="content">සුළඟ ගැන බලා සිටින්නා වපුරන්නේ නැත. වලාකුළු ගැන බලා සිටින්නා අස්වැන්න කපා ගන්නේ නැත. </span></span><span class="verse v5" data-usfm="ECC.11.5"><span class="label">5</span><span class="content">ගර්භණියකගේ කුසෙහි නව ජීවයක් සෑදෙන්නේ කෙසේ ද කියා ඔබ නොදන්නෙහි ය; එමෙන් ම හැම දෙය පිළියෙළ කරන දෙවියන් වහන්සේගේ වැඩ කටයුතු ඔබ නොදන්නෙහි ය. </span></span><span class="verse v6" data-usfm="ECC.11.6"><span class="label">6</span><span class="content">උදේ වරුවේ බීජ වපුරන්න, සවස් වරුවේත් වපුරන්න. ඉන් කොයි ඒවා සඵල වේ ද කියා වත්, දෙවගේ ම එක සේ සරු වේ ද කියා වත් ඔබ නොදන්නෙහි ය.</span></span> 
     </div> 
     <div class="p"> <span class="verse v6" data-usfm="ECC.11.6"><span class="content"> </span></span><span class="verse v7" data-usfm="ECC.11.7"><span class="label">7</span><span class="content">සැබැවින් එළිය මිහිරි දෙයකි, ඉරු එළිය දැකීම ඇසට ප්‍රසන්න දෙයකි. </span></span><span class="verse v8" data-usfm="ECC.11.8"><span class="label">8</span><span class="content">එසේ ය, මනුෂ්‍යයෙක් චිරාත් කාලයක් ජීවත් ව සිට ඔහු ඒ සියල්ලෙහි ප්‍රීති වේ වා! එහෙත්, අඳුරු දවස් එන බව ද ඒවා බොහෝ බව ද සිදු වන හැම දෙය ම නිසරු බව ද ඔහු අමතක නොකරාවා.</span></span> 
     </div> 
     <div class="s1"> <span class="heading"><b>තරුණයන්ට අවවාද</b></span> 
     </div> 
     <div class="p"> <span class="verse v8" data-usfm="ECC.11.8"><span class="content"> </span></span><span class="verse v9" data-usfm="ECC.11.9"><span class="label">9</span><span class="content">තරුණය, ඔබේ යොවුන් වියේ දී ප්‍රීති වන්න; ඔබේ යෞවන දවස්වල ඔබට සිත් සතොස ලැබේ වා! ඔබට රිසි යයි පෙනෙන පරිද්දෙන් ඔබ හැසිරෙන්න. එහෙත්, මේ සියල්ල ගැන දෙවියන් වහන්සේ ඔබ විනිශ්චයයට පමුණුවන බව දැනගන්න.</span></span> 
     </div> 
     <div class="p"> <span class="verse v9" data-usfm="ECC.11.9"><span class="content"> </span></span><span class="verse v10" data-usfm="ECC.11.10"><span class="label">10</span><span class="content">ඔබේ සිතෙන් දුක් කරදර ඉවත ලා ජීවත්වන්න. මන්ද, යෞවන කාලයත්, වැඩි මහලු කාලයත් නිෂ්ඵල ය.</span></span> 
     </div> 
    </div> 
   </div> 
  </div>
 </body>
</html>