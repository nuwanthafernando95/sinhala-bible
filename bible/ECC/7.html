<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch7" data-usfm="ECC.7">  
     <div class="s1"> <span class="heading"><b>ජීවිතය පිළිබඳ ගැඹුරු අදහස්</b></span> 
     </div> 
     <div class="p"> <span class="content"> </span><span class="verse v1" data-usfm="ECC.7.1"><span class="label">1</span><span class="content"> </span><span class="content">හොඳ නාමය සුවඳ විලවුන්වලට වඩා මිහිරි ය. උපත ලබන දවසට වඩා මියයන දවස හොඳ ය.</span></span> 
     </div> 
     <div class="p"> <span class="verse v1" data-usfm="ECC.7.1"><span class="content"> </span></span><span class="verse v2" data-usfm="ECC.7.2"><span class="label">2</span><span class="content">අවමඟුල් ගෙදරකට යාම මඟුල් ගෙදරකට යාමට වඩා හොඳ ය. මන්ද, මරණය හැම මිනිසාගේ ඉරණම වේ. ජීවත් ව සිටින කවුරුනුත් එය සිතට ගත යුතු ය.</span></span> 
     </div> 
     <div class="p"> <span class="verse v2" data-usfm="ECC.7.2"><span class="content"> </span></span><span class="verse v3" data-usfm="ECC.7.3"><span class="label">3</span><span class="content">සිනාවට වඩා ශෝකය හොඳ ය. මන්ද, එයින් මුහුණ මැලවී ගියත් නුවණ තියුණු වෙයි.</span></span> 
     </div> 
     <div class="p"> <span class="verse v3" data-usfm="ECC.7.3"><span class="content"> </span></span><span class="verse v4" data-usfm="ECC.7.4"><span class="label">4</span><span class="content">පැණවතාගේ සිත යොමු වන්නේ මරණය දෙසට ය; අඥානයන්ගේ සිත යොමුවන්නේ විනෝදය දෙසට ය.</span></span> 
     </div> 
     <div class="p"> <span class="verse v4" data-usfm="ECC.7.4"><span class="content"> </span></span><span class="verse v5" data-usfm="ECC.7.5"><span class="label">5</span><span class="content">අඥානයන්ගේ පැසසුමට සවන් දීමට වඩා ප්‍රඥාවන්තයාගේ තරවටුවට සවන් දීම හොඳ ය.</span></span> 
     </div> 
     <div class="p"> <span class="verse v5" data-usfm="ECC.7.5"><span class="content"> </span></span><span class="verse v6" data-usfm="ECC.7.6"><span class="label">6</span><span class="content">මන්ද, සැළිය යට උදුනෙහි දරකෝටු පුපුරන ශබ්දය යම්සේ ද අඥානයාගේ සිනාවත් එසේ ම ය. එහි කිසි ම තේරුමක් නැත.</span></span> 
     </div> 
     <div class="p"> <span class="verse v6" data-usfm="ECC.7.6"><span class="content"> </span></span><span class="verse v7" data-usfm="ECC.7.7"><span class="label">7</span><span class="content">බලහත්කාරකම් කිරීමෙන් නුවණැත්තා අනුවණයෙක් වෙයි. අල්ලස් ගැනීමෙන් චරිතය දූෂණය වෙයි.</span></span> 
     </div> 
     <div class="p"> <span class="verse v7" data-usfm="ECC.7.7"><span class="content"> </span></span><span class="verse v8" data-usfm="ECC.7.8"><span class="label">8</span><span class="content">යම් දෙයක අවසානය එහි ආරම්භයට වඩා හොඳ ය. අහංකාරයට වඩා ඉවසීම උතුම් ය.</span></span> 
     </div> 
     <div class="p"> <span class="verse v8" data-usfm="ECC.7.8"><span class="content"> </span></span><span class="verse v9" data-usfm="ECC.7.9"><span class="label">9</span><span class="content"> </span><span class="content"> කෝප වීමට ඉක්මන් නොවන්න. මන්ද, කෝපය සිතේ තබාගැනීම අනුවණකමකි.</span></span> 
     </div> 
     <div class="p"> <span class="verse v9" data-usfm="ECC.7.9"><span class="content"> </span></span><span class="verse v10" data-usfm="ECC.7.10"><span class="label">10</span><span class="content">“අතීතය වර්තමානයට වඩා හොඳ ව තිබුණේ‍ මන්දැ”යි ප්‍රශ්න නොකරන්න. එය බුද්ධිමත් ප්‍රශ්නයක් නොවේ.</span></span> 
     </div> 
     <div class="p"> <span class="verse v10" data-usfm="ECC.7.10"><span class="content"> </span></span><span class="verse v11" data-usfm="ECC.7.11"><span class="label">11</span><span class="content">ජීවත් ව සිටින කවරෙකු වුව ද ප්‍රඥාවන්ත විය යුතු ය. </span></span><span class="verse v12" data-usfm="ECC.7.12"><span class="label">12</span><span class="content">ධනසම්පතින් ඇති වන ආරක්ෂාව හා සම ආරක්ෂාවක් ප්‍රඥාවෙන් ලැබෙනු ඇත. ප්‍රඥාව ඔබේ ජීවිතය සුරක්ෂිත ව තබයි. දැනුමෙන් ඇති වන වාසිය එය වේ.</span></span> 
     </div> 
     <div class="p"> <span class="verse v12" data-usfm="ECC.7.12"><span class="content"> </span></span><span class="verse v13" data-usfm="ECC.7.13"><span class="label">13</span><span class="content">දෙවියන් වහන්සේගේ ක්‍රියාවලිය මෙනෙහි කරන්න; උන් වහන්සේ ඇද කළ දේ ඇද අරින්න පුළුවන් කාට ද?</span></span> 
     </div> 
     <div class="p"> <span class="verse v13" data-usfm="ECC.7.13"><span class="content"> </span></span><span class="verse v14" data-usfm="ECC.7.14"><span class="label">14</span><span class="content">සැප සම්පත් ඇති කල ප්‍රීති වන්න; විපත ඇති කල මෙය කල්පනාවට ගන්න; සැපත හා විපත යන දෙක ම එවන්නේ දෙවියන් වහන්සේ ය. ඉන්පසු කුමක් වේ දැ යි කිසිවෙක් නොදනිති.</span></span> 
     </div> 
     <div class="p"> <span class="verse v14" data-usfm="ECC.7.14"><span class="content"> </span></span><span class="verse v15" data-usfm="ECC.7.15"><span class="label">15</span><span class="content">නිස්සාර ව ගෙවී ගිය මාගේ ජීවිතයේ දී මම හැම දෙය ම දැනගතිමි. සමහර විට දැහැමි කෙනෙක් මරණයට පත් වේ. දුෂ්ටයෙක් නපුරුකම් කළත්, දිගුකල් ජීවත් වේ. </span></span><span class="verse v16" data-usfm="ECC.7.16"><span class="label">16</span><span class="content">පමණට වඩා ධර්මිෂ්ඨයෙක් නොවන්න. පමණට වඩා ඥානවන්තයෙක් නොවන්න. එසේ වීමෙන් ඔබ නැසී යන්නේ කුමට ද? </span></span><span class="verse v17" data-usfm="ECC.7.17"><span class="label">17</span><span class="content">අධික ලෙස දුෂ්ට ව නො සිටින්න. අධික ලෙස අඥානයෙක් ද නොවන්න. අකාලයේ දී නැසී යන්නේ කුමට ද? </span></span><span class="verse v18" data-usfm="ECC.7.18"><span class="label">18</span><span class="content">මෙහි දී මැද පිළිවෙත අනුගමනය කරන්න. කෙසේ වෙතත්, දේව ගරුබිය ඇති තැනැත්තේ සඵලවනු ඇත.</span></span> 
     </div> 
     <div class="p"> <span class="verse v18" data-usfm="ECC.7.18"><span class="content"> </span></span><span class="verse v19" data-usfm="ECC.7.19"><span class="label">19</span><span class="content">ප්‍රඥාව වූ කලී, අධිපතීන් දසදෙනෙකු නගරයකට කරන සේවයට වඩා උසස් සේවයක් කිරීමට මිනිසෙකුට ඇති ශක්තියකි.</span></span> 
     </div> 
     <div class="p"> <span class="verse v19" data-usfm="ECC.7.19"><span class="content"> </span></span><span class="verse v20" data-usfm="ECC.7.20"><span class="label">20</span><span class="content">කිසි ම වරදක් නොකොට, නිරතුරු යහපත ම කරන දැහැමි මිනිසෙක් ලොව කිසි තැනක නැත.</span></span> 
     </div> 
     <div class="p"> <span class="verse v20" data-usfm="ECC.7.20"><span class="content"> </span></span><span class="verse v21" data-usfm="ECC.7.21"><span class="label">21</span><span class="content">මිනිසුන් කරන හැම දෙයට ම ඔබේ සිත යොමු නොකරන්න. එසේ කළොත් සමහර විට ඔබේ වැඩකරුවා ඔබට දොස් තබන බව ඔබ අසනු ඇත. </span></span><span class="verse v22" data-usfm="ECC.7.22"><span class="label">22</span><span class="content">මන්ද, ඔබත් නොයෙක් වර අනුන්ට එසේ ම දොස් තැබූ බව ඔබේ සිත දැනගනු ඇත.</span></span> 
     </div> 
     <div class="p"> <span class="verse v22" data-usfm="ECC.7.22"><span class="content"> </span></span><span class="verse v23" data-usfm="ECC.7.23"><span class="label">23</span><span class="content">මේ සියල්ල මම ප්‍රඥාවෙන් සෝදිසි කර බැලීමි. “මම ප්‍රඥාවන්ත වන්නෙමි”යි කීමි; එහෙත්, එය මා ඉක්මවා තිබුණේ‍ ය. </span></span><span class="verse v24" data-usfm="ECC.7.24"><span class="label">24</span><span class="content">ජීවිතයේ තේරුම දත හැකි කාට ද? එය අපට තේරුම්ගත නොහැකි තරම් ගැඹුරු ය; අචින්ත්‍යය ද වේ. </span></span><span class="verse v25" data-usfm="ECC.7.25"><span class="label">25</span><span class="content">මම ප්‍රඥාව ද කාරණාවලට හේතුව ද දැනගැනීමටත්, සෙවීමටත් ගවේෂණය කිරීමටත් සිත යොමු කෙළෙමි. එවිට නපුරුකම අඥානකම බව ද මෝහය උතුම්කම බව ද සනිටුහන් කර ගතිමි.</span></span> 
     </div> 
     <div class="p"> <span class="verse v25" data-usfm="ECC.7.25"><span class="content"> </span></span><span class="verse v26" data-usfm="ECC.7.26"><span class="label">26</span><span class="content">ස්ත්‍රිය මරණයටත් වඩා භයංකර ය. ඈ මලපතක් වැන්න; ඇගේ සිත දැලක් වැන්න; ඇගේ අත විලංගුවක් වැන්න. දෙවියන් වහන්සේ ඉදිරියෙහි යහපත් වන තැනැත්තේ ඇගෙන් මිදෙයි; එහෙත්, පවිටු අය ඈට අසුවෙති. </span></span><span class="verse v27" data-usfm="ECC.7.27"><span class="label">27</span><span class="content">කරුණු වටහාගැනීම පිණිස එකක් පාසා විමසමින්, “මම මෙය දැනගතිමි”යි ධර්මදේශකයා කියන්නේ ය. </span></span><span class="verse v28" data-usfm="ECC.7.28"><span class="label">28</span><span class="content">මට තවමත් සොයාගත නොහැකි වූ, මාගේ බුද්ධිය තවමත් විමසමින් සිටින කාරණයක් ඇත. දහසක් අතර ගරු කටයුතු එක මිනිසෙකු මට සම්බ වූ නමුත්, දහසක් අතර එවැනි ස්ත්‍රියක් නම්, මට සම්බ නොවූවා ය. </span></span><span class="verse v29" data-usfm="ECC.7.29"><span class="label">29</span><span class="content">මම එක දෙයක් තේරුම් ගතිමි: එනම්, දෙවියන් වහන්සේ මනුෂ්‍යයා චාම්, අවංක කෙනෙකු ලෙස මැවූ සේක; එහෙත්, ඔහු ම තමා අවුල් වියවුල් කෙනෙකු බවට පත් කරගෙන ඇත.</span></span> 
     </div> 
    </div> 
   </div> 
  </div>
 </body>
</html>