<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch12" data-usfm="ECC.12">  
     <div class="p"> <span class="content"> </span><span class="verse v1" data-usfm="ECC.12.1"><span class="label">1</span><span class="content">විපත්ති දවස් පැමිණෙන්නට පෙර ඔබේ යොවුන් වියේ දී ඔබේ මැවුම්කාර දෙවියන් වහන්සේ සිහි කරන්න. මන්ද, ඒවා ප්‍රිය නැතැ යි ඔබ කියන දවස් උදා වන්නේ ය. </span></span><span class="verse v2" data-usfm="ECC.12.2"><span class="label">2</span><span class="content">ඒ කාලයේ දී ඉර, හඳ, තාරකාවල එළිය අඳුරු වන්නේ ය. වැහි වලාකුළු නොනැවතී එන්නේ ය. </span></span><span class="verse v3" data-usfm="ECC.12.3"><span class="label">3</span><span class="content">ඒ කාලයේ දී ගෙයි රැකවල්ලු වෙවුළන්නෝ ය; බලවන්තයෝ දුබල ව කුදු වන්නෝ ය; අඹරන්නෝ ස්වල්ප බැවින් ඇඹරීම නවතින්නේ ය; කවුළුවලින් බලන්නන්ගේ ඇස් අඳුරු වන්නේ ය. </span></span><span class="verse v4" data-usfm="ECC.12.4"><span class="label">4</span><span class="content">වීදියේ දොරවල් වසනු ලබන්නේ ය. ඇඹරීමේ ශබ්දය හීන වන්නේ ය. කුරුල්ලාගේ හඬට ද ඔහු අවදි වන්නේ ය. ගායිකාවන්ගේ ගී හඬ දුබල වන්නේ ය. </span></span><span class="verse v5" data-usfm="ECC.12.5"><span class="label">5</span><span class="content">ඔව්හු උස් දෙයට භය වන්නෝ ය. මාර්ගයෙහි ද බියජනක දේ වන්නේ ය. ඔබේ හිසකේ කොට්ටම්බා ගසේ මල් මෙන් සුදු වන්නේ ය. ඔබ පළඟැටියා මෙන් ගාටමින් යන්නෙහි ය. ඔබේ කායික ආසා පහ ව යන්නේ ය. මන්ද, මනුෂ්‍යයා තමාගේ සදාතන නිවෙසට යන්නේ ය. විලාප කියන්නෝ ද වීදිවල ඇවිදින්නෝ ය.</span></span> 
     </div> 
     <div class="p"> <span class="verse v5" data-usfm="ECC.12.5"><span class="content"> </span></span><span class="verse v6" data-usfm="ECC.12.6"><span class="label">6</span><span class="content">එසේ වන්නේ, රිදී දාමය හා රන් බඳුන වැටී කැඩෙන්නටත්, දිය කඩිත්තේ කළය බිඳෙන්නටත්, ළිඳේ රෝදය කැඩෙන්නටත්, </span></span><span class="verse v7" data-usfm="ECC.12.7"><span class="label">7</span><span class="content">අපේ ශරීර වරක් තිබුණු ලෙස පොළොවේ දූවිල්ලට හැරී යන්නටත්, මිනිස් හුස්ම එය දුන් දෙවියන් වහන්සේ වෙත හැරී යන්නටත් පළමුවෙන් ය.</span></span> 
     </div> 
     <div class="p"> <span class="verse v7" data-usfm="ECC.12.7"><span class="content"> </span></span><span class="verse v8" data-usfm="ECC.12.8"><span class="label">8</span><span class="content">සියල්ල නිසරු ය; සෑම දෙය නිසරු ය යි ධර්මදේශකයා පවසයි.</span></span> 
     </div> 
     <div class="s1"> <span class="heading"><b>අවසානය</b></span> 
     </div> 
     <div class="p"> <span class="verse v8" data-usfm="ECC.12.8"><span class="content"> </span></span><span class="verse v9" data-usfm="ECC.12.9"><span class="label">9</span><span class="content">තවද, ධර්මදේශකයා ප්‍රඥාවත් ව සිටි නිසා ඔහු සෙනඟට වැඩි වැඩියෙන් දැනීම දුන්නේ ය. එසේ ය, ඔහු බොහෝ අවවාදානුශාසනා විමසා සොයාගෙන, ඒවා සම්පාදනය කෙළේ ය. </span></span><span class="verse v10" data-usfm="ECC.12.10"><span class="label">10</span><span class="content">දේශනා කරන පිණිස සාරගර්භ වචන සොයන්නට උත්සාහ කෙළේ ය. මෙහි ග්‍රන්ථාරූඪ කොට ඇති සියල්ල හරි වූ සත්‍ය වූ කරුණු ය. </span></span><span class="verse v11" data-usfm="ECC.12.11"><span class="label">11</span><span class="content">නැණවතුන්ගේ බස් එඬේරුන්ගේ තියුණු උල් සහිත කෙවිටිවලට ද ඔවුන්ගේ හිතෝපදේශ ලීයට තදින් ගැසූ ඇණවලට ද සමාන ය. එය එන්නේ, සකල ලෝක වාසීන්ගේ අසහාය නායකයාණන්ගෙනි.</span></span> 
     </div> 
     <div class="p"> <span class="verse v11" data-usfm="ECC.12.11"><span class="content"> </span></span><span class="verse v12" data-usfm="ECC.12.12"><span class="label">12</span><span class="content">තවද, මාගේ පුත්‍රය, මෙයින් දැනුමැතිකම් ලබන්න, පොත් ලිවීමෙහි නිමාවක් නැත. තවද, වැඩි උගත්කමෙන් වෙහෙසීම ඇති වේ.</span></span> 
     </div> 
     <div class="p"> <span class="verse v12" data-usfm="ECC.12.12"><span class="content"> </span></span><span class="verse v13" data-usfm="ECC.12.13"><span class="label">13</span><span class="content">මේ සියල්ල විමසා බැලීමෙන් පසු, අවසාන වචනයක් කිව යුතු ව ඇත: දෙවියන්ට ගරුබිය දක්වා, එතුමන්ගේ ආඥා පිළිපදින්න. මිනිසා මවන ලද්දේ ඒ සඳහා ය. </span></span><span class="verse v14" data-usfm="ECC.12.14"><span class="label">14</span><span class="content">අපේ සියලු රහස් හොඳ හෝ නරක හෝ වේ වා දෙවියන් වහන්සේගේ විනිශ්චයයට භාජනය වනු ඇත.</span></span> 
     </div> 
    </div> 
   </div> 
  </div>
 </body>
</html>