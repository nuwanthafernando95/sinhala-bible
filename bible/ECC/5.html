<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch5" data-usfm="ECC.5">  
     <div class="s1"> <span class="heading"><b>බාරහාර ගැන උපදේශ</b></span> 
     </div> 
     <div class="p"> <span class="content"> </span><span class="verse v1" data-usfm="ECC.5.1"><span class="label">1</span><span class="content">ඔබ දෙවියන් වහන්සේගේ ගෘහයට යන විට ප්‍රවේසම් වන්න; අඥානයන් මෙන් පූජා ඔප්පු කිරීමට වඩා කීකරු වෙමින් ළං වීම හොඳ ය. මන්ද, තමන් නපුර කරන බව ඔව්හු නොදනිති. </span></span><span class="verse v2" data-usfm="ECC.5.2"><span class="label">2</span><span class="content">කතා කිරීමට පෙර හොඳින් සිතා බලන්න; දෙවියන් වහන්සේ ඉදිරියෙහි ඉක්මන්කාරකමින් බාරහාර නොවන්න. මන්ද, දෙවියන් වහන්සේ ස්වර්ගයෙහි ය. ඔබ පොළොවෙහි ය. ඒ නිසා ඔබේ වචන ස්වල්ප වේ වා! </span></span><span class="verse v3" data-usfm="ECC.5.3"><span class="label">3</span><span class="content">කටයුතු බහුල වීමෙන් කරදර වූ සිතට සිහින පෙනේ. වචන රාශියක් කියන විට අඥානයාගේ අනුවණකම මතු වෙයි. </span></span><span class="verse v4" data-usfm="ECC.5.4"><span class="label">4</span><span class="content">ඔබ දෙවියන් වහන්සේට බාරහාර වන විට එය ගෙවන්නට පමා නොවන්න. මන්ද, උන් වහන්සේ අඥානයන්ට කැමැති නැත. </span></span><span class="verse v5" data-usfm="ECC.5.5"><span class="label">5</span><span class="content">ඔබේ බාරහාර ගෙවන්න. බාරයක් වී නොගෙවා සිටීමට වඩා බාරයක් නොවී සිටීම හොඳ ය. </span></span><span class="verse v6" data-usfm="ECC.5.6"><span class="label">6</span><span class="content">ඔබේ වචනවලින් පව් කිරීමට ඉඩ නොතබන්න. ‘මා අදහස් නොකළ දෙයකැ’යි පූජකයාට නොකියන්න. දෙවියන් වහන්සේ ඔබ කෙරේ උදහස් වී ඔබේ ව්‍යාපාර නාස්ති කරදමන්න උන් වහන්සේට ඉඩ තබන්නේ මන් ද? </span></span><span class="verse v7" data-usfm="ECC.5.7"><span class="label">7</span><span class="content">හිස් වූ ස්වප්න රාශියකින් මෙන් ම, වචන රාශියකින් ද වැඩක් නැත. එබැවින් ඔබ දෙවියන් වහන්සේට ගරුබිය දක්වන්න.</span></span> 
     </div> 
     <div class="s1"> <span class="heading"><b>දිළින්දාගේ පීඩාව</b></span> 
     </div> 
     <div class="p"> <span class="verse v7" data-usfm="ECC.5.7"><span class="content"> </span></span><span class="verse v8" data-usfm="ECC.5.8"><span class="label">8</span><span class="content">දිළිඳුන්ට පීඩා කිරීම ද යුක්තිය හා සාධාරණකම පෙරළීම ද රටේ ඇති වන බව ඔබ දකින විට ඒ ගැන පුදුම නොවන්න. හැම නිලධාරියාට ම ඉහළින් ඊට වඩා උසස්, වෙන නිලධාරියෙක් ඇත.</span></span> 
     </div> 
     <div class="p"> <span class="verse v8" data-usfm="ECC.5.8"><span class="content"> </span></span><span class="verse v9" data-usfm="ECC.5.9"><span class="label">9</span><span class="content">මහ රජුගේ පවා ජීවිතය රඳා ඇත්තේ, කෙතේ අස්වනු පිට ය.</span></span> 
     </div> 
     <div class="s1"> <span class="heading"><b>ලෞකික සම්පත්වල නිෂ්ප්‍රයෝජනකම</b></span> 
     </div> 
     <div class="p"> <span class="verse v9" data-usfm="ECC.5.9"><span class="content"> </span></span><span class="verse v10" data-usfm="ECC.5.10"><span class="label">10</span><span class="content">ධනසම්පතට ඇලුම් වන්නා ධනසම්පතින් වත්, වස්තුවට ඇලුම් වන්නා වස්තුවෙන් වත් තෘප්තියට නොපැමිණෙයි. මෙය ද නිසරු දෙයකි. </span></span><span class="verse v11" data-usfm="ECC.5.11"><span class="label">11</span><span class="content">වස්තුව වැඩි වන්න, වැඩි වන්න එයින් නඩත්තු කළ යුතු අය ද වැඩි වෙති. ධනවතාට ඇති එක ම ප්‍රයෝජනය නම්, තමා ධනවතෙකු බව දැකීම ය. </span></span><span class="verse v12" data-usfm="ECC.5.12"><span class="label">12</span><span class="content">කම්කරුවා ටිකක් කෑවත්, හුඟක් කෑවත් ඔහුට සුව සේ සැතපිය හැකි ය; එහෙත්, පොහොසතාට තමාගේ වස්තු සම්භාරය නිසා නින්දක් නැත.</span></span> 
     </div> 
     <div class="p"> <span class="verse v12" data-usfm="ECC.5.12"><span class="content"> </span></span><span class="verse v13" data-usfm="ECC.5.13"><span class="label">13</span><span class="content">මේ මිනිස් ලොවෙහි මහා අසාධාරණ දෙයක් ඇත. </span></span><span class="verse v14" data-usfm="ECC.5.14"><span class="label">14</span><span class="content">එනම්, දුෂ්කර කාලයක දී ප්‍රයෝජනයට ගැනීමට මිනිසෙකු රැස්කර තබන වස්තුව යම් අභාග්‍යයකින් නැති වී, ඔහුගේ දූදරුවන්ට කිසිවක් නැති වී යාම ය. </span></span><span class="verse v15" data-usfm="ECC.5.15"><span class="label">15</span><span class="content">ඔහු මවු කුසෙන් මෙලොවට නික්ම ආ ලෙස ම කිසිත් නැති ව ලොවින් තුරන් වන්නේ ය. තමාගේ අතින් උපයාගත් කිසිවක් ඔහු ගෙනයන්නේ නැත. </span></span><span class="verse v16" data-usfm="ECC.5.16"><span class="label">16</span><span class="content">මෙය ද අයුක්තියකි; ඔහු ආ ලෙස ම ඔහු යන්නේ ය. සුළං රොදක් ඇල්ලීමට ඔහු ගන්න වෙහෙසින් ඔහුට ඇති ප්‍රයෝජනය කවරේ ද? </span></span><span class="verse v17" data-usfm="ECC.5.17"><span class="label">17</span><span class="content">ඔහුගේ ජීවිතයේ සියලු දවස්වල ඔහුට අන්ධකාරය හා දුක ඇත. දැඩි සිත් වේදනාව හා කෝපය ඇත.</span></span> 
     </div> 
     <div class="p"> <span class="verse v17" data-usfm="ECC.5.17"><span class="content"> </span></span><span class="verse v18" data-usfm="ECC.5.18"><span class="label">18</span><span class="content">මට අවබෝධ වූ එක දෙයක් තිබේ. එනම්, දෙවියන් වහන්සේ මිනිසෙකුට දෙන ජීවිතයේ සියලු දවස්වල මිහි පිට ඔහුගේ සියලු වැඩකටයුතුවලින් උපයාගත් දෙයින් ඔහු සෑහීමට පැමිණ, කා බී විනෝද වීම ය. ඔහුගේ ඉරණම එය වේ. </span></span><span class="verse v19" data-usfm="ECC.5.19"><span class="label">19</span><span class="content">තවද, දෙවියන් වහන්සේ මනුෂ්‍යයෙකුට සැප සම්පත් දී, ඒවා භුක්ති විඳින්නටත්, තමාගේ කොටස රැගෙන එයින් ප්‍රීතිවන්නටත් සලසා තිබේ නම්, ඔහු ඒ ගැන කෘතඥා විය යුතු ය. එය දෙවියන් වහන්සේගෙන් එන දීමනාවකි. </span></span><span class="verse v20" data-usfm="ECC.5.20"><span class="label">20</span><span class="content">මන්ද, දෙවියන් වහන්සේ ඔහුට ප්‍රීතිය දී ඇති බැවින්, කෙටි ජීවිතයක් ගැන ඔහුට කරදරයක් නැත.</span></span> 
     </div> 
    </div> 
   </div> 
  </div>
 </body>
</html>