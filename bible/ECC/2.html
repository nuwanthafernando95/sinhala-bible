<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch2" data-usfm="ECC.2">  
     <div class="s1"> <span class="heading"><b>සැප සම්පත්වල නිස්සාර බව</b></span> 
     </div> 
     <div class="p"> <span class="content"> </span><span class="verse v1" data-usfm="ECC.2.1"><span class="label">1</span><span class="content">මම විනෝදය සොයා, එයින් ප්‍රමුදිත වීමට සිතා ගතිමි. එය ද නිස්සාර දෙයක් විය. </span></span><span class="verse v2" data-usfm="ECC.2.2"><span class="label">2</span><span class="content">සිනාව පිස්සුවක් බව ද විනෝදයෙන් සෙතක් නොවන බව ද මට පෙනිණි. </span></span><span class="verse v3" data-usfm="ECC.2.3"><span class="label">3</span><span class="content">ප්‍රඥාව සෙවීමේ අදහස තිබිය දී ම මුළු මිනිස් ලොවෙහි මනුෂ්‍යයා යා යුතු යහ මඟ කුමක් ද කියාත්, මිනිස් වර්ගයාට ප්‍රීතිය දෙන්නේ කුමක් ද කියාත් දැනගන්න පිණිස මාගේ සිත ගත පිනවීමට මම තීරණය කර ගතිමි.</span></span> 
     </div> 
     <div class="p"> <span class="verse v3" data-usfm="ECC.2.3"><span class="content"> </span></span><span class="verse v4" data-usfm="ECC.2.4"><span class="label">4</span><span class="content"> </span><span class="content">මම උදාර දේ කෙළෙමි; මම මන්දිර ගොඩනඟා, මිදිවතු වවාගත්තෙමි; </span></span><span class="verse v5" data-usfm="ECC.2.5"><span class="label">5</span><span class="content">මම ගෙවුයන් තනා නානාප්‍රකාර පලතුරු ඒවායෙහි වගා කෙළෙමි. </span></span><span class="verse v6" data-usfm="ECC.2.6"><span class="label">6</span><span class="content">ගස් වැවෙන ගෙවතුවලට වතුර සපයන පිණිස මම දිය පොකුණු සාදා ගතිමි. </span></span><span class="verse v7" data-usfm="ECC.2.7"><span class="label">7</span><span class="content">මම දාසදාසීන් මිලේට ගතිමි. මාගේ ගෙයි ම උපන් වැඩකරුවෝත් සිටියෝ ය. මින් පෙර ජෙරුසලමෙහි විසූ අන් කිසිවෙකුට වඩා ගව පට්ටි හා එළු බැටළු පට්ටි මට වූ හ. </span></span><span class="verse v8" data-usfm="ECC.2.8"><span class="label">8</span><span class="content">මාගේ විජිතයෙහි වූ රාජකීය භාණ්ඩාගාරවලින් රන් රිදී ද වෙන සම්පත් ද රැස් කරගතිමි. ගායක ගායිකාවෝ මට ගී ගැයූ හ. මිනිසෙකුගේ ප්‍රීතිය සපුරාලීමට ඇති පමණ වනිතාවන් මම සපයාගතිමි.</span></span> 
     </div> 
     <div class="p"> <span class="verse v8" data-usfm="ECC.2.8"><span class="content"> </span></span><span class="verse v9" data-usfm="ECC.2.9"><span class="label">9</span><span class="content"> </span><span class="content">මෙසේ ජෙරුසලමෙහි මට පළමුවෙන් සිටි අන් හැමට වඩා ඉහළින් මම වැජඹුණෙමි. ප්‍රඥා මහිමය මා තුළ අඩු නො වී ය. </span></span><span class="verse v10" data-usfm="ECC.2.10"><span class="label">10</span><span class="content">මා සිතූපැතූ කවර දෙයක් වුව ද මම ලබාගතිමි. මට රිසි වූ කිසි දෙයකින් මට අඩුවක් නො වී ය. ම සිත යොදා මා සාදාගත් හැම දෙය ගැන ම මම ආඩම්බර වීමි. ඒ හැම දෙය මාගේ සැපත විය. </span></span><span class="verse v11" data-usfm="ECC.2.11"><span class="label">11</span><span class="content">එහෙත්, මා කළ හැම කාර්යයක් ම, වෙහෙස දරා කළ මාගේ හැම කටයුත්තක් ම දෙස මා බැලූ විට, ඒ සියල්ල නිස්සාර, හිස් ප්‍රයත්න බව ද සුළං රොදක් ඇල්ලීමට කරන වෑයමක් බව ද දුටුවෙමි.</span></span> 
     </div> 
     <div class="s1"> <span class="heading"><b>ඥානය පවා නිෂ්ඵල ය</b></span> 
     </div> 
     <div class="p"> <span class="verse v11" data-usfm="ECC.2.11"><span class="content"> </span></span><span class="verse v12" data-usfm="ECC.2.12"><span class="label">12</span><span class="content">එවිට මම ප්‍රඥාව, මෝහය හා අඥානකම කවරේ දැ යි සිතන්නට පටන් ගතිමි. මන්ද, එක රජෙකු කරන්නේ පෙර රජවරුන් කළ දේ ම ය. </span></span><span class="verse v13" data-usfm="ECC.2.13"><span class="label">13</span><span class="content">අන්ධකාරයට වඩා ආලෝකය උතුම් සේ අඥානකමට වඩා ප්‍රඥාව උතුම් බව දැන් මට පෙනේ. </span></span><span class="verse v14" data-usfm="ECC.2.14"><span class="label">14</span><span class="content">නුවණැති අය නුවණැසින් බලා ගමන් කරති. අනුවණ අය අඳුරෙහි ඇවිදිති. එහෙත්, ඒ දෙගොල්ලගේ ම ඉරණම එක ය. </span></span><span class="verse v15" data-usfm="ECC.2.15"><span class="label">15</span><span class="content">එකල, “අනුවණයාට සිදු වූ දේ ම මටත් සිදු වන්නේ ය; ඉතින් මාගේ නුවණින් කුමන වැඩක් සිදු වී දැ”යි මම කල්පනා කෙළෙමි. එවිට, “මාගේ ප්‍රඥාවත් නිස්සාර දෙයකැ”යි මට පෙනිණි. </span></span><span class="verse v16" data-usfm="ECC.2.16"><span class="label">16</span><span class="content">මන්ද, මතු පැමිණෙන දවස්වල සියල්ලන් ගැන මුළුමනින් ම අමතක වී යන බැවින්, අඥානයා ගැන මෙන් ම ප්‍රඥාවන්තයා ගැනත් මතකයක් නොතිබෙනු ඇත. අඥානයා මෙන් ම ප්‍රඥාවන්තයාත් නසිනු නියත ය. </span></span><span class="verse v17" data-usfm="ECC.2.17"><span class="label">17</span><span class="content">මෙසේ මුළු මිනිස් ලොවෙහි හැම කටයුත්තක් ම අයහපත් බව මට පෙනිණි. මම ජීවිතයට අප්‍රිය කෙළෙමි. හැම දෙය ම සුළං රොදක් ඇල්ලීමට කරන වෑයමක් මෙන් නිසරු බව දිටිමි.</span></span> 
     </div> 
     <div class="p"> <span class="verse v17" data-usfm="ECC.2.17"><span class="content"> </span></span><span class="verse v18" data-usfm="ECC.2.18"><span class="label">18</span><span class="content">මුළු මිනිස් ලොවෙහි මා ගත් සියලු ප්‍රයත්නයන්, මාගේ ඇවෑමෙන් පහළ වන කෙනෙකුට තබා යා යුතු බැවින්, හැම දෙයක් ගැන ම මම කලකිරුණෙමි. </span></span><span class="verse v19" data-usfm="ECC.2.19"><span class="label">19</span><span class="content">ඔහු ප්‍රඥාවන්තයෙක් වේ ද අඥානයෙක් වේ දැ යි කියන්නට දන්නේ කවරෙක් ද? මුළු මිනිස් ලොවෙහි වීර්යයෙන් හා ප්‍රඥාවෙන් මා ඉටු කළ හැම දෙය ම ඔහු සන්තක වනු ඇත. මෙය ද නිස්සාර දෙයකි. </span></span><span class="verse v20" data-usfm="ECC.2.20"><span class="label">20</span><span class="content">එබැවින් මා මුළු මිනිස් ලොවෙහි කළ මාගේ මුළු කාර්යය ගැන මාගේ සිත කලකිරෙන්නට වන. </span></span><span class="verse v21" data-usfm="ECC.2.21"><span class="label">21</span><span class="content">මනුෂ්‍යයෙක් ප්‍රඥාව, අවබෝධය හා දක්ෂතාව ඇති ව සිය කාර්ය ඉටු කරයි. එහෙත්, කිසි වෙහෙසක් නොදැරූ වෙන කෙනෙකුට ඒවායේ ප්‍රතිඵල තබා යන්නට ඔහුට සිදු වෙයි. මෙය ද නිෂ්ඵල, අසාධාරණ දෙයකි. </span></span><span class="verse v22" data-usfm="ECC.2.22"><span class="label">22</span><span class="content">මනුෂ්‍යයා මුළු මහත් පොළොවෙහි වෙහෙස දරා කරන කටයුතුවලින් හා මානසික ශ්‍රමයෙන් ඔහුට කුමන වැඩක් වේ ද? </span></span><span class="verse v23" data-usfm="ECC.2.23"><span class="label">23</span><span class="content">ජීවිතය මුළුල්ලේ ම ඔහුට ඇත්තේ කරදර හා සිත් වේදනාව පමණ ය. රාත්‍රියේ දී පවා ඔහුගේ සිතට නිස්කලංකයක් නැත. මෙය ද නිෂ්ඵල දෙයකි.</span></span> 
     </div> 
     <div class="p"> <span class="verse v23" data-usfm="ECC.2.23"><span class="content"> </span></span><span class="verse v24" data-usfm="ECC.2.24"><span class="label">24</span><span class="content"> </span><span class="content">මිනිසෙකුට ඇති හොඳ ම දෙය නම්, තමා උපයාගත් දෙයින් සෑහීමට පත් ව, කා බී සැප සෙල්ලම් කිරීම ය. එහෙත්, එය ද දෙවියන් වහන්සේගෙන් එන වරමක් බව දිටිමි. </span></span><span class="verse v25" data-usfm="ECC.2.25"><span class="label">25</span><span class="content">මන්ද, උන් වහන්සේගෙන් වෙන් ව කෑම අනුභව කරන්නටත්, සැප භුක්ති විඳින්නටත් පුළුවන් කෙනෙක් සිටිත් ද? </span></span><span class="verse v26" data-usfm="ECC.2.26"><span class="label">26</span><span class="content">දෙවියන් වහන්සේ ඉදිරියෙහි යහපත් ව සිටින මනුෂ්‍යයාට උන් වහන්සේ ප්‍රඥාවත්, අවබෝධයත්, ප්‍රීතියත් දෙන සේක. එහෙත්, දෙවියන් වහන්සේ ඉදිරියෙහි යහපත් ව සිටින අයට හිමි වන පිණිස, උන් වහන්සේ පව්කාරයාට වෙහෙස දරා වස්තු රැස්කර තැබීමට සලස්වන සේක. මෙය ද නිෂ්ඵල දෙයකි. සුළං රොදක් ඇල්ලීමට කරන වෑයමකි.</span></span> 
     </div> 
    </div> 
   </div> 
  </div>
 </body>
</html>