<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch10" data-usfm="ECC.10">  
     <div class="s1"> <span class="heading"><b>අධිපතියන් හා යටත් වැසියෝ</b></span> 
     </div> 
     <div class="p"> <span class="content"> </span><span class="verse v1" data-usfm="ECC.10.1"><span class="label">1</span><span class="content">මළ මැස්සෙකු නිසා සුගන්ධ විලේපනයක් නාස්ති වී යයි. එසේ ම ප්‍රඥා සම්භාරයක් එක මෝඩකමකින් වැනසී යයි.</span></span> 
     </div> 
     <div class="p"> <span class="verse v1" data-usfm="ECC.10.1"><span class="content"> </span></span><span class="verse v2" data-usfm="ECC.10.2"><span class="label">2</span><span class="content">ප්‍රඥාවන්තයාගේ සිත හරි දේට ද අඥානයාගේ සිත වැරදි දේට ද යොමු වෙයි. </span></span><span class="verse v3" data-usfm="ECC.10.3"><span class="label">3</span><span class="content">එසේ ය, මෝඩයා මාර්ගයෙහි යන විට ඔහුගේ බුද්ධි හීනත්වයෙන් තමා මෝඩයෙකැ යි සියල්ලන්ට හෙළි කරයි.</span></span> 
     </div> 
     <div class="p"> <span class="verse v3" data-usfm="ECC.10.3"><span class="content"> </span></span><span class="verse v4" data-usfm="ECC.10.4"><span class="label">4</span><span class="content">ආණ්ඩුකාරයාගේ සිත ඔබට විරුද්ධ ව ඇවිළී ගියොත්, ඔබේ රක්ෂාවෙන් ඉවත් වී නොයන්න; මන්ද, සන්සුන්කමින් බරපතල වරදකට වුව ද සමාව ලැබිය හැකි ය, </span></span><span class="verse v5" data-usfm="ECC.10.5"><span class="label">5</span><span class="content">අධිපතීන් අතින් සිදු වන වරදක් මේ මිහි පිට මා දැක ඇත. </span></span><span class="verse v6" data-usfm="ECC.10.6"><span class="label">6</span><span class="content">එනම්, අඥානයන් බොහෝ උසස් තනතුරුවලට පත් ව සිටිද්දී, උත්තමයන් පහත් තැන්වල සිටින බව ය. </span></span><span class="verse v7" data-usfm="ECC.10.7"><span class="label">7</span><span class="content">වහලුන් අසුන් පිට නැඟී යන අතර, අධිපතීන් වහලුන් මෙන් පයින් ගමන් කරනු දිටිමි.</span></span> 
     </div> 
     <div class="s1"> <span class="heading"><b>ඥානය පිළිබඳ හිතෝපදේශ</b></span> 
     </div> 
     <div class="p"> <span class="verse v7" data-usfm="ECC.10.7"><span class="content"> </span></span><span class="verse v8" data-usfm="ECC.10.8"><span class="label">8</span><span class="content"> </span><span class="content">වළක් හාරා තබන්නා එහි වැටෙන්නේ ය; තාප්පයක් කඩන්නාට සර්පයෙක් දෂ්ට කරයි. </span></span><span class="verse v9" data-usfm="ECC.10.9"><span class="label">9</span><span class="content">ගල් වළක වැඩ කරන්නාට එයින් තුවාළ වෙයි; දර පළන්නාට එයින් අන්තරාය සිදු වෙයි. </span></span><span class="verse v10" data-usfm="ECC.10.10"><span class="label">10</span><span class="content">පොරොව මොට්ට වූ විට එය මුවහත් නොකළොත් වඩා ශක්තිය යොදවන්න ඕනෑ වෙයි. ප්‍රඥාවන්තයාට සඵලය ළඟා වෙයි. </span></span><span class="verse v11" data-usfm="ECC.10.11"><span class="label">11</span><span class="content">මතුරන්න පළමුවෙන් සර්පයා දෂ්ට කළොත් මතුරන්නාගෙන් පලක් නැත. </span></span><span class="verse v12" data-usfm="ECC.10.12"><span class="label">12</span><span class="content">ප්‍රඥාවන්තයාගේ මුවින් නික්මෙන වචන ඔහුට ගෞරවය දෙයි; අඥානයාගේ වචන ඔහුට විනාශය ගෙනෙයි. </span></span><span class="verse v13" data-usfm="ECC.10.13"><span class="label">13</span><span class="content">ඔහු කතාව අරඹන්නේ අනුවණකමිනි. ඔහු එය අවසන් කරන්නේ උමතු වූවකු ලෙසිනි.</span></span> 
     </div> 
     <div class="p"> <span class="verse v13" data-usfm="ECC.10.13"><span class="content"> </span></span><span class="verse v14" data-usfm="ECC.10.14"><span class="label">14</span><span class="content">අඥානයා දිගින් දිගට කතා කරයි; මතු සිදු වන දේ නොදනියි; ඔහුගේ ඇවෑමෙන් කුමක් සිදු වනු ඇද්දැ යි කාට කිව හැකි ද?</span></span> 
     </div> 
     <div class="p"> <span class="verse v14" data-usfm="ECC.10.14"><span class="content"> </span></span><span class="verse v15" data-usfm="ECC.10.15"><span class="label">15</span><span class="content">අඥානයා සිය වැඩ කටයුතුවලින් අධික වෙහෙසට පත්වනු ඇත; ඔහු ගෙදරට යන පාර වත් දන්නේ නැත.</span></span> 
     </div> 
     <div class="p"> <span class="verse v15" data-usfm="ECC.10.15"><span class="content"> </span></span><span class="verse v16" data-usfm="ECC.10.16"><span class="label">16</span><span class="content">එම්බා දේශය, ඔබේ රජු කටින් කිරි සුවඳ හමන දරුවෙකු ව සිටින විට ද ඔබේ අධිපතීන් රෑ පුරා කා බී ප්‍රීති වන විට ද ඔබේ විපත ළඟ ය. </span></span><span class="verse v17" data-usfm="ECC.10.17"><span class="label">17</span><span class="content">එම්බා දේශය, ඔබේ රජු වංශවත් උසස් කුලයක දරුවෙකු වන විට ද ඔබේ අධිපතීන් ගිජුකමින් නොකා සනීප ශක්තිය පිණිස නිසි වේලාවට පමණක් කෑම කන විට ද ඔබ වාසනාවන්ත ය!</span></span> 
     </div> 
     <div class="p"> <span class="verse v17" data-usfm="ECC.10.17"><span class="content"> </span></span><span class="verse v18" data-usfm="ECC.10.18"><span class="label">18</span><span class="content">කම්මැලිකම නිසා මිනිසෙකුගේ වහල දිරා වැටෙන්නේ ය; ඔහුගේ අලසකම නිසා ගෙය බිඳ වැටෙන්නේ ය.</span></span> 
     </div> 
     <div class="p"> <span class="verse v18" data-usfm="ECC.10.18"><span class="content"> </span></span><span class="verse v19" data-usfm="ECC.10.19"><span class="label">19</span><span class="content">මංගල භෝජනයෙන් සන්තුෂ්ටිය ඇත; මුද්‍රික පානය ජීවිතය ප්‍රීතිමත් කරයි. ඒ කොයි දෙයටත් මුදල් අවශ්‍ය ය.</span></span> 
     </div> 
     <div class="p"> <span class="verse v19" data-usfm="ECC.10.19"><span class="content"> </span></span><span class="verse v20" data-usfm="ECC.10.20"><span class="label">20</span><span class="content">ඔබේ සිතෙන් වත් රජුට දෙස් නොකියන්න; ඔබේ යහන් ගබඩාවේ දී වත් වස්තුකාරයන්ට දොස් නොකියන්න. අහසේ පියාඹන සක්වාලිහිණියෙකු ඒ දන්වනු ඇත.</span></span> 
     </div> 
    </div> 
   </div> 
  </div>
 </body>
</html>