<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkECC"> 
    <div class="chapter ch1" data-usfm="ECC.1">  
     <div class="s1"> <span class="heading"><b>ජීවිතයේ නිස්සාරකම</b></span> 
     </div> 
     <div class="p"> <span class="content"> </span><span class="verse v1" data-usfm="ECC.1.1"><span class="label">1</span><span class="content">ජෙරුසලමෙහි දාවිත් නිරිඳාණන් පුත් ධර්මදේශකයාගේ අනුශාසනාව මේ ය: </span></span><span class="verse v2" data-usfm="ECC.1.2"><span class="label">2</span><span class="content">“සියල්ල නිස්සාර ය; සියල්ල නිස්සාර ය. හැම දෙය ම නිස්සාර ය”යි ධර්මදේශකයා පවසයි. </span></span><span class="verse v3" data-usfm="ECC.1.3"><span class="label">3</span><span class="content">මිනිසාගේ ශ්‍රමයෙන්, මුළු මිනිස් ලොවේ ශ්‍රමයෙන් කිසි වැඩක් ඇද් ද? </span></span><span class="verse v4" data-usfm="ECC.1.4"><span class="label">4</span><span class="content">එක පරපුරක් පහ ව යයි; තව පරපුරක් මතු වෙයි; එහෙත්, මහ පොළොව සදහට ම පවතියි. </span></span><span class="verse v5" data-usfm="ECC.1.5"><span class="label">5</span><span class="content">හිරු උදා වෙයි, හිරු බැස යයි; එය උදා වූ තැනට ම යළිදු වහා පැමිණෙයි. </span></span><span class="verse v6" data-usfm="ECC.1.6"><span class="label">6</span><span class="content">සුළඟ දකුණ බලා හමයි, සුළඟ උතුර බලා හමයි; එය කැරකි කැරකී හමයි. වටරවුමෙහි හමා ගොස් නැවත මුල් තැනට ම පැමිණෙයි. </span></span><span class="verse v7" data-usfm="ECC.1.7"><span class="label">7</span><span class="content">සියලු ගංගා මුහුදට ගලා බසියි. එහෙත්, මුහුද පිරෙන්නේ නැත; ගංගා නික්ම ආ තැනට ම නැවත වතුර යයි. </span></span><span class="verse v8" data-usfm="ECC.1.8"><span class="label">8</span><span class="content">හැම දෙය ම වෙහෙස ගෙන දෙන සුළු ය. එය කියා නිම කළ නොහැකි වෙහෙසකි. දැකීමෙන් ඇස තෘප්තියට නොපැමිණෙයි; ඇසීමෙන් කන තෘප්තියට නොපැමිණෙයි. </span></span><span class="verse v9" data-usfm="ECC.1.9"><span class="label">9</span><span class="content">මතු ඇති වන්නේ පෙර තිබුණු දේ ම ය; මතු කරන්න තිබෙන්නේත් පෙර කළ දේ ම ය. මේ මුළු මිනිස් ලොවෙහි කිසි ම අමුතු දෙයක් නැත. </span></span><span class="verse v10" data-usfm="ECC.1.10"><span class="label">10</span><span class="content">“මෙන්න, මෙය අමුතු දෙයකැ”යි මිනිස්සු කියති. එහෙත්, එය අප උපදින්නටත් පෙර සිදු වූවකි. </span></span><span class="verse v11" data-usfm="ECC.1.11"><span class="label">11</span><span class="content">යටගිය දවස සිදු වූ දෙය ගැන මතකයක් නැත; මෙතැන් සිට සිදු වන දෙය ගැන ද මතු දවසේ දී මතකයක් නොවනු ඇත.</span></span> 
     </div> 
     <div class="s1"> <span class="heading"><b>ධර්මදේශකයාගේ අත්දැකීම</b></span> 
     </div> 
     <div class="p"> <span class="verse v11" data-usfm="ECC.1.11"><span class="content"> </span></span><span class="verse v12" data-usfm="ECC.1.12"><span class="label">12</span><span class="content">ධර්මදේශකයා වන මම ජෙරුසලමෙහි සිහසුන් අරා ඉශ්රායෙල් ජනතාව පාලනය කෙළෙමි. </span></span><span class="verse v13" data-usfm="ECC.1.13"><span class="label">13</span><span class="content">මේ මිනිස් ලොවෙහි සිදු වන හැම දෙය ම ප්‍රඥා ඇසින් විමසා බැලීමට මාගේ සිත යොමු කෙළෙමි.</span></span> 
     </div> 
     <div class="p"> <span class="verse v13" data-usfm="ECC.1.13"><span class="content">දෙවියන් වහන්සේ මිනිසාට පවරා ඇති ඒ කටයුත්ත කෙතරම් කරදර සහිත ද? </span></span><span class="verse v14" data-usfm="ECC.1.14"><span class="label">14</span><span class="content">මේ මුළු මිනිස් ලොවේ කෙරෙන හැම දෙය මම දිටිමි; ඒ හැම දෙය ම නිස්සාර ය; සුළං රොදක් ඇල්ලීමට කරන වෑයමක් වැන්න. </span></span><span class="verse v15" data-usfm="ECC.1.15"><span class="label">15</span><span class="content">ඇද දේවල ඇද අරින්නට නොහැකි ය; නැති දේ ගණින්නට නොහැකි ය.</span></span> 
     </div> 
     <div class="p"> <span class="verse v15" data-usfm="ECC.1.15"><span class="content"> </span></span><span class="verse v16" data-usfm="ECC.1.16"><span class="label">16</span><span class="content"> </span><span class="content">“මට පළමු ව ජෙරුසලමෙහි රජ කළ සියල්ලන්ට වඩා ගාම්භීර ප්‍රඥාව මට ඇත. එසේ ය, ප්‍රඥාව හා අවබෝධය හොඳට හුරු පුරුදු යැ”යි මම මට ම කියාගතිමි. </span></span><span class="verse v17" data-usfm="ECC.1.17"><span class="label">17</span><span class="content">මෙසේ එක අතකින් ප්‍රඥාව හා අවබෝධය ද අනික් අතින් මෝහය හා අඥානකම ද තේරුම් ගැනීමට අවධානය යෙදුවෙමි. එය ද සුළං රොදක් ඇල්ලීමට කරන වෑයමක් මෙන් විය. </span></span><span class="verse v18" data-usfm="ECC.1.18"><span class="label">18</span><span class="content">මන්ද, ප්‍රඥාව වැඩි වෙත්ම කරදර ද වැඩි වේ; දැනුම වැඩි වෙත්ම ශෝකය වැඩි වේ.</span></span> 
     </div> 
    </div> 
   </div> 
  </div>
 </body>
</html>