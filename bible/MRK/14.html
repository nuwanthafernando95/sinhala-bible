<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch14" data-usfm="MRK.14">  
     <div class="s1"> <span class="heading"><b>ජේසුස් වහන්සේ නැසීමට කුමන්ත්‍රණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:1-5</b></span><span class="heading"><b>;</b></span><span class="heading"><b>ලූක් 22:1-2</b></span><span class="heading"><b>;</b></span><span class="heading"><b>ජොහ 11:45-53</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.14.1"><span class="label">1</span><span class="content"> </span><span class="content"> පාස්කුවට ද නුමුහුන් රොටි මංගල්‍යයට ද ඇත්තේ තව දෙදවසකි. නායක පූජකවරු ද විනයධරයෝ ද උන් වහන්සේ අල්ලා මැරීමට කපටි උපායක් සෙවූ හ. </span></span><span class="verse v2" data-usfm="MRK.14.2"><span class="label">2</span><span class="content">“එහෙත්, සෙනඟ අතර කලකෝලාහල ඇති නොවන පිණිස මංගල්‍යයේ දී එය සිදු නොකරමු”යි ඔව්හු කී හ.</span></span> 
     </div> 
     <div class="s1"> <span class="heading"><b>බෙතානියේ දී ආලේප කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:6-13</b></span><span class="heading"><b>;</b></span><span class="heading"><b>ජොහ 12:1-8</b></span><span class="heading"><b>)</b></span> 
     </div> 
     <div class="p"> <span class="verse v2" data-usfm="MRK.14.2"><span class="content"> </span></span><span class="verse v3" data-usfm="MRK.14.3"><span class="label">3</span><span class="content"> </span><span class="content"> උන් වහන්සේ බෙතානියෙහි ලාදුරු රෝගී සීමොන්ගේ ගෙදර කෑමට හිඳගෙන සිටිය දී, එක් ස්ත්‍රියක් ඉතා අගනා සුපිරිසිදු සුවඳ විලවුන් පිරුණු කිරිගල් කරඬුවක් ගෙන’වුත්, එය බිඳ උන් වහන්සේගේ හිස මත ඒ සුවඳ විලවුන් වත් කළා ය. </span></span><span class="verse v4" data-usfm="MRK.14.4"><span class="label">4</span><span class="content">එහෙත් එහි සිටි ඇතැමෙක් කෝප වී, “මේ විලේපනය නාස්ති කෙළේ කුමට ද? </span></span><span class="verse v5" data-usfm="MRK.14.5"><span class="label">5</span><span class="content">මේ විලේපනය රිදී කාසි තුන්සියයකට වැඩියෙන් විකුණා, ඒ මුදල දිළිඳුන්ට දිය හැකි ව තිබුණේ ය”යි තම තමන් අතර කියාගනිමින් ඈට බැණ වැදුණෝ ය. </span></span><span class="verse v6" data-usfm="MRK.14.6"><span class="label">6</span><span class="content">එහෙත් ජේසුස් වහන්සේ කතා කොට, “ඈට නිකම් ඉන්න දෙන්න, ඈට කරදර කරන්නේ මන් ද? ඈ මා හට කෙළේ මනහර දෙයකි. </span></span><span class="verse v7" data-usfm="MRK.14.7"><span class="label">7</span><span class="content"> දුගීහු ඔබ සමඟ හැම දා ම සිටිති. ඔබ කැමැති හැම විටක ම ඔවුන්ට යහපත කරන්න ඔබට පුළුවන. එහෙත්, මම හැම දා ම ඔබ සමඟ නොසිටිමි. </span></span><span class="verse v8" data-usfm="MRK.14.8"><span class="label">8</span><span class="content">ඇයට හැකි දෙය ඈ කළා ය. තැන්පත් කිරීම සඳහා, කල්තියා, ඈ මාගේ සිරුර ආලේප කර ඇත. </span></span><span class="verse v9" data-usfm="MRK.14.9"><span class="label">9</span><span class="content">සැබැවින් ම මම ඔබට කියමි, සුබ අස්න ලොව පුරා දේශනා කරනු ලබන හැම තැන්හි ම මේ ස්ත්‍රියගේ මේ ක්‍රියාව ද ඇය ගැන සැමරුමක් වශයෙන් කියනු ලැබේ ය”යි වදාළ සේක.</span></span> 
     </div> 
     <div class="s1"> <span class="heading"><b>ජූදස්ගේ ද්‍රෝහි ක්‍රියාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:14-16</b></span><span class="heading"><b>;</b></span><span class="heading"><b>ලූක් 22:3-6</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="MRK.14.9"><span class="content"> </span></span><span class="verse v10" data-usfm="MRK.14.10"><span class="label">10</span><span class="content">දොළොස් දෙනාගෙන් එක් කෙනෙකු වූ ජූදස් ඉස්කාරියොත් ජේසුස් වහන්සේ නායක පූජකවරුන්ට පාවා දෙනු පිණිස ඔවුන් වෙතට ගියේ ය. </span></span><span class="verse v11" data-usfm="MRK.14.11"><span class="label">11</span><span class="content">ඔව්හු එපවත් අසා තුටුපහටු වී ඔහුට මුදල් දෙන්නට පොරොන්දු දුන්හ. එවිට ඔහු උන් වහන්සේ පාවා දෙන්න සුදුසු අවස්ථාවක් සෙවී ය.</span></span> 
     </div> 
     <div class="s1"> <span class="heading"><b>ශ්‍රාවකයන් සමඟ පාස්කු භෝජනය වැළඳීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:17-25</b></span><span class="heading"><b>;</b></span><span class="heading"><b>ලූක් 22:7-14-21-23</b></span><span class="heading"><b>;</b></span><span class="heading"><b>ජොහ 13:21-30</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MRK.14.11"><span class="content"> </span></span><span class="verse v12" data-usfm="MRK.14.12"><span class="label">12</span><span class="content">පාස්කු බැටළු පෝතකයා පූජා කරනු ලබන, නුමුහුන් රොටි මංගල්‍යයේ පළමු වන දින උන් වහන්සේගේ ශ්‍රාවකයෝ, “පාස්කු භෝජනය වළඳන පිණිස අප ගොස් කොතැන පිළියෙළ කරනවාට ඔබ කැමැති සේක් දැ”යි උන් වහන්සේගෙන් ඇසූ හ. </span></span><span class="verse v13" data-usfm="MRK.14.13"><span class="label">13</span><span class="content">එවිට උන් වහන්සේ තම ශ්‍රාවකයන් දෙදෙනෙකු යවමින්, “නුවරට යන්න; ගිය විට, වතුර කළයක් ගෙන යන මිනිසෙක් ඔබට හමු වන්නේ ය; ඔහු පස්සේ යන්න. </span></span><span class="verse v14" data-usfm="MRK.14.14"><span class="label">14</span><span class="content">ඔහු යම් ගෙදරකට ඇතුළු වන්නේ ද ඒ ගෙහිමියාට කතා කොට, ‘මාගේ ශ්‍රාවකයන් සමඟ පාස්කු භෝජනය වළඳන පිණිස මට වෙන් කළ කාමරය කොයි ද කියා සමිඳාණන් වහන්සේ අසන සේකැ’යි කියන්න. </span></span><span class="verse v15" data-usfm="MRK.14.15"><span class="label">15</span><span class="content">එවිට සකස් කොට සූදානම් ව ඇති ලොකු උඩුමහල් කාමරයක් ඔහු ඔබට පෙන්වනු ඇත. එහි අපට පාස්කු භෝජනය පිළියෙළ කරන්නැ”යි ඔවුන්ට වදාළ සේක. </span></span><span class="verse v16" data-usfm="MRK.14.16"><span class="label">16</span><span class="content">ශ්‍රාවකයෝ පිටත් ව නුවරට ගියහ. උන් වහන්සේ ඔවුන්ට කී ලෙස සියල්ල ම සම්බ විය; ඔව්හු ද පාස්කු භෝජනය පිළියෙළ කළහ.</span></span> 
     </div> 
     <div class="p"> <span class="verse v16" data-usfm="MRK.14.16"><span class="content"> </span></span><span class="verse v17" data-usfm="MRK.14.17"><span class="label">17</span><span class="content">සවස් වූ කල උන් වහන්සේ දොළොස් දෙනා කැටුව වැඩිය සේක. </span></span><span class="verse v18" data-usfm="MRK.14.18"><span class="label">18</span><span class="content"> ඔවුන් වාඩි වී භෝජන වළඳමින් සිටිය දී ජේසුස් වහන්සේ, “සැබැවින් ම මම ඔබට කියමි, ඔබෙන් එක් කෙනෙක්; මා හා සමඟ වළඳන කෙනෙක්; මා පාවා දෙන්නේ ය”යි වදාළ සේක. </span></span><span class="verse v19" data-usfm="MRK.14.19"><span class="label">19</span><span class="content">ඔව්හු දුක් වන්නට ද, එක් එක්කෙනා “ඒ මම දැ”යි උන් වහන්සේගෙන් අසන්නට ද පටන්ගත්හ. </span></span><span class="verse v20" data-usfm="MRK.14.20"><span class="label">20</span><span class="content">උන් වහන්සේ ද පිළිතුරු දෙමින්, “ඒ තැනැත්තා දොළොස් දෙනාගෙන් එක් කෙනෙක් ය; මා සමඟ එක පාත්‍රයෙහි අත ලන තැනැත්තේ ය. </span></span><span class="verse v21" data-usfm="MRK.14.21"><span class="label">21</span><span class="content">ශුද්ධ ලියවිල්ලෙහි තමන් ගැන ලියා තිබෙන ලෙස ම මනුෂ්‍ය-පුත්‍රයාණෝ නියමිත ගමන යන සේක් ම ය; එහෙත් මනුෂ්‍ය-පුත්‍රයාණන් පාවා දෙන යම් මිනිසෙක් වේ ද ඔහුට වන විපතක මහත! ඒ මිනිසා නූපන්නේ නම් වඩා හොඳ ය”යි වදාළ සේක.</span></span> 
     </div> 
     <div class="s1"> <span class="heading"><b>අන්තිම රාත්‍රි භෝජනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:26-30</b></span><span class="heading"><b>;</b></span><span class="heading"><b>ලූක් 22:14-20</b></span><span class="heading"><b>;</b></span><span class="heading"><b>1 කොරි 11:23-25</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="MRK.14.21"><span class="content"> </span></span><span class="verse v22" data-usfm="MRK.14.22"><span class="label">22</span><span class="content">ඔවුන් ආහාර වළඳමින් සිටිය දී උන් වහන්සේ රොටි ගෙන, ආශීර්වාදය පවසා, ඒවා කඩා ඔවුන්ට දී, “ගන්න, මේ මාගේ ශරීරය ය”යි වදාළ සේක. </span></span><span class="verse v23" data-usfm="MRK.14.23"><span class="label">23</span><span class="content">උන් වහන්සේ කුසලානක් ද ගෙන, තුති පුදා, ඔවුන්ට දුන් සේක. සියල්ලෝම එයින් පානය කළහ. </span></span><span class="verse v24" data-usfm="MRK.14.24"><span class="label">24</span><span class="content"> තවද උන් වහන්සේ ඔවුන්ට කතා කොට, “මෙය බොහෝ දෙනා වෙනුවෙන් වගුරුවනු ලබන මාගේ ගිවිසුම්-රුධිරය වේ. </span></span><span class="verse v25" data-usfm="MRK.14.25"><span class="label">25</span><span class="content">සැබැවින් ම මම ඔබට කියමි, දෙවියන් වහන්සේගේ රාජ්‍යයෙහි දී මම නැවත මිදියුස පානය කරන දිනය එන තෙක්, මම මේ මිදියුස යළිත් පානය නොකරන්නෙමි”යි වදාළ සේක. </span></span><span class="verse v26" data-usfm="MRK.14.26"><span class="label">26</span><span class="content">ඔව්හු ගීතයක් ගයා ඔලීව කන්දට නික්ම ගියහ.</span></span> 
     </div> 
     <div class="s1"> <span class="heading"><b>පේදුරුගේ අපලාපය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:31-35</b></span><span class="heading"><b>;</b></span><span class="heading"><b>ලූක් 22:31-34</b></span><span class="heading"><b>;</b></span><span class="heading"><b>ජොහ 13:36-38</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="MRK.14.26"><span class="content"> </span></span><span class="verse v27" data-usfm="MRK.14.27"><span class="label">27</span><span class="content"> </span><span class="content"> තවද, ජේසුස් වහන්සේ කතා කරමින්, “ඔබ හැම දෙන ම පැකිළෙන්නහු ය; මන්ද, ‘මම එඬේරාට පහර දෙන්නෙමි. එවිට බැටළුවෝ විසුරුවනු ලබන්නෝ ය’යි ලියා තිබේ. </span></span><span class="verse v28" data-usfm="MRK.14.28"><span class="label">28</span><span class="content"> කෙසේ වුව ද උත්ථාන කරනු ලැබූ පසු, මම ඔබට පෙරටුව ගලීලයට යන්නෙමි”යි ඔවුන්ට වදාළ සේක. </span></span><span class="verse v29" data-usfm="MRK.14.29"><span class="label">29</span><span class="content">පේදුරු කතා කොට, “අන් හැම දෙනා ම අධෛර්යයට පත් වුණත්, මම නම් එසේ නොවන්නෙමි”යි උන් වහන්සේට කී ය. </span></span><span class="verse v30" data-usfm="MRK.14.30"><span class="label">30</span><span class="content">ජේසුස් වහන්සේ ද, “සැබැවින් ම මම ඔබට කියමි. අද ම, මේ රාත්‍රියේ දී ම කුකුළා දෙ වරක් හඬලන්න පෙර, මා හඳුනන්නේ නැතැ යි ඔබ තෙ වරක් කියන්නෙහි ය”යි ඔහුට වදාළ සේක. </span></span><span class="verse v31" data-usfm="MRK.14.31"><span class="label">31</span><span class="content">එහෙත්, ඔහු “මට ඔබ වහන්සේ සමඟ මැරෙන්න සිදු වුණත් ‘ඔබ නාඳුනමි’යි කියන්නේ ම නැතැ”යි තරයේ ම කියා සිටියේ ය. සෙසු සියල්ලෝ ද එසේ ම කී හ.</span></span> 
     </div> 
     <div class="s1"> <span class="heading"><b>ගෙත්සෙමනෙහි යාච්ඤාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:36-46</b></span><span class="heading"><b>;</b></span><span class="heading"><b>ලූක් 22:39-46</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MRK.14.31"><span class="content"> </span></span><span class="verse v32" data-usfm="MRK.14.32"><span class="label">32</span><span class="content">ශ්‍රාවකයෝ ගෙත්සෙමන නම් වූ තැනට පැමිණියෝ ය. උන් වහන්සේ ද, “මා යාච්ඤා කරන අතර, ඔබ මෙහි සිටින්නැ”යි ශ්‍රාවකයන්ට වදාළ සේක. </span></span><span class="verse v33" data-usfm="MRK.14.33"><span class="label">33</span><span class="content">උන් වහන්සේ පේදුරු ද ජාකොබ් ද ජොහන් ද කැඳවාගෙන ගිය සේක. ඉන්පසු උන් වහන්සේ අතිශයින් බියපත් වන්න ද ශෝක වන්න ද පටන් ගත් සේක. </span></span><span class="verse v34" data-usfm="MRK.14.34"><span class="label">34</span><span class="content">උන් වහන්සේ ඔවුන් අමතා, “මැරෙණ තරමට මාගේ සිත අතිශයින් ශෝකාකූල ය; මෙහි නැවතී අවදි ව සිටින්න” කියා, </span></span><span class="verse v35" data-usfm="MRK.14.35"><span class="label">35</span><span class="content">මඳක් පෙරට ගොස් මුණින්තලා වී, හැකි නම්, ඒ පැය තමන් කෙරෙන් පහ ව යන ලෙස යාච්ඤා කරමින්, </span></span><span class="verse v36" data-usfm="MRK.14.36"><span class="label">36</span><span class="content">“අබ්බා, පියාණෙනි, ඔබට සියල්ලක් ම හැකි ය; මේ කුසලාන මා කෙරෙන් ඉවත් කළ මැනව; එහෙත් මාගේ කැමැත්ත නොව, ඔබගේ කැමැත්ත වේ වා”යි වදාළ සේක.</span></span> 
     </div> 
     <div class="p"> <span class="verse v36" data-usfm="MRK.14.36"><span class="content"> </span></span><span class="verse v37" data-usfm="MRK.14.37"><span class="label">37</span><span class="content">පසුව උන් වහන්සේ අවුත්, ඔවුන් නිදා හිඳිනු දැක, පේදුරු අමතා, “සීමොන් ඔබ නිදි ද? පැයක් වත් අවදි ව ඉන්න ඔබට නොහැකි වූයේ ද? </span></span><span class="verse v38" data-usfm="MRK.14.38"><span class="label">38</span><span class="content">පරීක්ෂාවට නොවැටෙන පිණිස අවදි ව හිඳ යාච්ඤා කරන්න; හිත නම් කැමැතිය, එහෙත් ගත නම් දුබලය”යි වදාළ සේක.</span></span> 
     </div> 
     <div class="p"> <span class="verse v38" data-usfm="MRK.14.38"><span class="content"> </span></span><span class="verse v39" data-usfm="MRK.14.39"><span class="label">39</span><span class="content">උන් වහන්සේ යළිත් ගොස් එම වචන ම පවසමින් යාච්ඤා කළ සේක. </span></span><span class="verse v40" data-usfm="MRK.14.40"><span class="label">40</span><span class="content">ඉන්පසු නැවතත් හැරී අවුත් ඔවුන් නිදා හිඳිනු දුටු සේක. ඔවුන්ගේ ඇස් නිදිබර ව තිබිණි. උන් වහන්සේට කුමන පිළිතුරක් දෙන්න දැ යි ඔව්හු නොදත්හ.</span></span> 
     </div> 
     <div class="p"> <span class="verse v40" data-usfm="MRK.14.40"><span class="content"> </span></span><span class="verse v41" data-usfm="MRK.14.41"><span class="label">41</span><span class="content">උන් වහන්සේ තෙ වන වරත් අවුත් ඔවුන් අමතමින්, “තවමත් නිදි ද? තවමත් විවේකයෙන් ද? ඉතින් ඇති; නියමිත මොහොත පැමිණ තිබේ; මෙන්න, මනුෂ්‍ය-පුත්‍රයාණෝ පවිටුන්ගේ අත්වලට පාවා දෙනු ලබන සේක; </span></span><span class="verse v42" data-usfm="MRK.14.42"><span class="label">42</span><span class="content">නැඟිටින්න; අපි යමු; මෙන්න මා පාවා දෙන්නා ළඟ ම ය”යි වදාළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ පාවා දෙනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:47-56</b></span><span class="heading"><b>;</b></span><span class="heading"><b>ලූක් 22:47-53</b></span><span class="heading"><b>;</b></span><span class="heading"><b>ජොහ 18:3-12</b></span><span class="heading"><b>)</b></span> 
     </div> 
     <div class="p"> <span class="verse v42" data-usfm="MRK.14.42"><span class="content"> </span></span><span class="verse v43" data-usfm="MRK.14.43"><span class="label">43</span><span class="content">ජේසුස් වහන්සේ කතා කරමින් සිටිය දී, දොළොස් දෙනාගෙන් කෙනෙකු වූ ජූදස් ද ඔහු කැටුව නායක පූජකවරු ද විනයධරයන් හා ප්‍රජා මූලිකයන් විසින් එවන ලද සමූහයක් ද කඩු මුගුරු රැගෙන ආහ. </span></span><span class="verse v44" data-usfm="MRK.14.44"><span class="label">44</span><span class="content">“මම යමෙකු සිඹිම් ද ඒ ඔබ සොයන තැනැත්තා ය. ඔහු අල්ලා පරෙස්සමින් ගෙන යන්න” කියා උන් වහන්සේ පාවා දෙන්නා ඔවුන්ට ලකුණක් දී තිබිණි.</span></span> 
     </div> 
     <div class="p"> <span class="verse v44" data-usfm="MRK.14.44"><span class="content"> </span></span><span class="verse v45" data-usfm="MRK.14.45"><span class="label">45</span><span class="content">ජූදස් අවුත් වහා ම උන් වහන්සේ වෙත ගොස්, “රබ්බී” කියා උන් වහන්සේ සිඹගත්තේ ය. </span></span><span class="verse v46" data-usfm="MRK.14.46"><span class="label">46</span><span class="content">ඔව්හු උන් වහන්සේ අල්ලාගෙන අත්අඩංගුවට ගත්හ. </span></span><span class="verse v47" data-usfm="MRK.14.47"><span class="label">47</span><span class="content">ළඟ සිටි අයගෙන් කෙනෙක් කඩුව ඇද මහා නායක පූජකවරයාගේ දාසයාට ගසා ඔහුගේ කන කපාලී ය. </span></span><span class="verse v48" data-usfm="MRK.14.48"><span class="label">48</span><span class="content">ජේසුස් වහන්සේ ඔවුන්ට උත්තර දෙමින්, “ඔබ සොරෙකුට විරුද්ධ ව මෙන්‍ කඩු මුගුරු ගෙන මා අල්ලන්න ආවාහු ද? </span></span><span class="verse v49" data-usfm="MRK.14.49"><span class="label">49</span><span class="content"> මම දිනපතා ම දේව මාලිගාවෙහි අනුශාසනා කරමින් ඔබ සමඟ සිටියෙමි; එහෙත් ඔබ මා අල්ලා නොගත්තහු ය; මෙසේ වන්නේ ශුද්ධ ලියවිල්ලේ ලියා ඇති දේ සම්පූර්ණ වන පිණිස ය”යි වදාළ සේක. </span></span><span class="verse v50" data-usfm="MRK.14.50"><span class="label">50</span><span class="content">එවිට සියල්ලෝ ම උන් වහන්සේ හැරපියා පලා ගියහ.</span></span> 
     </div> 
     <div class="s1"> <span class="heading"><b>පලා ගිය තරුණයා</b></span> 
     </div> 
     <div class="p"> <span class="verse v50" data-usfm="MRK.14.50"><span class="content"> </span></span><span class="verse v51" data-usfm="MRK.14.51"><span class="label">51</span><span class="content">සිහින් හණ රෙද්දක් පමණක් පොරවාගත් තරුණයෙක් උන් වහන්සේ පසුපස්සේ ගියේ ය. ඔව්හු ඔහු අල්ලාගත්හ. </span></span><span class="verse v52" data-usfm="MRK.14.52"><span class="label">52</span><span class="content">එහෙත්, ඔහු ඒ රෙද්ද හැර දමා නග්න ව පලා ගියේ ය.</span></span> 
     </div> 
     <div class="s1"> <span class="heading"><b>ජේසුස් වහන්සේ ශ්‍රේෂ්ඨාධිකරණය ඉදිරියෙහි සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:57-68</b></span><span class="heading"><b>;</b></span><span class="heading"><b>ලූක් 22:54-55-63-71</b></span><span class="heading"><b>;</b></span><span class="heading"><b>ජොහ 18:13-14-19-24</b></span><span class="heading"><b>)</b></span> 
     </div> 
     <div class="p"> <span class="verse v52" data-usfm="MRK.14.52"><span class="content"> </span></span><span class="verse v53" data-usfm="MRK.14.53"><span class="label">53</span><span class="content">ඔව්හු ජේසුස් වහන්සේ උත්තම පූජකයා වෙත ගෙන ගියහ. සියලු නායක පූජකවරු ද ප්‍රජා මූලිකයෝ ද විනයධරයෝ ද එහි රැස් වූ හ. </span></span><span class="verse v54" data-usfm="MRK.14.54"><span class="label">54</span><span class="content">පේදුරු ද උත්තම පූජකයාගේ මළුව දක්වා ම දුරින් උන් වහන්සේ පසුපස්සේ ගියේ ය. ඔහු මුර සේවකයන් සමඟ වාඩි වී ගිනි තපිමින් සිටියේ ය. </span></span><span class="verse v55" data-usfm="MRK.14.55"><span class="label">55</span><span class="content">නායක පූජකවරු ද මුළු ශ්‍රේෂ්ඨාධිකරණය ද ජේසුස් වහන්සේ මරණයට පත් කරවන පිණිස උන් වහන්සේට විරුද්ධ ව සාක්ෂි සෙවූ හ. එහෙත්, කිසි සාක්ෂියක් සම්බ නො වී ය. </span></span><span class="verse v56" data-usfm="MRK.14.56"><span class="label">56</span><span class="content">බොහෝ දෙනෙකු උන් වහන්සේට විරුද්ධ ව බොරු සාක්ෂි කී නමුත්, ඔවුන්ගේ සාක්ෂි එකට එකක් නොගැළපිණි.</span></span> 
     </div> 
     <div class="p"> <span class="verse v56" data-usfm="MRK.14.56"><span class="content"> </span></span><span class="verse v57" data-usfm="MRK.14.57"><span class="label">57</span><span class="content">එවිට සමහරු ඉදිරිපත් වී උන් වහන්සේට විරුද්ධ ව බොරු සාක්ෂි කියමින්, </span></span><span class="verse v58" data-usfm="MRK.14.58"><span class="label">58</span><span class="content"> “ ‘මිනිස් අතින් තැනූ මේ දේව මාලිගාව බිඳදමා අතින් නොතැනූ අනිකක් මම තෙ දිනකින් ගොඩනඟමි’යි මොහු කියනු අපි ඇසීමු”යි කී හ. </span></span><span class="verse v59" data-usfm="MRK.14.59"><span class="label">59</span><span class="content">එහෙත්, මේ ලෙසින් ද ඔවුන්ගේ සාක්ෂි එකට එක විරුද්ධ විය.</span></span> 
     </div> 
     <div class="p"> <span class="verse v59" data-usfm="MRK.14.59"><span class="content"> </span></span><span class="verse v60" data-usfm="MRK.14.60"><span class="label">60</span><span class="content">උත්තම පූජකයා ද ඔවුන් ඉදිරියෙහි නැඟිට, “ඔබ පිළිතුරක් දෙන්නේ නැද් ද? මොවුන් ඔබට විරුද්ධ ව ගෙනෙන සාක්ෂි මොනවා දැ”යි ජේසුස් වහන්සේගෙන් ඇසී ය. </span></span><span class="verse v61" data-usfm="MRK.14.61"><span class="label">61</span><span class="content">එහෙත්, ජේසුස් වහන්සේ නිශ්ශබ්ද ව කිසි පිළිතුරක් නොදී සිටි සේක. යළිත් උත්තම පූජකයා කතා කොට, “ඔබ ක්‍රිස්තුවරයාණෝ ද? ආශීර්වාදිතයාණන්ගේ පුත්‍රයාණෝ දැ”යි උන් වහන්සේගෙන් ඇසී ය. </span></span><span class="verse v62" data-usfm="MRK.14.62"><span class="label">62</span><span class="content"> ජේසුස් වහන්සේ ද, “එසේ ය, තවද මනුෂ්‍ය-පුත්‍රයාණන් බලපරාක්‍රමයාණන්ගේ දකුණු පස වැඩහිඳිනවාත්, අහසේ වලාකුළු පිරිවරා වඩිනවාත් ඔබ හැම දකිනු ඇතැ”යි වදාළ සේක. </span></span><span class="verse v63" data-usfm="MRK.14.63"><span class="label">63</span><span class="content">එකල උත්තම පූජකයා තම සළුව ඉරාගෙන, “තවත් සාක්ෂිකරුවන්ගෙන් අපට මොන වැඩක් ද? </span></span><span class="verse v64" data-usfm="MRK.14.64"><span class="label">64</span><span class="content"> දේවාපහාසය ඔබට ම ඇසුණේ ය; ඔබේ තීරණය කිමෙක් දැ”යි ඇසුවේ ය. සියල්ලෝ ම ඒකමතික ව උන් වහන්සේ මරණයට සුදුස්සෙකැ යි එකහෙළා තීරණය කළහ.</span></span> 
     </div> 
     <div class="p"> <span class="verse v64" data-usfm="MRK.14.64"><span class="content"> </span></span><span class="verse v65" data-usfm="MRK.14.65"><span class="label">65</span><span class="content">එකල ඇතැමෙක් උන් වහන්සේට කෙළ ගසන්නට ද උන් වහන්සේගේ මුහුණ වසා අතින් පහර දෙමින්, “ඉතින් දිවැසින් කියන්නැ”යි උන් වහන්සේට කියන්නට ද පටන්ගත්හ. මුර සේවකයෝ ද උන් වහන්සේ භාරගෙන, අතුල් පහර දුන්හ.</span></span> 
     </div> 
     <div class="s1"> <span class="heading"><b>පේදුරුගේ අපලාපය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:69-75</b></span><span class="heading"><b>;</b></span><span class="heading"><b>ලූක් 22:56-62</b></span><span class="heading"><b>;</b></span><span class="heading"><b>ජොහ 18:15-18-25-27</b></span><span class="heading"><b>)</b></span> 
     </div> 
     <div class="p"> <span class="verse v65" data-usfm="MRK.14.65"><span class="content"> </span></span><span class="verse v66" data-usfm="MRK.14.66"><span class="label">66</span><span class="content">පේදුරු, පහළ මළුවේ සිටිය දී, උත්තම පූජකයාගේ එක් සේවිකාවක් අවුත් </span></span><span class="verse v67" data-usfm="MRK.14.67"><span class="label">67</span><span class="content">පේදුරු ගිනි තපිනු දැක ඔහු දෙස හොඳින් බලා, “ඔබත් නාසරෙත්හි ඒ ජේසුස් සමඟ සිටියෙහි ය”යි කීවා ය. </span></span><span class="verse v68" data-usfm="MRK.14.68"><span class="label">68</span><span class="content">ඔහු අපලාප කරමින්, “ඔබ කියන දේ කුමක් දැ යි මම නොදනිමි, මට නොතේරේ” කියා නික්ම, ද්වාර මණ්ඩපයට ගියේ ය. එකල කුකුළා හැඬලී ය. </span></span><span class="verse v69" data-usfm="MRK.14.69"><span class="label">69</span><span class="content">ඒ තරුණිය නැවතත් ඔහු දැක, “මොහු ඔවුන්ගෙන් කෙනෙකැ”යි ළඟ සිටියවුන්ට කියන්නට පටන් ගත්තා ය. </span></span><span class="verse v70" data-usfm="MRK.14.70"><span class="label">70</span><span class="content">එහෙත් ඔහු යළිත්, “නැතැ”යි කීවේ ය. මඳ වේලාවකට පසු නැවතත් ළඟ සිටි අය, “සැබැවින් ම ඔබ ඔවුන්ගෙන් එක් කෙනෙක් ම ය, ඔබත් ගලීලයෙක් ම ය”යි පේදුරුට කී හ. </span></span><span class="verse v71" data-usfm="MRK.14.71"><span class="label">71</span><span class="content">එහෙත් ඔහු, “ඔබ කියන ඒ මනුෂ්‍යයා මම නාඳුනමි”යි කියමින් තමාට ම සාප කරගන්නට ද දිවුරන්නට ද පටන්ගත්තේ ය. </span></span><span class="verse v72" data-usfm="MRK.14.72"><span class="label">72</span><span class="content">එකෙණෙහි ම කුකුළා දෙ වන වර හැඬලී ය. පේදුරු ද, “කුකුළා දෙ වරක් හඬලන්නට පළමු, ‘ඔහු නාඳුනමි’යි ඔබ තෙ වරක් මා ගැන කියන්නෙහි ය”යි ජේසුස් වහන්සේ තමාට පැවසූ කීම සිහි කොට මහ හඬින් හැඬී ය.</span></span> 
     </div> 
    </div> 
   </div> 
  </div>
 </body>
</html>