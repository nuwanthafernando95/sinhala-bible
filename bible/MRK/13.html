<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch13" data-usfm="MRK.13">  
     <div class="s1"> <span class="heading"><b>දේව මාලිගාවේ විනාශය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:1-2</b></span><span class="heading"><b>;</b></span><span class="heading"><b>ලූක් 21:5-6</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.13.1"><span class="label">1</span><span class="content">උන් වහන්සේ දේව මාලිගාවෙන් නික්ම යද්දී ශ්‍රාවකයන්ගෙන් එක් කෙනෙක්, “ගුරුදේවයෙනි, බලන්න! මොන තරම් විශාල ගල් ද, මොන තරම් විශාල ගොඩනැඟිලි දැ!”යි උන් වහන්සේට කී ය. </span></span><span class="verse v2" data-usfm="MRK.13.2"><span class="label">2</span><span class="content">ජේසුස් වහන්සේ ඔහු අමතා, “මේ විශාල ගොඩනැඟිලි ඔබට පෙනෙනවා නොවේ ද? ගලක් මත ගලක් ඉතිරි නොවන සේ ඒවා බිඳ හෙළනු ලැබේ ය”යි වදාළ සේක.</span></span> 
     </div> 
     <div class="s1"> <span class="heading"><b>පීඩාවල පෙර ලකුණු</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:3-14</b></span><span class="heading"><b>;</b></span><span class="heading"><b>ලූක් 21:7-19</b></span><span class="heading"><b>)</b></span> 
     </div> 
     <div class="p"> <span class="verse v2" data-usfm="MRK.13.2"><span class="content"> </span></span><span class="verse v3" data-usfm="MRK.13.3"><span class="label">3</span><span class="content">උන් වහන්සේ දේව මාලිගාව ඉදිරියෙහි වූ ඔලීව කන්දේ වැඩහුන් කල පේදුරු ද ජාකොබ් ද ජොහන් ද ඇන්ඩෘ ද පෞද්ගලික ව උන් වහන්සේට කතා කොට, </span></span><span class="verse v4" data-usfm="MRK.13.4"><span class="label">4</span><span class="content">“මේ දේ කවදා සිදුවනු ඇද් ද? ඒ සියල්ල ඉෂ්ට වන්න යන කල කුමන ලකුණක් ඇති වේ දැ යි අපට කිව මැනවැ”යි කී හ.</span></span> 
     </div> 
     <div class="p"> <span class="verse v4" data-usfm="MRK.13.4"><span class="content"> </span></span><span class="verse v5" data-usfm="MRK.13.5"><span class="label">5</span><span class="content">ජේසුස් වහන්සේ ඔවුන්ට කතා කරන්න පටන්ගෙන මෙසේ වදාළ සේක: “කිසිවෙකු ඔබ මුළා නොකරන හැටියට බලාගන්න. </span></span><span class="verse v6" data-usfm="MRK.13.6"><span class="label">6</span><span class="content">බොහෝ දෙනෙක් මාගේ නාමයෙන් අවුත්, ‘මම එතුමා ය’ කියා බොහෝ දෙන මුළා කරන්නාහ. </span></span><span class="verse v7" data-usfm="MRK.13.7"><span class="label">7</span><span class="content">යුද්ධ ගැන ද යුද්ධ පිළිබඳ දූසමාන ආරංචි ද ඔබ අසන කල සන්ත්‍රාසයට පත් නොවන්න. මේ දේවල් සිදුවනු ඒකාන්ත ය. එහෙත් අවසානය තව ම නැත. </span></span><span class="verse v8" data-usfm="MRK.13.8"><span class="label">8</span><span class="content">මන්ද, ජාතියක් ජාතියකට විරුද්ධ ව ද රාජ්‍යයක් රාජ්‍යයකට විරුද්ධ ව ද නැඟී සිටිනු ඇත. නොයෙක් තැන්හි භූමි කම්පා ඇති වේ. සාගත ද ඇති වේ. මේ වූකලී නව යුගය බිහි කරවන ප්‍රසව වේදනාවේ පටන්ගැන්ම ය.</span></span> 
     </div> 
     <div class="p"> <span class="verse v8" data-usfm="MRK.13.8"><span class="content"> </span></span><span class="verse v9" data-usfm="MRK.13.9"><span class="label">9</span><span class="content"> </span><span class="content"> “එහෙත් පරෙස්සම් වන්න. ඔවුන් උසාවිවලට ඔබ පාවා දෙනු ඇත. ධර්මශාලාවලට ගෙනවුත් ඔබට තළනු ඇත. ඔබ මා නිසා, ආණ්ඩුකාරයන් ද රජුන් ද අබිමුවෙහි, ඔවුන්ට සාක්ෂි වන පිණිස පෙනී සිටිනු ඇත. </span></span><span class="verse v10" data-usfm="MRK.13.10"><span class="label">10</span><span class="content">පළමු කොට සියලු ජාතීන් හට සුබ අස්න දේශනා කළ යුතු ය. </span></span><span class="verse v11" data-usfm="MRK.13.11"><span class="label">11</span><span class="content">ඔවුන් ඔබ පාවා දෙන්න ගෙන යන කල කුමක් කියන්න දැ යි කල් තියා කරදර නොවන්න. ඒ පැයේ දී ම ඔබට දෙනු ලබන දෙය කියන්න. මන්ද, කතා කරන්නේ ඔබ නොව ශුද්ධාත්මයාණන් වහන්සේ ය. </span></span><span class="verse v12" data-usfm="MRK.13.12"><span class="label">12</span><span class="content">තවද සහෝදරයා සහෝදරයා ද පියා දරුවා ද මරණයට පාවා දෙනු ඇත. දරුවෝ මවුපියන්ට විරුද්ධව නැඟී සිට ඔවුන් මරණයට පත් කරන්නෝ ය. </span></span><span class="verse v13" data-usfm="MRK.13.13"><span class="label">13</span><span class="content"> මාගේ නාමය නිසා සියල්ලන් ම ඔබට වෛර කරනු ඇත. එහෙත්, අග දක්වා ම ස්ථීරව සිටින්නා ගළවනු ලැබේ.”</span></span> 
     </div> 
     <div class="s1"> <span class="heading"><b>බිහිසුණු දුක් ගාවිනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:15-28</b></span><span class="heading"><b>;</b></span><span class="heading"><b>ලූක් 21:20-24</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.13.13"><span class="content"> </span></span><span class="verse v14" data-usfm="MRK.13.14"><span class="label">14</span><span class="content"> </span><span class="content"> “තවද, ‘බිහිසුණු දූෂිතය’ එයට නොහිමි තැන සිටිනු ඔබ යම් කලෙක දකින්නහු ද, (පාඨකයා තේරුම් ගනී වා), එකල ජුදයෙහි සිටින අය කඳුවලට පලා යෙත් වා. </span></span><span class="verse v15" data-usfm="MRK.13.15"><span class="label">15</span><span class="content"> පියස්ස මත සිටින්නා පහතට නොබසී වා; තම ගෙයින් කිසිවක් ගන්නා පිණිස එහි ඇතුළු නොවේ වා. </span></span><span class="verse v16" data-usfm="MRK.13.16"><span class="label">16</span><span class="content">කෙතෙහි සිටින්නා තම උතුරු සළුව ගැනීමට පෙරළා නොයේ වා; </span></span><span class="verse v17" data-usfm="MRK.13.17"><span class="label">17</span><span class="content">අහෝ, ඒ දවස්වල දී ගර්භණීන්ට ද කිරි දෙන මවුවරුන්ට ද ඇති වන විපතක මහත! </span></span><span class="verse v18" data-usfm="MRK.13.18"><span class="label">18</span><span class="content">හේමන්තයේ දී මෙය සිදු නොවන පිණිස යාච්ඤා කරන්න. </span></span><span class="verse v19" data-usfm="MRK.13.19"><span class="label">19</span><span class="content"> මන්ද, දෙවියන් වහන්සේ මැවූ ලෝකයේ පටන්ගැන්මේ සිට මේ දක්වා නුවූ විරූ, මතු ද නොවන විරූ, දුක් පීඩා ඒ දවස් වල දී පැමිණෙන බැවිනි. </span></span><span class="verse v20" data-usfm="MRK.13.20"><span class="label">20</span><span class="content">සමිඳාණන් වහන්සේ විසින් ඒ කාලය කෙටි නොකරන ලද්දේ නම්, කිසිවෙක් ගළවනු නොලබන්නෝ ය. එහෙත්, උන් වහන්සේ තෝරා වෙන් කොට ගත් අය වෙනුවෙන් ඒ කාලය කෙටි කළ සේක.</span></span> 
     </div> 
     <div class="p"> <span class="verse v20" data-usfm="MRK.13.20"><span class="content"> </span></span><span class="verse v21" data-usfm="MRK.13.21"><span class="label">21</span><span class="content">“එකල, ‘බලන්න, ක්‍රිස්තුන් වහන්සේ මෙහි ය; බලන්න, එහි ය’යි යමෙකු ඔබට කීවොත් විශ්වාස නොකරන්න. </span></span><span class="verse v22" data-usfm="MRK.13.22"><span class="label">22</span><span class="content">මක්නිසා ද බොරු ක්‍රිස්තුවරයන් ද බොරු දිවැසිවරයන් ද පහළ වී, හැකි නම්, තෝරාගත් අය මුළා කරන පිණිස හාස්කම් හා අරුමපුදුම දේ දක්වනු ඇත. </span></span><span class="verse v23" data-usfm="MRK.13.23"><span class="label">23</span><span class="content">එහෙත් සෝදිසියෙන් සිටින්න! මම කල් තියා සියල්ල ඔබට කීවෙමි.”</span></span> 
     </div> 
     <div class="s1"> <span class="heading"><b>මනුෂ්‍ය-පුත්‍රයාණන්ගේ පුනරාගමනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:29-31</b></span><span class="heading"><b>;</b></span><span class="heading"><b>ලූක් 21:25-28</b></span><span class="heading"><b>)</b></span> 
     </div> 
     <div class="p"> <span class="verse v23" data-usfm="MRK.13.23"><span class="content"> </span></span><span class="verse v24" data-usfm="MRK.13.24"><span class="label">24</span><span class="content"> </span><span class="content"> “තවද, ඒ දවස්වල දී දුක් ගාවිනාවලින් පසු ව, හිරු මඬල අඳුරු වන්නේ ය; සඳ මඬල එළිය නොදෙන්නේ ය. </span></span><span class="verse v25" data-usfm="MRK.13.25"><span class="label">25</span><span class="content"> අහසින් තාරකාවෝ පතිත වන්නාහ; අහසේ බලපරාක්‍රමයෝ චංචල වන්නාහ. </span></span><span class="verse v26" data-usfm="MRK.13.26"><span class="label">26</span><span class="content"> එකල මනුෂ්‍ය-පුත්‍රයාණන් මහා බලපරාක්‍රමයෙන් හා තේජශ්‍රියෙන් විරාජමාන ව, වලාකුළු මත වඩිනු ඔව්හු දකිති. </span></span><span class="verse v27" data-usfm="MRK.13.27"><span class="label">27</span><span class="content">එවිට උන් වහන්සේ තම දූතයන් යවා පොළොවේ සීමාන්තයේ පටන් අහසේ සීමාන්තය දක්වා සිවු දිගින් තමන් වහන්සේ තෝරාගත් අය රැස් කරනු ඇත.”</span></span> 
     </div> 
     <div class="s1"> <span class="heading"><b>අත්තික්කා ගසෙන් පාඩමක්</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:32-35</b></span><span class="heading"><b>;</b></span><span class="heading"><b>ලූක් 21:29-33</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="MRK.13.27"><span class="content"> </span></span><span class="verse v28" data-usfm="MRK.13.28"><span class="label">28</span><span class="content">“අත්තික්කා ගසෙන් පාඩමක් ඉගෙනගන්න. එහි ළපටි අතු මතු වී, කොළ ලියලන කල ගිම්හානය ළඟ බව ඔබ දන්නහු ය. </span></span><span class="verse v29" data-usfm="MRK.13.29"><span class="label">29</span><span class="content">එලෙස ම මේ දෙය සිදු වනු ඔබ දකිත් ම, උන් වහන්සේ දොරකඩ ළඟ ම ය යි දැනගන්න. </span></span><span class="verse v30" data-usfm="MRK.13.30"><span class="label">30</span><span class="content">සැබැවින් ම මම ඔබට කියමි, ඒ සියල්ල සිදු වන තෙක් මේ පරම්පරාව පහ ව නොයන්නේ ය. </span></span><span class="verse v31" data-usfm="MRK.13.31"><span class="label">31</span><span class="content">අහසත් පොළොවත් පහ ව යන්නේ ය, එහෙත් මාගේ වචනය කිසි දා පහ ව නොයන්නේ ම ය.”</span></span> 
     </div> 
     <div class="s1"> <span class="heading"><b>අවදි ව සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:36-44</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MRK.13.31"><span class="content"> </span></span><span class="verse v32" data-usfm="MRK.13.32"><span class="label">32</span><span class="content"> </span><span class="content"> “ඒ දිනය පිළිබඳ ව හෝ ඒ පැය පිළිබඳ ව හෝ කිසිවෙක් නොදනිති; ස්වර්ගයෙහි දූතයෝ වත්, පුත්‍රයාණෝ වත් නොදනිති; එය දන්නේ පියාණන් වහන්සේ පමණක් ය. </span></span><span class="verse v33" data-usfm="MRK.13.33"><span class="label">33</span><span class="content">නියමිත මොහොත කවදා දැ යි ඔබ නොදන්න බැවින්, පරෙස්සම් වන්න, අවදි ව ඉන්න. </span></span><span class="verse v34" data-usfm="MRK.13.34"><span class="label">34</span><span class="content"> ඒ වනාහි සිය දාසයන්ට බලය ද එකිනෙකාට තම තමන්ගේ වැඩ ද පවරා, ‘අවදි ව ඉන්නැ’යි දොරටු පාලයාට අණ දී සිය නිවෙසින් පිට වී ගමනක යෙදෙන මනුෂ්‍යයෙකුගේ ආපසු පැමිණීම හා සමාන ය. </span></span><span class="verse v35" data-usfm="MRK.13.35"><span class="label">35</span><span class="content">ඒ ගෘහපතියා කොයි වේලේ එයි ද, සවස ද මධ්‍යම රාත්‍රියේ ද කුකුළා හඬලන වේලේ ද අලුයම දැ යි, ඔබ නොදන්නා හෙයින්, </span></span><span class="verse v36" data-usfm="MRK.13.36"><span class="label">36</span><span class="content">ඔහු හදිසියෙන් අවුත් ඔබ නිදා හිඳිනු නොදක්නා පිණිස, අවදි ව සිටින්න. </span></span><span class="verse v37" data-usfm="MRK.13.37"><span class="label">37</span><span class="content">ඔබට කියන දෙය හැමට ම කියමි, අවදි ව සිටින්න.”</span></span> 
     </div> 
    </div> 
   </div> 
  </div>
 </body>
</html>