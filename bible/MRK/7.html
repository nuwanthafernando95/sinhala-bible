<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch7" data-usfm="MRK.7">  
     <div class="s1"> <span class="heading"><b>සම්ප්‍රදායයන් ගැන විවාදය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 15:1-9</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.7.1"><span class="label">1</span><span class="content">තවද, ජෙරුසලමෙන් පරිසිවරු ඇතැම් විනයධරයන් හා සමඟ උන් වහන්සේ වෙතට පැමිණ, </span></span><span class="verse v2" data-usfm="MRK.7.2"><span class="label">2</span><span class="content">උන් වහන්සේගේ ශ්‍රාවකයන්ගෙන් සමහරුන්, අපවිත්‍ර අත්වලින්, එනම්, වත්පිළිවෙත් අනුව අත් නොසෝදා, කෑම කනවා දුටුවෝ ය. </span></span><span class="verse v3" data-usfm="MRK.7.3"><span class="label">3</span><span class="content">පරිසිවරුත්, සියලු ජුදෙව්වරුත් පරම්පරාගත සම්ප්‍රදායයන් පිළිපදින බැවින් වත්පිළිවෙත් අනුව අත් සෝදාගෙන මිස කෑම නොකන්නෝ ය. </span></span><span class="verse v4" data-usfm="MRK.7.4"><span class="label">4</span><span class="content">වෙළඳ පොළේ සිට ආ විට, ධෝවනය නිමවා මිස, ඔව්හු කෑමට නොයති. ඔවුන් පිළිපැදීමට බැඳී සිටින තවත් බොහෝ සම්ප්‍රදායයන් ඇත. එනම්, පිඟන්, කළගෙඩි සහ ලෝකඩ හැළිවළං සේදීම ය. </span></span><span class="verse v5" data-usfm="MRK.7.5"><span class="label">5</span><span class="content">පරිසිවරු ද විනයධරයෝ ද උන් වහන්සේ අමතා, “ඔබේ ශ්‍රාවකයන් පරම්පරාගත සම්ප්‍රදාය අනුව නොහැසිර, වත්පිළිවෙත් අනුව අත් නොසෝදා කෑම කන්නේ මන්දැ”යි ඇසූ හ. </span></span><span class="verse v6" data-usfm="MRK.7.6"><span class="label">6</span><span class="content"> උන් වහන්සේ පිළිතුරු දෙමින්, “කෛරාටිකයෙනි, ශුද්ධ ලියවිල්ලේ ලියා ඇති ලෙස, ඔබ ගැන යෙසායා කී මේ දිවැස් වැකිය මැනවින් ඔබට ගැළපේ:</span></span> 
     </div> 
     <div class="q2"> <span class="verse v6" data-usfm="MRK.7.6"><span class="content">‘මුවින් මේ සෙනඟ මට ගරු කරති;</span></span> 
     </div> 
     <div class="q2"> <span class="verse v6" data-usfm="MRK.7.6"><span class="content">සිතින් නම් මගෙන් දුරු ව සිටිති.</span></span> 
     </div> 
     <div class="q"> <span class="verse v6" data-usfm="MRK.7.6"><span class="content"> </span></span><span class="verse v7" data-usfm="MRK.7.7"><span class="label">7</span><span class="content">මිනිස් ඔවා, දෙව් දහම් ලෙස උගන්වා නිසරු ලෙස මා නමදිති.’</span></span> 
     </div> 
     <div class="m"> <span class="verse v7" data-usfm="MRK.7.7"><span class="content"> </span></span><span class="verse v8" data-usfm="MRK.7.8"><span class="label">8</span><span class="content">ඔබ දෙවියන් වහන්සේගේ ආඥාව ඉවත ලා, මනුෂ්‍යයන්ගේ සම්ප්‍රදායයන් පිළිපදින්නහු ය”යි වදාළ සේක.</span></span> 
     </div> 
     <div class="p"> <span class="verse v8" data-usfm="MRK.7.8"><span class="content"> </span></span><span class="verse v9" data-usfm="MRK.7.9"><span class="label">9</span><span class="content">උන් වහන්සේ තවදුරටත් කතා කරමින් මෙසේ වදාළ සේක: “ඔබේ සම්ප්‍රදායයන් පිළිපදින පිණිස ඔබ දෙවියන් වහන්සේගේ ආඥාව ප්‍රතික්ෂේප කිරීමට හරි දක්ෂයෝ ය. </span></span><span class="verse v10" data-usfm="MRK.7.10"><span class="label">10</span><span class="content"> මක්නිසා ද ‘ඔබේ පියාට ද මවට ද, ගෞරව කරන්නැ’යි ද, ‘පියාට හෝ මවට නිග්‍රහ කරන්නා මරණ දඬුවම ලැබිය යුතු ය’යි ද මෝසෙස් පවසා ඇත. </span></span><span class="verse v11" data-usfm="MRK.7.11"><span class="label">11</span><span class="content">එහෙත්, යමෙකු තම පියාට හෝ මවට හෝ කතා කොට, ‘මා විසින් ඔබේ ප්‍රයෝජනය සඳහා වෙන් කරන ලද කොයි දෙයක් වුවත් දේව පඬුරකැ’යි කී පසු </span></span><span class="verse v12" data-usfm="MRK.7.12"><span class="label">12</span><span class="content">එතැන් සිට පියාට වත් මවට වත් කිසි උපකාරයක් කිරීමට ඔහුට ඉඩ නොදිය යුතු ය යි ඔබ කියන්නහු ය. </span></span><span class="verse v13" data-usfm="MRK.7.13"><span class="label">13</span><span class="content">මෙසේ කීමෙන්‍ ඔබ අතර පැවත එන ඔබේ ම සම්ප්‍රදායයෙන් ඔබ දෙවියන් වහන්සේගේ වචන අවලංගු කරන්නහු ය. එවැනි තවත් දේ ඔබ කරන්නහු ය”යි වදාළ සේක.</span></span> 
     </div> 
     <div class="s1"> <span class="heading"><b>මිනිසා කෙලෙසනු ලැබීමට හේතු වන දේ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 15:10-20</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.7.13"><span class="content"> </span></span><span class="verse v14" data-usfm="MRK.7.14"><span class="label">14</span><span class="content">උන් වහන්සේ යළිත් සමූහයා තමන් වෙතට කැඳවා, “ඔබ හැම මට සවන් දී තේරුම්ගන්න. </span></span><span class="verse v15" data-usfm="MRK.7.15"><span class="label">15</span><span class="content">පිටතින් මිනිසා තුළට පිවිස ඔහු කෙලෙසිය හැකි, කිසි දෙයක් නැත. මිනිසා තුළින් නික්මෙන දෙයින් ඔහු කෙලෙසනු ලබයි; </span></span><span class="verse v16" data-usfm="MRK.7.16"><span class="label">16</span><span class="content">සවන් ඇත්තෝ සවන් දෙත් වා”යි කී සේක.</span></span> 
     </div> 
     <div class="p"> <span class="verse v16" data-usfm="MRK.7.16"><span class="content"> </span></span><span class="verse v17" data-usfm="MRK.7.17"><span class="label">17</span><span class="content">උන් වහන්සේ සමූහයා කෙරෙන් වෙන් ව ගෙට පිවිසි කල ශ්‍රාවකයෝ ඒ උපමාව ගැන උන් වහන්සේගෙන් විචාළහ. </span></span><span class="verse v18" data-usfm="MRK.7.18"><span class="label">18</span><span class="content">උන් වහන්සේ පිළිතුරු දෙමින්, “ඔබත් වෙන අය සේ ම අවබෝධයක් නැති ව සිටින්නහු ද? පිටතින් මිනිසා තුළට පිවිසෙන කවර දෙයක් වත්, </span></span><span class="verse v19" data-usfm="MRK.7.19"><span class="label">19</span><span class="content">ඔහුගේ උදරයට මිස හෘදයට ඇතුළු නොවී පහ ව යන බැවින්, ඔහු කෙලෙසන්නට අපොහොසත් බව ඔබට තේරෙන්නේ නැද්දැ”යි ඇසූ සේක. මෙසේ කීමෙන්‍ උන් වහන්සේ සියලු ආහාර වර්ග පවිත්‍ර බව ප්‍රකාශ කළ සේක. </span></span><span class="verse v20" data-usfm="MRK.7.20"><span class="label">20</span><span class="content">තවදුරටත් උන් වහන්සේ කතා කරමින්, “එහෙත්, මිනිසා කෙලෙසනු ලබන්නේ ඔහු තුළින් නිකුත් වන දෙයින් ම ය. </span></span><span class="verse v21" data-usfm="MRK.7.21"><span class="label">21</span><span class="content">ඇතුළතින්, එනම්, මිනිස් හදවතින්, නපුරු චේතනා, කාම රාග, සොරකම්, මිනී මැරුම්, </span></span><span class="verse v22" data-usfm="MRK.7.22"><span class="label">22</span><span class="content">සල්ලාලකම්, තණ්හා, දුෂ්ටකම්, වංචා, හිරි ඔතප් නැති බව, ඊර්ෂ්‍යාව, අපහාසය, අහංකාරය සහ මෝහය නික්මෙයි. </span></span><span class="verse v23" data-usfm="MRK.7.23"><span class="label">23</span><span class="content">මෙකී සියලු නපුරු දේ ඇතුළතින් නික්ම ඒවායින් මිනිසා කෙලෙසනු ලැබේ ය”යි වදාළ සේක.</span></span> 
     </div> 
     <div class="s1"> <span class="heading"><b>විජාතික ස්ත්‍රියගේ ඇදහිල්ල</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 15:21-28</b></span><span class="heading"><b>)</b></span> 
     </div> 
     <div class="p"> <span class="verse v23" data-usfm="MRK.7.23"><span class="content"> </span></span><span class="verse v24" data-usfm="MRK.7.24"><span class="label">24</span><span class="content">උන් වහන්සේ එතැනින් නික්ම තීර් පෙදෙස් බලා පිටත් ව ගොස්, ගෙයකට ඇතුළු වූ සේක. කිසිවෙකු ඒ බව දැනගන්නවාට අකමැති වූ නමුත්, සැඟවී සිටීමට උන් වහන්සේට නොහැකි විය. </span></span><span class="verse v25" data-usfm="MRK.7.25"><span class="label">25</span><span class="content">එකෙණෙහි ම අශුද්ධාත්මයක් ආවේශ වූ කුඩා දුවක ඇති ස්ත්‍රියක් උන් වහන්සේ ගැන අසා අවුත් උන් වහන්සේගේ පාමුල වැටුණා ය. </span></span><span class="verse v26" data-usfm="MRK.7.26"><span class="label">26</span><span class="content">ඈ සිරියාවේ පිනීසිය නම් පෙදෙස්හි උපන් ග්‍රීක් ජාතික ස්ත්‍රියකි. ඇගේ දුවගෙන් දුෂ්ටාත්මය දුරු කරන ලෙස ඈ උන් වහන්සේගෙන් අයැද සිටියා ය. </span></span><span class="verse v27" data-usfm="MRK.7.27"><span class="label">27</span><span class="content">උන් වහන්සේ ඈට උත්තර දෙමින්, “පළමුකොට දරුවෝ තෘප්තියට පැමිණෙත් වා! දරුවන්ගේ කෑම ගෙන බල්ලන්ට දැමීම හරි නැතැ”යි වදාළ සේක. </span></span><span class="verse v28" data-usfm="MRK.7.28"><span class="label">28</span><span class="content">එහෙත් ඈ උත්තර දෙමින්, “එසේය, ස්වාමීනි, මේසය යට සිටින බල්ලෝ වුව ද දරුවන්ගේ කෑමෙන්‍ වැටෙන කැබෙලි අවුලා කති”යි උන් වහන්සේට කීවා ය. </span></span><span class="verse v29" data-usfm="MRK.7.29"><span class="label">29</span><span class="content">උන් වහන්සේ ද කතා කරමින්, “මේ පිළිතුර නිසා ප්‍රීතියෙන් යන්න, දුෂ්ටාත්මය ඔබේ දුවගෙන් දුරු ව ගියේ ය”යි ඈට වදාළ සේක. </span></span><span class="verse v30" data-usfm="MRK.7.30"><span class="label">30</span><span class="content">ඈ ගෙදර ගිය කල, ඇගේ දුව ඇඳේ හාන්සි වී සිටින බවත්, දුෂ්ටාත්මය දුරු වූ බවත් දුටුවා ය.</span></span> 
     </div> 
     <div class="s1"> <span class="heading"><b>ගොළු බිහිරෙකුට සුවය</b></span> 
     </div> 
     <div class="p"> <span class="verse v30" data-usfm="MRK.7.30"><span class="content"> </span></span><span class="verse v31" data-usfm="MRK.7.31"><span class="label">31</span><span class="content">යළිත් උන් වහන්සේ තීර් පෙදෙසින් පිටත් ව, සීදොනය මැදින් ගොස්, දෙකපොලිස පෙදෙස පසු කොට ගලීල මුහුද ළඟට පැමිණි සේක. </span></span><span class="verse v32" data-usfm="MRK.7.32"><span class="label">32</span><span class="content">එකල සෙනඟ වික්කල් බිහිරෙකු උන් වහන්සේ වෙත ගෙනවුත් ඔහු පිට අත තබන ලෙස උන් වහන්සේගෙන් උදක්ම ඉල්ලූ හ. </span></span><span class="verse v33" data-usfm="MRK.7.33"><span class="label">33</span><span class="content">උන් වහන්සේ ඔහු සමූහයා කෙරෙන් වෙන් කොට ඉවතට ගෙන ගොස්, ඔහුගේ කන්වල උන් වහන්සේගේ ඇඟිලි බහා, කෙළ ගසා, ඔහුගේ දිව ස්පර්ශ කළ සේක. </span></span><span class="verse v34" data-usfm="MRK.7.34"><span class="label">34</span><span class="content">ඉන්පසු ස්වර්ගය දෙස බලා, සුසුම් ලා, “එප්පාතා”යි ඔහුට වදාළ සේක. එහි අර්ථය, ‘ඇරේවා’ යනු යි. </span></span><span class="verse v35" data-usfm="MRK.7.35"><span class="label">35</span><span class="content">එවිට ඔහුගේ කන් ඇරී, දිවේ බැඳුම ලිහී, ඔහු පැහැදිලි ලෙස කතා කෙළේ ය. </span></span><span class="verse v36" data-usfm="MRK.7.36"><span class="label">36</span><span class="content">ඒ බව කිසිවෙකුට නොකියන්න උන් වහන්සේ ඔවුන්ට අණ දුන් සේක. එහෙත්, උන් වහන්සේ එය යම් පමණ තහනම් කළ සේක් ද, ඔව්හු එපමණටත් වඩා එය පතළ කළහ. </span></span><span class="verse v37" data-usfm="MRK.7.37"><span class="label">37</span><span class="content">එය ඇසුවෝ අතිශයින් මවිත ව, “උන් වහන්සේ හැම දෙය ම යස ලෙස කරන සේක; බිහිරන්ට ඇසීම ද ගොළුවන්ට බිණීම ද පවා සලසා දෙන සේකැ”යි කී හ.</span></span> 
     </div> 
    </div> 
   </div> 
  </div>
 </body>
</html>