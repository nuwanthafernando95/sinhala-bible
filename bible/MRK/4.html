<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch4" data-usfm="MRK.4">  
     <div class="s1"> <span class="heading"><b>වපුරන්නා පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:1-9</b></span><span class="heading"><b>;</b></span><span class="heading"><b>ලූක් 8:4-8</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.4.1"><span class="label">1</span><span class="content"> </span><span class="content"> නැවත උන් වහන්සේ මුහුද අද්දර උගන්වන්න පටන්ගත් සේක. එකල ඉතා මහත් ජනකායක් රැස් වූ බැවින් උන් වහන්සේ මුහුදේ ඔරුවකට නැඟී වැඩහුන් සේක. මුළු සමූහයා ද වෙරළ දිගේ සිටියෝ ය. </span></span><span class="verse v2" data-usfm="MRK.4.2"><span class="label">2</span><span class="content">උන් වහන්සේ උපමාවලින් ඔවුන්ට බොහෝ කාරණා ඉගැන්වූ සේක. සිය ඉගැන්වීමේ දී උන් වහන්සේ ඔවුන්ට කතා කොට මෙසේ වදාළ සේක: </span></span><span class="verse v3" data-usfm="MRK.4.3"><span class="label">3</span><span class="content">“සවන් දෙන්න! වපුරන්නෙක් වපුරන්නට නික්මිණි. </span></span><span class="verse v4" data-usfm="MRK.4.4"><span class="label">4</span><span class="content">ඔහු වපුරන කල මෙසේ සිදුවිය. බීජ සමහරක් මඟ අද්දර වැටිණි. කුරුල්ලෝ අවුත් ඒවා අවුලා කෑවෝ ය. </span></span><span class="verse v5" data-usfm="MRK.4.5"><span class="label">5</span><span class="content">තව සමහරක් පස තුනී ගල් බිමේ වැටී, පස ගැඹුරු නුවූ නිසා වහා පැළ විය. </span></span><span class="verse v6" data-usfm="MRK.4.6"><span class="label">6</span><span class="content">හිරු නැඟුණු කල ඒවා දැවී, මුල් නැති බැවින් වියළී ගියේ ය. </span></span><span class="verse v7" data-usfm="MRK.4.7"><span class="label">7</span><span class="content">අන් සමහරක් කටු පැළ අතර වැටිණි. කටු පැළ වැවී, ඒවා යටපත් කළ බැවින් ඒවා පල නොදැරී ය. </span></span><span class="verse v8" data-usfm="MRK.4.8"><span class="label">8</span><span class="content">තවත් සමහරක් සරු බිමේ වැටිණි. ඒවා පැළ වී, වැඩී, පල දරමින්, එකකින් තිස් ගුණයක් ද එකකින් සැට ගුණයක් ද එකකින් සිය ගුණයක් ද බැගින් අස්වැන්න ඉපදවිය. </span></span><span class="verse v9" data-usfm="MRK.4.9"><span class="label">9</span><span class="content">සවන් ඇත්තෝ සවන් දෙත් වා!”</span></span> 
     </div> 
     <div class="s1"> <span class="heading"><b>උපමාවල අදහස</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:10-17</b></span><span class="heading"><b>;</b></span><span class="heading"><b>ලූක් 8:9-10</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="MRK.4.9"><span class="content"> </span></span><span class="verse v10" data-usfm="MRK.4.10"><span class="label">10</span><span class="content">උන් වහන්සේ තනියම සිටිය දී, දොළොස් දෙනා සමඟ උන් වහන්සේ පිරිවරා සිටි අය උපමා ගැන උන් වහන්සේගෙන් ඇසූ හ. </span></span><span class="verse v11" data-usfm="MRK.4.11"><span class="label">11</span><span class="content">උන් වහන්සේ උත්තර දෙමින් මෙසේ වදාළ සේක: “දෙවියන් වහන්සේගේ රාජ්‍යය පිළිබඳ අබිරහස ඔබට දන්වා දී ඇත. එහෙත්, පිටත සිටින අයට සියල්ලක් ම උපමා මඟින් දන්වනු ලැබේ. </span></span><span class="verse v12" data-usfm="MRK.4.12"><span class="label">12</span><span class="content"> එසේ වන්නේ:</span></span> 
     </div> 
     <div class="q2"> <span class="verse v12" data-usfm="MRK.4.12"><span class="content">‘දැක දැක නොදක්නා පිණිසත්, අස අසා වටහා නොගන්නා පිණිසත් ය.</span></span> 
     </div> 
     <div class="q2"> <span class="verse v12" data-usfm="MRK.4.12"><span class="content">මන්ද, යම් හෙයකින් එසේ වුවහොත්, ඔවුන් දෙවියන් වහන්සේ වෙත හැරී කමාව ලබන්න පුළුවන් නිසා ය.’ “</span></span> 
     </div> 
     <div class="s1"> <span class="heading"><b>උපමාවේ විවරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:18-23</b></span><span class="heading"><b>;</b></span><span class="heading"><b>ලූක් 8:11-15</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MRK.4.12"><span class="content"> </span></span><span class="verse v13" data-usfm="MRK.4.13"><span class="label">13</span><span class="content">තවද, උන් වහන්සේ ඔවුන්ට කතා කොට මෙසේ වදාළ සේක: “මේ උපමාව ඔබට වැටහෙන්නේ නැද් ද? එසේ නම්, කවර උපමාවක් වත් තේරුම්ගන්නේ කෙසේ ද? </span></span><span class="verse v14" data-usfm="MRK.4.14"><span class="label">14</span><span class="content">වපුරන්නා වචනය වපුරයි. </span></span><span class="verse v15" data-usfm="MRK.4.15"><span class="label">15</span><span class="content">මඟ අසල වූවෝ යන්නෙන් අදහස් කරනුයේ වචනය වපුරනු ලැබූ කල එය ඇසූ වහා ම සාතන් විත් සිතෙහි වපුරන ලද වචනය පැහැරගනු ලැබූ අය ය. </span></span><span class="verse v16" data-usfm="MRK.4.16"><span class="label">16</span><span class="content">ගල් බිමෙහි වැටුණු බීජ යන්නෙන් අදහස් කරනුයේ වචනය ඇසූ කෙණෙහි ම, එය සතුටින් පිළිගන්න නමුත්, </span></span><span class="verse v17" data-usfm="MRK.4.17"><span class="label">17</span><span class="content">තමන් සිත්හි කිඳා නොබසින බැවින් මඳ කලක් පැවත, වචනය නිසා විපතක් හෝ පීඩාවක් හෝ පැමිණි කල, වහා ම පැකිළී වැටෙන අය ය. </span></span><span class="verse v18" data-usfm="MRK.4.18"><span class="label">18</span><span class="content">සෙස්සෝ, කටු අතරේ වැපුරූ බීජවලට සමාන ය. ඔවුන් වචනය ඇසූ නමුත්, </span></span><span class="verse v19" data-usfm="MRK.4.19"><span class="label">19</span><span class="content">මේ ලෝකයේ කම්කටොලු හා වස්තු මායාව ද අනිකුත් දෙයට තණ්හාව ද ඔවුන් තුළට ඇතුළු වෙමින් වචනය හිර කරයි. ඔව්හු ද පල නොදරති. </span></span><span class="verse v20" data-usfm="MRK.4.20"><span class="label">20</span><span class="content">සරු බිමෙහි වැපුරූ බීජ යන්නෙන් අදහස් කරනුයේ වචනය අසා, එය පිළිගෙන, තිස් ගුණයක් ද සැට ගුණයක් ද සිය ගුණයක් ද බැගින් පල දරන අය ය.”</span></span> 
     </div> 
     <div class="s1"> <span class="heading"><b>බඳුනකින් සැඟවූ පහන</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 8:16-18</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MRK.4.20"><span class="content"> </span></span><span class="verse v21" data-usfm="MRK.4.21"><span class="label">21</span><span class="content"> </span><span class="content"> තවදුරටත් උන් වහන්සේ කතා කරමින්, “පහනක් ගෙනෙන්නේ බඳුනක් හෝ යහනක් හෝ යට තබන පිණිස ද? පහන් රුක උඩ තැබීමට නොවේ ද? </span></span><span class="verse v22" data-usfm="MRK.4.22"><span class="label">22</span><span class="content"> මන්ද යත්, හෙළි නොකරනු ලබන සැඟවුණ දෙයක් වත්, පළ නොකරනු ලබන රහසක් වත් නැති හෙයිනි. </span></span><span class="verse v23" data-usfm="MRK.4.23"><span class="label">23</span><span class="content">සවන් ඇත්තෝ සවන් දෙත් වා!”යි වදාළ සේක. </span></span><span class="verse v24" data-usfm="MRK.4.24"><span class="label">24</span><span class="content"> තවද, උන් වහන්සේ ඔවුන් අමතා, “ඔබ අසන දේ හොඳින් සිතට ගන්න. ඔබ මැන දෙන මිනුමෙන් ම ඔබටත් මැන දෙනු ලැබේ; වැඩියෙනුත් දෙනු ලැබේ. </span></span><span class="verse v25" data-usfm="MRK.4.25"><span class="label">25</span><span class="content"> යමක් ඇති තැනැත්තාට වැඩියෙනුත් දෙනු ලැබේ; නැති තැනැත්තාගෙන් ඇති දෙයත් ගනු ලැබේ” යයි වදාළ සේක.</span></span> 
     </div> 
     <div class="s1"> <span class="heading"><b>වැඩෙන බීජය පිළිබඳ උපමාව</b></span> 
     </div> 
     <div class="p"> <span class="verse v25" data-usfm="MRK.4.25"><span class="content"> </span></span><span class="verse v26" data-usfm="MRK.4.26"><span class="label">26</span><span class="content">තවද, උන් වහන්සේ කතා කරමින්, “දෙවියන් වහන්සේගේ රාජ්‍යය මෙබඳු ය. මිනිසෙක් පොළොවෙහි බීජ වපුරයි; </span></span><span class="verse v27" data-usfm="MRK.4.27"><span class="label">27</span><span class="content">රෑ දාවල් දෙක්හි ඔහු නිදා සිටිය දීත්, අවදිව සිටිය දීත්, ඔහු නොදන්නා අයුරින් බීජ පැළවී වැඩෙයි. </span></span><span class="verse v28" data-usfm="MRK.4.28"><span class="label">28</span><span class="content">පොළොව එහි ස්වභාවයෙන් ම පල හටගන්වයි. පළමුව දලුව ද දෙවනුව කරල ද ඉන්පසු කරල පුරා ධාන්‍ය ද හටගනියි. </span></span><span class="verse v29" data-usfm="MRK.4.29"><span class="label">29</span><span class="content"> ගොයම පැසුණු කල අස්වැන්න කාලය පැමිණියෙන්, ඔහු වහා ම දෑකැත්ත යොදන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>අබ ඇටය පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:31-32</b></span><span class="heading"><b>;</b></span><span class="heading"><b>ලූක් 13:18-19</b></span><span class="heading"><b>)</b></span> 
     </div> 
     <div class="p"> <span class="verse v29" data-usfm="MRK.4.29"><span class="content"> </span></span><span class="verse v30" data-usfm="MRK.4.30"><span class="label">30</span><span class="content">තවද උන් වහන්සේ මෙසේ වදාළ සේක: “මම දෙවියන් වහන්සේගේ රාජ්‍යය කුමකට සමාන කරම් ද? නැතහොත් කවර උපමාවකින් එය පහදා දෙම් ද? </span></span><span class="verse v31" data-usfm="MRK.4.31"><span class="label">31</span><span class="content">එය අබ ඇටයකට සමාන ය. එය පොළොවේ වපුරන කල මිහි පිට සියලු බීජවලට වඩා කුඩා වුවත්, </span></span><span class="verse v32" data-usfm="MRK.4.32"><span class="label">32</span><span class="content">වපුළායින් පසුව වැඩී, සියලු ම පැළෑටිවලට වඩා ලොකු වේ. එහි සෙවණෙහි අහසේ කුරුල්ලන්ට ලගින්න හැකි වන තරම් විශාල අතු එය විහිදුවන්නේ ය.”</span></span> 
     </div> 
     <div class="s1"> <span class="heading"><b>උපමා භාවිතය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:34-35</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="MRK.4.32"><span class="content"> </span></span><span class="verse v33" data-usfm="MRK.4.33"><span class="label">33</span><span class="content">උන් වහන්සේ මෙවැනි උපමා රැසක් මඟින්, අසන්නන්ට තේරුම්ගත හැකි පමණට දහම් දෙසූ සේක. </span></span><span class="verse v34" data-usfm="MRK.4.34"><span class="label">34</span><span class="content">උපමාවක් නැති ව උන් වහන්සේ ඔවුන්ට කිසිත් නොවදාළ සේක. එහෙත්, උන් වහන්සේ තමන්ගේ ශ්‍රාවකයන්ට පෞද්ගලික ලෙස සියල්ල පහදා දුන් සේක.</span></span> 
     </div> 
     <div class="s1"> <span class="heading"><b>මාරුත දමනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:23-27</b></span><span class="heading"><b>;</b></span><span class="heading"><b>ලූක් 8:22-25</b></span><span class="heading"><b>)</b></span> 
     </div> 
     <div class="p"> <span class="verse v34" data-usfm="MRK.4.34"><span class="content"> </span></span><span class="verse v35" data-usfm="MRK.4.35"><span class="label">35</span><span class="content">එදා සවස් වූ කල, “අපි එගොඩ යමු”යි උන් වහන්සේ ශ්‍රාවකයන්ට වදාළ සේක. </span></span><span class="verse v36" data-usfm="MRK.4.36"><span class="label">36</span><span class="content">ඔව්හු සමූහයා පිටත් කර යවා, උන් වහන්සේ ඔරුවේ හුන් ලෙස ම තමන් සමඟ ගෙන ගියෝ ය. ඒ සමඟ තවත් ඔරු තිබිණි. </span></span><span class="verse v37" data-usfm="MRK.4.37"><span class="label">37</span><span class="content">එවිට චණ්ඩ මාරුතයක් හමා, ඔරුව පිරී යන තරමට එයට රැළ ගැසී ය. </span></span><span class="verse v38" data-usfm="MRK.4.38"><span class="label">38</span><span class="content">උන් වහන්සේ ඔරුවේ අවරයෙහි, මෙත්තය මත නිදා හුන් සේක. ඔව්හු උන් වහන්සේ පුබුදුවා, “ගුරුදේවයෙනි, අප විනාශ වන්න ළඟ ය, ඔබට කිසි ගණනක් නැද්දැ”යි ඇසූ හ. </span></span><span class="verse v39" data-usfm="MRK.4.39"><span class="label">39</span><span class="content">උන් වහන්සේ අවදි ව සුළඟට තර්ජනය කොට, “නිශ්ශබ්ද වෙව, නිශ්චල වෙව”යි මුහුදට අණ කළ සේක. සුළඟ නැවතිණි. මහා නිශ්චලයක් විය. </span></span><span class="verse v40" data-usfm="MRK.4.40"><span class="label">40</span><span class="content">උන් වහන්සේ ද, “ඔබ ඔය තරම් බිය වන්නේ මන් ද? තව ම ඔබට ඇදහිල්ල නැද්දැ”යි ඇසූ සේක. </span></span><span class="verse v41" data-usfm="MRK.4.41"><span class="label">41</span><span class="content">ඔව්හු මහත් භීතියකින් ඇලළී, “මේ කවරෙක් ද? සුළඟ සහ මුහුද පවා උන් වහන්සේට කීකරු වන්නේ ය”යි එකිනෙකාට කී හ.</span></span> 
     </div> 
    </div> 
   </div> 
  </div>
 </body>
</html>