<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch2" data-usfm="MRK.2">  
     <div class="s1"> <span class="heading"><b>අංසබාග රෝගියෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:1-8</b></span><span class="heading"><b>;</b></span><span class="heading"><b>ලූක් 5:17-26</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.2.1"><span class="label">1</span><span class="content">දින ගණනකට පසු ජේසුස් වහන්සේ යළිත් කපර්ණවුමට පිවිසුණු සේක. උන් වහන්සේ ගෙදර සිටින බව පතළ විය. </span></span><span class="verse v2" data-usfm="MRK.2.2"><span class="label">2</span><span class="content">එවිට දොරකඩ අසලවත් ඉඩක් නැති තරමට මහ පිරිසක් එහි රැස් වූ හ. උන් වහන්සේ ඔවුන්ට දහම් දෙසමින් සිටි සේක. </span></span><span class="verse v3" data-usfm="MRK.2.3"><span class="label">3</span><span class="content">එකල සතර දෙනෙක් අංසබාග රෝගියෙකු උසුලාගෙන උන් වහන්සේ වෙත ආහ. </span></span><span class="verse v4" data-usfm="MRK.2.4"><span class="label">4</span><span class="content">සමූහය නිසා උන් වහන්සේ වෙත යාගත නොහැකි වූයෙන් ඔව්හු උන් වහන්සේ සිටි තැනට ඉහළින් පියස්සේ සෙවිල්ල හැර, පියස්ස කඩා, අංසබාග රෝගියා ඔත් යහන පහතට බැස්වූ හ. </span></span><span class="verse v5" data-usfm="MRK.2.5"><span class="label">5</span><span class="content">ජේසුස් වහන්සේ ඔවුන්ගේ ඇදහිල්ල දැක, “පුත්‍රය, ඔබේ පව් කමා කර තිබේ” යයි අංසබාග රෝගියාට වදාළ සේක. </span></span><span class="verse v6" data-usfm="MRK.2.6"><span class="label">6</span><span class="content">එහෙත් එතැන හුන් විනයධරයන්ගෙන් සමහරෙක් තර්ක කරමින්, </span></span><span class="verse v7" data-usfm="MRK.2.7"><span class="label">7</span><span class="content">“මේ මිනිහා මෙසේ කතා කරන්නේ මක්නිසා ද? මේ දේවාපහාසයකි! දෙවියන් වහන්සේට මිස පව් කමා කරන්න පුළුවන් වෙන කාට දැ”යි සිතූ හ. </span></span><span class="verse v8" data-usfm="MRK.2.8"><span class="label">8</span><span class="content">ඔවුන් මෙසේ තර්ක කරන බව ජේසුස් වහන්සේගේ සිතට එකෙණෙහි ම දැනී, ඔවුන්ට කතා කොට, “ඔබ කුමක් නිසා ඔබේ සිත් තුළ මෙසේ තර්ක කරන්නහු ද? </span></span><span class="verse v9" data-usfm="MRK.2.9"><span class="label">9</span><span class="content">වඩා පහසු කුමක් ද? අංසබාග රෝගියාට ‘ඔබේ පව් කමා කරන ලදැ’යි කීම ද? නැතහොත්, ‘නැඟිට ඔබේ යහන රැගෙන යන්නැ’යි කීම ද? </span></span><span class="verse v10" data-usfm="MRK.2.10"><span class="label">10</span><span class="content">එහෙත්, මෙලොව දී පව් කමා කිරීමේ බලය මනුෂ්‍ය-පුත්‍රයාණන්ට ඇති බැව් ඔබ දැනගන්නා පිණිස මම මෙසේ කරමි”යි කියා උන් වහන්සේ අංසබාග රෝගියාට කතා කොට, </span></span><span class="verse v11" data-usfm="MRK.2.11"><span class="label">11</span><span class="content">“නැඟිට ඔබේ යහන රැගෙන ගෙදර යන්නැ යි මම ඔබට කියමි”යි වදාළ සේක. </span></span><span class="verse v12" data-usfm="MRK.2.12"><span class="label">12</span><span class="content">ඔහු නැඟිට එකෙණෙහි ම යහන රැගෙන පිරිස බලා සිටිය දී ම නික්ම ගියේ ය. සියල්ලෝ ම විස්මිත ව, “මෙවැන්නක් අප කවදාවත් දැක නැතැ”යි කියමින් දෙවියන් වහන්සේට ප්‍රශංසා කළහ.</span></span> 
     </div> 
     <div class="s1"> <span class="heading"><b>ලෙවී කැඳවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:9-13</b></span><span class="heading"><b>;</b></span><span class="heading"><b>ලූක් 5:27-32</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MRK.2.12"><span class="content"> </span></span><span class="verse v13" data-usfm="MRK.2.13"><span class="label">13</span><span class="content">නැවත උන් වහන්සේ පිටත් ව මුහුද අසලින් ගිය සේක. මුළු සමූහයා උන් වහන්සේ වෙත රැස් වූ හ. උන් වහන්සේ ඔවුන්ට ඉගැන්වූ සේක. </span></span><span class="verse v14" data-usfm="MRK.2.14"><span class="label">14</span><span class="content">උන් වහන්සේ මඟ වඩින විට, අල්පෙවුස්ගේ පුත් ලෙවී නැමැත්තා රේගු පොළේ හිඳිනු දැක, “මා අනුව එන්නැ”යි ඔහුට වදාළ සේක. ඔහු නැඟිට උන් වහන්සේ අනුව ගියේ ය.</span></span> 
     </div> 
     <div class="p"> <span class="verse v14" data-usfm="MRK.2.14"><span class="content"> </span></span><span class="verse v15" data-usfm="MRK.2.15"><span class="label">15</span><span class="content">තවද, උන් වහන්සේ ඔහුගේ නිවෙසහි කෑමට වැඩහුන් කල අයකැමියන් සහ පව්කාරයන් බොහෝ දෙනෙක් ද උන් වහන්සේ සහ උන් වහන්සේගේ ශ්‍රාවකයන් සමඟ හිඳගත්හ. ඔවුන්ගෙන් බොහෝ දෙනෙක් උන් වහන්සේගේ අනුගාමිකයෝ වූ හ. </span></span><span class="verse v16" data-usfm="MRK.2.16"><span class="label">16</span><span class="content">උන් වහන්සේ පව්කාරයන් හා අයකැමියන් සමඟ ආහාර වළඳනු දුටු පරිසිවරුන්ගේ පක්ෂයේ විනයධරයෝ, “බලන්න, උන් වහන්සේ අයකැමියන් හා පව්කාරයන් සමඟ කන බොන සැටි”යි ශ්‍රාවකයන්ට කී හ. </span></span><span class="verse v17" data-usfm="MRK.2.17"><span class="label">17</span><span class="content">ජේසුස් වහන්සේ ඒ අසා, “රෝගීන්ට මිස නිරෝගීන්ට වෙදෙකුගෙන් වැඩක් නැත; මා ආයේ දමිටුන් නොව අදමිටුන් කැඳවීමට ය”යි වදාළ සේක.</span></span> 
     </div> 
     <div class="s1"> <span class="heading"><b>උපවාස ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:14-17</b></span><span class="heading"><b>;</b></span><span class="heading"><b>ලූක් 5:33-39</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MRK.2.17"><span class="content"> </span></span><span class="verse v18" data-usfm="MRK.2.18"><span class="label">18</span><span class="content">වරක් ජොහන්ගේ ගෝලයෝ ද පරිසිවරු ද උපවාසයෙහි යෙදුණාහ. එවිට සමහරෙක්, “ජොහන්ගේ ගෝලයෝ ද පරිසිවරුන්ගේ ගෝලයෝ ද උපවාස කරති; ඔබේ ශ්‍රාවකයන් උපවාස නොකරන්නේ මන්දැ”යි ජේසුස් වහන්සේගෙන් ඇසූ හ.</span></span> 
     </div> 
     <div class="p"> <span class="verse v18" data-usfm="MRK.2.18"><span class="content"> </span></span><span class="verse v19" data-usfm="MRK.2.19"><span class="label">19</span><span class="content">උන් වහන්සේ ඔවුන් අමතා මෙසේ වදාළ සේක: “මනාලයා ඔවුන් සමඟ සිටිය දී ඔහුගේ ඥාති මිත්‍රාදීන්ට උපවාස කළ හැකි ද? මනාලයා ඔවුන් සමඟ සිටින තුරු ඔවුන්ට උපවාස කළ නොහැකි ය. </span></span><span class="verse v20" data-usfm="MRK.2.20"><span class="label">20</span><span class="content">එහෙත්, මනාලයා ඔවුන් කෙරෙන් වෙන් කරනු ලබන දවසක් පැමිණෙයි. ඒ දවසේ දී ඔවුන් උපවාස කරනු ඇත. </span></span><span class="verse v21" data-usfm="MRK.2.21"><span class="label">21</span><span class="content">තාන් රෙදි කඩකින් පරණ වස්ත්‍රයකට අණ්ඩයක් දමන කිසිවෙක් නැත, එසේ කළොත්, අලුත් රෙදි කඩට පරණ රෙද්ද ඇදී ඉරුම වඩා ලොකු වේ. </span></span><span class="verse v22" data-usfm="MRK.2.22"><span class="label">22</span><span class="content">අලුත් මිදියුස පැරණි සම් බඳුන්වල වක්කරන කිසිවෙක් නැත. එසේ කළොත්, මිදියුසින් සම් බඳුන් පැළී, මිදියුසත් බඳුනුත් දෙක ම නැති වේ. නව මිදියුස දැමිය යුත්තේ නව බඳුන්වලට ම ය.”</span></span> 
     </div> 
     <div class="s1"> <span class="heading"><b>සබත කඩ කිරීමේ ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:1-8</b></span><span class="heading"><b>;</b></span><span class="heading"><b>ලූක් 6:1-5</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="MRK.2.22"><span class="content"> </span></span><span class="verse v23" data-usfm="MRK.2.23"><span class="label">23</span><span class="content"> </span><span class="content"> තවද, උන් වහන්සේ සබත් දිනයේ දී වෙල්යායක් මැදින් වඩින විට, උන් වහන්සේගේ ශ්‍රාවකයෝ කරල් කඩ කඩා ගියහ. </span></span><span class="verse v24" data-usfm="MRK.2.24"><span class="label">24</span><span class="content">පරිසිවරු ඒ දැක, “බලන්න, මොවුන් සබත් දිනයෙහි නොකට යුත්තක් කරන්නේ මක්නිසා දැ”යි උන් වහන්සේගෙන් ඇසූ හ. </span></span><span class="verse v25" data-usfm="MRK.2.25"><span class="label">25</span><span class="content"> උන් වහන්සේ උත්තර දෙමින්, දාවිත් රජ තමාට ද සිය පිරිවරට ද කෑමට කිසිවක් නැති ව බඩගිනි වූ කල කළ දේ, </span></span><span class="verse v26" data-usfm="MRK.2.26"><span class="label">26</span><span class="content"> එනම්, අබියාතර් නායක පූජක ව සිටිය දී දාවිත් දෙවියන් වහන්සේගේ ගෘහයට පිවිස පූජකයන් මිස අන් කිසිවෙකු නොකෑ යුතු පිදූ රොටි කා, සිය පිරිවරටත් දුන් වග, ඔබ කවදාවත් කියවා නැද්දැ”යි ඇසූ සේක. </span></span><span class="verse v27" data-usfm="MRK.2.27"><span class="label">27</span><span class="content">උන් වහන්සේ ඔවුන්ට කතා කොට, සබත පිහිටුවන ලද්දේ මිනිසා උදෙසා ය; මිනිසා සබත උදෙසා නොවේ; </span></span><span class="verse v28" data-usfm="MRK.2.28"><span class="label">28</span><span class="content">එහෙයින් මනුෂ්‍ය-පුත්‍රයාණෝ සබත් දිනට පවා අධිපතියාණෝ ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>