<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch9" data-usfm="MRK.9">  
     <div class="p"> <span class="content"> </span><span class="verse v1" data-usfm="MRK.9.1"><span class="label">1</span><span class="content">තවද, උන් වහන්සේ ඔවුන්ට කතා කොට, “සැබැවින් ම මම ඔබට කියමි, දෙවියන් වහන්සේගේ රාජ්‍යය බලපරාක්‍රම සහිත ව පහළ වූ බව දකින්න පෙර, මෙහි සිටින්නන්ගෙන් ඇතැමෙක් කිසි සේත් මරණයට පත් නොවන්නාහ”යි වදාළ සේක.</span></span> 
     </div> 
     <div class="s1"> <span class="heading"><b>රූප විපර්යාසය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 17:1-13</b></span><span class="heading"><b>;</b></span><span class="heading"><b>ලූක් 9:28-36</b></span><span class="heading"><b>)</b></span> 
     </div> 
     <div class="p"> <span class="verse v1" data-usfm="MRK.9.1"><span class="content"> </span></span><span class="verse v2" data-usfm="MRK.9.2"><span class="label">2</span><span class="content"> </span><span class="content"> සදවසකට පසු ජේසුස් වහන්සේ පේදුරු ද ජාකොබ් ද ජොහන් ද වෙන් කොට ගෙන, ඔවුන් තමන් සමඟ උස් කන්දකට ගෙන ගිය සේක. උන් වහන්සේ ඔවුන් ඉදිරියෙහි අන් වෙසක් වූ සේක. </span></span><span class="verse v3" data-usfm="MRK.9.3"><span class="label">3</span><span class="content">මිහි පිට කිසිවෙකුටවත් සෝදා සුදු කළ නොහැකි තරම් ධවල දීප්තියකින් උන් වහන්සේගේ වස්ත්‍ර බැබළිණි. </span></span><span class="verse v4" data-usfm="MRK.9.4"><span class="label">4</span><span class="content">එවිට එලියා ද මෝසෙස් ද ඔවුන්ට දර්ශනය වූ හ. ඔව්හු ජේසුස් වහන්සේ සමඟ කතා කරමින් සිටියහ. </span></span><span class="verse v5" data-usfm="MRK.9.5"><span class="label">5</span><span class="content">එවිට පේදුරු ජේසුස් වහන්සේට කතා කොට, “ගුරුදේවයෙනි, අපට මෙහි සිටින්න ලැබීම මහත් වාසනාවකි. අපි මණ්ඩප තුනක්, එකක් ඔබටත්, එකක් මෝසෙස්ටත්, එකක් එලියාටත් සාදමු”යි කී ය. </span></span><span class="verse v6" data-usfm="MRK.9.6"><span class="label">6</span><span class="content">ඔවුන් මහා භීතියකින් ඇලළී ගියෙන්, කුමක් කියන්න දැ යි ඔහු නොදැන සිටියේ ය. </span></span><span class="verse v7" data-usfm="MRK.9.7"><span class="label">7</span><span class="content"> තවද වලාකුළක් නැඟී ඔවුන් සිසාරා පැතිරිණි. එවිට, “මේ මාගේ ප්‍රියාදර පුත්‍රයාණෝ ය; මොහුට සවන් දෙන්නැ”යි වලාකුළෙන් හඬක් නික්මිණි. </span></span><span class="verse v8" data-usfm="MRK.9.8"><span class="label">8</span><span class="content">හදිසියෙන් අවට බැලූ විට, ඔව්හු තමන් සමඟ ජේසුස් වහන්සේ හැර අන් කිසිවෙකු නුදුටුවෝ ය.</span></span> 
     </div> 
     <div class="p"> <span class="verse v8" data-usfm="MRK.9.8"><span class="content"> </span></span><span class="verse v9" data-usfm="MRK.9.9"><span class="label">9</span><span class="content">ඔවුන් කන්දෙන් බසින කල, මනුෂ්‍ය-පුත්‍රයාණන් මළවුන්ගෙන් උත්ථාන වන තුරු තමන් දුටු දේ කිසිවෙකුට නොකියන ලෙස උන් වහන්සේ ඔවුන්ට අණ කළ සේක. </span></span><span class="verse v10" data-usfm="MRK.9.10"><span class="label">10</span><span class="content">එබැවින් ඔවුන් මේ නියමය තදින් සිතට ගත් නමුත්, ඔව්හු, “මළවුන්ගෙන් උත්ථාන වීම යනු කුමක් දැ”යි ඔවුනොවුන් අතර විමසමින් සිටියහ. </span></span><span class="verse v11" data-usfm="MRK.9.11"><span class="label">11</span><span class="content"> තවද ඔව්හු කතා කොට, “පළමුවෙන් එලියා ආ යුතු ය යි විනයධරයන් කියන්නේ මන්දැ”යි උන් වහන්සේගෙන් ඇසූ හ. </span></span><span class="verse v12" data-usfm="MRK.9.12"><span class="label">12</span><span class="content">උන් වහන්සේ කතා කොට, “එසේ ය, එලියා පළමුවෙන් පැමිණ සියල්ල නිසි ලෙස පිළියෙළ කරනු ඇත. මනුෂ්‍ය-පුත්‍රයාණන් බොහෝ දුක් වේදනා විඳින්ටත්, නිග්‍රහ ලබන්නත් යුතු ය යි ඔහු ගැන සඳහන් ව තිබෙන්නේ කෙසේ ද? </span></span><span class="verse v13" data-usfm="MRK.9.13"><span class="label">13</span><span class="content">එහෙත් මම ඔබට කියමි, එලියා දැනට ම පැමිණ ඇත, ඔහු ගැන ශුද්ධ ලියවිල්ලේ කියා ඇති පරිදි ඔව්හු තමන් රිසි දේ ඔහුට කළහ”යි වදාළ සේක.</span></span> 
     </div> 
     <div class="s1"> <span class="heading"><b>මීමැස්මොර රෝගී ළමයෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 17:14-20</b></span><span class="heading"><b>;</b></span><span class="heading"><b>ලූක් 9:37-43</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.9.13"><span class="content"> </span></span><span class="verse v14" data-usfm="MRK.9.14"><span class="label">14</span><span class="content">ඔව්හු ශ්‍රාවකයන් වෙත ආ කල ඔවුන් වටකරගෙන මහත් සමූහයක් සිටිනවාත්, විනයධරයන් ඔවුන් සමඟ විවාද කරනවාත් දුටුවෝ ය. </span></span><span class="verse v15" data-usfm="MRK.9.15"><span class="label">15</span><span class="content">එකෙණෙහි ම මුළු සමූහයා උන් වහන්සේ දැක ඉතා විස්මිත ව, උන් වහන්සේ සමීපයට දිව ගොස් ආචාර කළහ. </span></span><span class="verse v16" data-usfm="MRK.9.16"><span class="label">16</span><span class="content">“ඔබ ඔවුන් සමඟ කුමක් ගැන වාද කරන්නහු දැ”යි උන් වහන්සේ විනයධරයන්ගෙන් ඇසූ සේක. </span></span><span class="verse v17" data-usfm="MRK.9.17"><span class="label">17</span><span class="content">සමූහයාගෙන් එක් කෙනෙක් උන් වහන්සේට උත්තර දෙමින්, “ගුරුදේවයෙනි, මාගේ පුත්‍රයා ඔබ වෙතට ගෙනාවෙමි; ඔහුට ගොළු ආත්මයක් ආවේශ වී ඇත. </span></span><span class="verse v18" data-usfm="MRK.9.18"><span class="label">18</span><span class="content">ඒ ආත්මය ඔහු මැඩලන කොතැනක දී වුව ද ඔහු බිම හෙළයි. එවිට ඔහු කටින් පෙණ දමයි; දත්මිටි කයි; දරදඬු වෙයි. මේ ආත්මය දුරු කරන ලෙස මම ඔබේ ශ්‍රාවකයන්ගෙන් ඉල්ලුවෙමි. එහෙත් ඔවුන්ට එය කළ නොහැකි වී ය”යි කී ය. </span></span><span class="verse v19" data-usfm="MRK.9.19"><span class="label">19</span><span class="content">උන් වහන්සේ ඔවුන්ට උත්තර දෙමින්, “අහෝ! ඇදහිලි හීන පරම්පරාව, මා කොපමණ කල් ඔබ සමඟ සිටින්න ද? කොපමණ කල් ඔබ ගැන ඉවසන්න ද? ඔහු මා වෙත ගෙනෙන්නැ”යි වදාළ සේක. </span></span><span class="verse v20" data-usfm="MRK.9.20"><span class="label">20</span><span class="content">ඔව්හු උන් වහන්සේ වෙතට ළමයා ගෙනාහ. උන් වහන්සේ දුටු කෙණෙහි ම ඒ ආත්මය ඔහු තදින් සලිත කරලී ය. ඔහු ද බිම වැටී පෙරළි පෙරළී කටින් පෙණ දමන්න වන. </span></span><span class="verse v21" data-usfm="MRK.9.21"><span class="label">21</span><span class="content">“මොහුට මෙය සිදු වී කොපමණ කල් දැ”යි උන් වහන්සේ පියාගෙන් ඇසූ සේක. ඔහු උත්තර දෙමින්, “ළමා වයසේ පටන් ය, </span></span><span class="verse v22" data-usfm="MRK.9.22"><span class="label">22</span><span class="content">තවද, ඒ ආත්මය ඔහු විනාශ කරන පිණිස වරින් වර ගින්නෙහි ද වතුරෙහි ද හෙළයි. ඔබට යමක් කළ හැකි නම්, අපට අනුකම්පා කොට පිහිට වුව මැනවැ”යි කී ය. </span></span><span class="verse v23" data-usfm="MRK.9.23"><span class="label">23</span><span class="content">ජේසුස් වහන්සේ උත්තර දෙමින්, “ඔබට හැකි නම්, කියා ඔබ කීවෙහි ද? අදහන්නාට සියල්ල හැකි ය”යි වදාළ සේක. </span></span><span class="verse v24" data-usfm="MRK.9.24"><span class="label">24</span><span class="content">එකෙණෙහි ම දරුවාගේ පියා, “මම අදහමි, මාගේ ඇදහිල්ල මදිකම ගැන පිහිටවුව මැනවැ”යි මොරගා කීවේ ය.</span></span> 
     </div> 
     <div class="p"> <span class="verse v24" data-usfm="MRK.9.24"><span class="content"> </span></span><span class="verse v25" data-usfm="MRK.9.25"><span class="label">25</span><span class="content">සමූහයා එක් ව දුවගෙන එන බව ජේසුස් වහන්සේ දුටු කල උන් වහන්සේ අශුද්ධාත්මයට තරවටු කොට, “ගොළු බිහිරි ආත්මය, මොහු කෙරෙන් දුරු වෙව, තවත් මොහුට ආවේශ නොවන්නට තට අණ දෙමි”යි වදාළ සේක. </span></span><span class="verse v26" data-usfm="MRK.9.26"><span class="label">26</span><span class="content">එවිට දුෂ්ට ආත්මය මොරගසා ඔහු බොහෝ සේ සලිත කොට පිටතට ආවේ ය. ළමයා ද මළකඳක් මෙන්‍ විය. ඒ නිසා වැඩි දෙනා “ඔහු මැරිලා ය”යි කී හ. </span></span><span class="verse v27" data-usfm="MRK.9.27"><span class="label">27</span><span class="content">එහෙත් ජේසුස් වහන්සේ ඔහු අතින් අල්ලා එසෙවූ සේක. ඔහු සිටගත්තේ ය.</span></span> 
     </div> 
     <div class="p"> <span class="verse v27" data-usfm="MRK.9.27"><span class="content"> </span></span><span class="verse v28" data-usfm="MRK.9.28"><span class="label">28</span><span class="content">උන් වහන්සේ ගෙට පිවිසි කල ශ්‍රාවකයෝ කතා කොට, “ඒ ආත්මය දුරු කරන්න අපට නොහැකි වූයේ මන්දැ”යි උන් වහන්සේගෙන් රහසින් විචාළහ. </span></span><span class="verse v29" data-usfm="MRK.9.29"><span class="label">29</span><span class="content">උන් වහන්සේ ද “යාච්ඤාවෙන් මිස අන් මඟකින් මෙවැනි ආත්ම දුරු කළ නොහැකි ය”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>මරණය හා පුනරුජ්ජීවනය ගැන යළිත් පැවසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 17:22-23</b></span><span class="heading"><b>;</b></span><span class="heading"><b>ලූක් 9:43-45</b></span><span class="heading"><b>)</b></span> 
     </div> 
     <div class="p"> <span class="verse v29" data-usfm="MRK.9.29"><span class="content"> </span></span><span class="verse v30" data-usfm="MRK.9.30"><span class="label">30</span><span class="content">ඔව්හු එතැනින් නික්ම ගලීලය මැදින් ගියහ. ඒ බව කිසිවෙකු දැනගැනීම උන් වහන්සේගේ කැමැත්ත නො වී ය. </span></span><span class="verse v31" data-usfm="MRK.9.31"><span class="label">31</span><span class="content">කුමක්නිසා ද, උන් වහන්සේ, “මනුෂ්‍ය-පුත්‍රයාණෝ මිනිසුන් අතට පාවා දෙනු ලබති; ඔව්හු එතුමාණන් මරන්නෝ ය. මරනු ලැබූ පසු එතුමාණෝ තෙ දිනකින් නැවත නැඟිටින්නාහ”යි ශ්‍රාවකයන්ට ඉගැන්වූ බැවිනි. </span></span><span class="verse v32" data-usfm="MRK.9.32"><span class="label">32</span><span class="content">එහෙත් ඒ කීම ඔවුන්ට අවබෝධ නො වී ය. උන් වහන්සේගෙන් අසන්නටත් ඔව්හු බිය වූ හ.</span></span> 
     </div> 
     <div class="s1"> <span class="heading"><b>සැබෑ උතුම්කම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 18:1-5</b></span><span class="heading"><b>;</b></span><span class="heading"><b>ලූක් 9:46-48</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="MRK.9.32"><span class="content"> </span></span><span class="verse v33" data-usfm="MRK.9.33"><span class="label">33</span><span class="content">ඔව්හු කපර්ණවුමට පැමිණියහ. උන් වහන්සේ ගෙයි සිටි කල, “ඔබ මඟ දී කුමක් ගැන විවාද කළහු දැ”යි ඔවුන්ගෙන් ඇසූ සේක. </span></span><span class="verse v34" data-usfm="MRK.9.34"><span class="label">34</span><span class="content"> එහෙත් ඔව්හු නිහඬ වූ හ. මන්ද, වඩා උසස් කවරෙක් දැ යි මඟ දී තම තමන් අතර ඔවුන් විවාද කළ බැවිනි. </span></span><span class="verse v35" data-usfm="MRK.9.35"><span class="label">35</span><span class="content"> එකල උන් වහන්සේ වැඩහිඳ දොළොස් දෙනා කැඳවා, “ප්‍රථමයා වන්න කැමැත්තේ හැමට ම අන්තිමයාත්, හැමගේ සේවකයාත් විය යුතු ය”යි ඔවුන්ට වදාළ සේක. </span></span><span class="verse v36" data-usfm="MRK.9.36"><span class="label">36</span><span class="content">උන් වහන්සේ කුඩා දරුවෙකු ගෙන ඔවුන් මැද සිටුවා ඔහු තුරුල් කරගෙන, </span></span><span class="verse v37" data-usfm="MRK.9.37"><span class="label">37</span><span class="content"> “මෙබඳු කුඩා දරුවන්ගෙන් එකෙකු මාගේ නාමයෙන් පිළිගන්නා, මා පිළිගන්නේ ය. මා පිළිගන්නා, පිළිගන්නේ මා නොව, මා එවා වදාළ තැනැන් වහන්සේ ය”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>අපට විපක්ෂ නොවන්නා අපට පක්ෂ ය</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 9:49-50</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="MRK.9.37"><span class="content"> </span></span><span class="verse v38" data-usfm="MRK.9.38"><span class="label">38</span><span class="content">ජොහන් උන් වහන්සේට කතා කොට, “ගුරුදේවයෙනි, අප අනුගමනය නොකරන කෙනෙකු ඔබේ නාමයෙන් දුෂ්ටාත්මයන් දුරු කරනු දුටිමු; ඔහු අප අනුගමනය නොකරන නිසා අපි ඔහුට එය තහනම් කෙළෙමු”යි කීවේ ය. </span></span><span class="verse v39" data-usfm="MRK.9.39"><span class="label">39</span><span class="content">එහෙත් ජේසුස් වහන්සේ “තහනම් නොකරන්න. මාගේ නාමයෙන් ප්‍රබල ක්‍රියාවක් කරන කවරෙකුටවත් ඒ හුස්මෙන්‍ ම මා ගැන අපවාදයක් කරන්න නොහැකි ය. </span></span><span class="verse v40" data-usfm="MRK.9.40"><span class="label">40</span><span class="content"> අපට විපක්ෂ නොවන්නා අපේ පක්ෂයෙහි ය. </span></span><span class="verse v41" data-usfm="MRK.9.41"><span class="label">41</span><span class="content"> ඔබ ක්‍රිස්තුන් වහන්සේට අයිති බැවින් ඒ නාමයෙන් යමෙක් ඔබට වතුර කෝප්පයක් වුව ද බොන්න දෙන්නේ නම්, එහි ආනිශංසය ඔහුගෙන් කිසි සේත් නැති නොවන්නේ යයි සැබැවින් ම මම ඔබට කියමි”යි වදාළ සේක.</span></span> 
     </div> 
     <div class="s1"> <span class="heading"><b>පාපයට පෙළඹවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 18:6-9</b></span><span class="heading"><b>;</b></span><span class="heading"><b>ලූක් 17:1-2</b></span><span class="heading"><b>)</b></span> 
     </div> 
     <div class="p"> <span class="verse v41" data-usfm="MRK.9.41"><span class="content"> </span></span><span class="verse v42" data-usfm="MRK.9.42"><span class="label">42</span><span class="content">“තවද, උන් වහන්සේ කතා කරමින් මා කෙරෙහි අදහාගත් මේ බාලයන්ගෙන් එකෙකු වත් නොමඟ යවන යම් කෙනෙක් ඇද්ද, ඔහුගේ ගෙල වටා මහා ඇඹරුම් ගලක් එල්ලා මුහුදේ හෙළාදැමීම ඔහුට යහපත. </span></span><span class="verse v43" data-usfm="MRK.9.43"><span class="label">43</span><span class="content"> ඔබේ වැටීමට හේතුව ඔබේ අත නම් එය කපා දමන්න. දෑත ඇතිව අපායෙහි නොනිවෙන ගින්නට යාමට වඩා අබ්බාගාත ව ජීවනයට ඇතුළුවීම ඔබට යහපත. </span></span><span class="verse v44" data-usfm="MRK.9.44"><span class="label">44</span><span class="content">අපායේ දී ඔවුන් කාදමන පණුවා නොනසියි. ඔවුන් දවාලන ගින්න නොනිවෙයි. </span></span><span class="verse v45" data-usfm="MRK.9.45"><span class="label">45</span><span class="content">ඔබේ වැටීමට හේතුව ඔබේ පාදය නම් එය කපා දමන්න. දෙපා ඇතිව අපායට හෙළනු ලැබීමට වඩා කොර ව ජීවනයට ඇතුළුවීම ඔබට යහපත. </span></span><span class="verse v46" data-usfm="MRK.9.46"><span class="label">46</span><span class="content">අපායේ දී ඔවුන් කාදමන පණුවා නොනසියි. ඔවුන් දවාලන ගින්න ද නොනිවෙයි. </span></span><span class="verse v47" data-usfm="MRK.9.47"><span class="label">47</span><span class="content"> ඔබේ වැටීමට හේතුව ඔබේ ඇස නම් එය උපුටා දමන්න. දෑස ඇතිව අපායේ හෙළනු ලැබීමට වඩා එක ඇසක් ඇතිව දෙවියන් වහන්සේගේ රාජ්‍යයට ඇතුළුවීම ඔබට යහපත. </span></span><span class="verse v48" data-usfm="MRK.9.48"><span class="label">48</span><span class="content"> අපායේ දී ඔවුන් කාදමන පණුවා නොනසියි, ඔවුන් දවාලන ගින්න ද නොනිවෙයි. </span></span><span class="verse v49" data-usfm="MRK.9.49"><span class="label">49</span><span class="content">ලුණෙන් පවිත්‍රවීම ඇති වන සේ, සියල්ලෝ ම ගින්නෙන් පවිත්‍ර කරනු ලබති. </span></span><span class="verse v50" data-usfm="MRK.9.50"><span class="label">50</span><span class="content"> ලුණු හොඳ ය. එහෙත් ලුණෙහි ලුණු ගතිය නැති වුවහොත්, එයට ලුණු රස කවන්නේ කුමකින් ද? ඔබ තුළ සුහදතාව නමැති ලුණු ගතිය ඇතිව එකිනෙකා සමඟ සාමකාමී ව සිටින්නැ”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>