<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch16" data-usfm="MRK.16">  
     <div class="s1"> <span class="heading"><b>පුනරුජ්ජීවනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:1-8</b></span><span class="heading"><b>;</b></span><span class="heading"><b>ලූක් 24:1-12</b></span><span class="heading"><b>;</b></span><span class="heading"><b>ජොහ 20:1-10</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.16.1"><span class="label">1</span><span class="content">සබත් දින ගෙවුණු පසු මග්දලායේ මරියා ද ජාකොබ්ගේ මව වූ මරියා ද සලෝමි ද ගොස්, උන් වහන්සේ ආලේප කරන පිණිස සුවඳ ද්‍රව්‍ය මිලට ගත්හ. </span></span><span class="verse v2" data-usfm="MRK.16.2"><span class="label">2</span><span class="content">ඔව්හු සතියේ පළමු වන දා පාන්දර, හිරු උදා වූ විගස ම, සොහොන් ගේ ළඟට ආහ. </span></span><span class="verse v3" data-usfm="MRK.16.3"><span class="label">3</span><span class="content">ඔව්හු, “අපට සොහොන් ගෙයි දොරකඩින් ගල ඉවතට පෙරළා දෙන්නේ කවරෙක් දැ”යි ඔවුනොවුන් අතර විමසූ හ. </span></span><span class="verse v4" data-usfm="MRK.16.4"><span class="label">4</span><span class="content">හොඳින් බැලූ කල, ඒ ගල අති විශාල එකක් වුව ද අහකට පෙරළා තිබෙනු ඔව්හු දුටුවෝ ය. </span></span><span class="verse v5" data-usfm="MRK.16.5"><span class="label">5</span><span class="content">එකල ඔව්හු සොහොන් ගෙට පිවිස, සුදු සළුවක් හැඳගත් තරුණයෙකු දකුණු පස ඉඳගෙන සිටිනු දැක භීත වූ හ. </span></span><span class="verse v6" data-usfm="MRK.16.6"><span class="label">6</span><span class="content">ඔහු ඔවුන් අමතා, “බිය නොවන්න; ඔබ සොයන්නේ කුරුසියෙහි ඇණ ගසනු ලැබූ නාසරෙත්හි ජේසුස් වහන්සේ ය; උන් වහන්සේ උත්ථාන වූ සේක; උන් වහන්සේ මෙහි නැත; මේ බලන්න, ඔවුන් උන් වහන්සේ තැන්පත් කළ ස්ථානය; </span></span><span class="verse v7" data-usfm="MRK.16.7"><span class="label">7</span><span class="content"> යන්න, ඔබට කී ලෙස ම උන් වහන්සේ ඔබට කලින් ගලීලයට වඩිනා බවත්, එහි දී ඔබ උන් වහන්සේ දක්නා බවත්, ශ්‍රාවකයන්ට ද පේදුරුට ද දන්වන්නැ”යි කී ය. </span></span><span class="verse v8" data-usfm="MRK.16.8"><span class="label">8</span><span class="content">ඔව්හු කම්පිත ව, විස්මිත ව සොහොන් ගෙයින් පිට වී පලා ගියහ. තවද, ඔව්හු භීත ව සිටි බැවින්, කිසිවෙකුට කිසිවක් නොකී හ.</span></span> 
     </div> 
     <div class="s1"> <span class="heading"><b>මග්දලායේ මරියාට දර්ශනය වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:9-10</b></span><span class="heading"><b>;</b></span><span class="heading"><b>ජොහ 20:11-18</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="MRK.16.8"><span class="content"> </span></span><span class="verse v9" data-usfm="MRK.16.9"><span class="label">9</span><span class="content">සතියේ පළමු වන දා අලුයම ජේසුස් වහන්සේ නැඟිට වදාළ කල, උන් වහන්සේ තමන් විසින් දුෂ්ටාත්මයන් සත් දෙනෙකු දුරු කරනු ලැබූ මග්දලායේ මරියාට මුලින් ම දර්ශනය වූ සේක. </span></span><span class="verse v10" data-usfm="MRK.16.10"><span class="label">10</span><span class="content">ඈ ගොස්, අඬමින් වැලපෙමින් සිටි උන් වහන්සේගේ හිතවතුන්ට එපවත් සැළ කළා ය. </span></span><span class="verse v11" data-usfm="MRK.16.11"><span class="label">11</span><span class="content">එහෙත්, උන් වහන්සේ ජීවමාන ව සිටින බව ද ඇයට දර්ශනය වූ බව ද ඇසූ විට ඔව්හු එය විශ්වාස නො කළහ.</span></span> 
     </div> 
     <div class="s1"> <span class="heading"><b>ශ්‍රාවකයන් දෙදෙනෙකුට දර්ශනය වීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 24:13-35</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MRK.16.11"><span class="content"> </span></span><span class="verse v12" data-usfm="MRK.16.12"><span class="label">12</span><span class="content">ඉක්බිති ඔවුන්ගෙන් දෙදෙනෙකු පිටිසරට යන කල උන් වහන්සේ අන් විලසකින් ඔවුන්ට දර්ශනය වූ සේක. </span></span><span class="verse v13" data-usfm="MRK.16.13"><span class="label">13</span><span class="content">ඒ දෙදෙන ආපසු ගොස් අනික් අයට එපවත් දැන්වූ හ. ඔව්හු ඔවුන් කී දෙය ද විශ්වාස නො කළහ.</span></span> 
     </div> 
     <div class="s1"> <span class="heading"><b>ධර්මදූත සේවාව පැවරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:16-20</b></span><span class="heading"><b>;</b></span><span class="heading"><b>ලූක් 24:36-49</b></span><span class="heading"><b>;</b></span><span class="heading"><b>ජොහ 20:19-23</b></span><span class="heading"><b>;</b></span><span class="heading"><b>ක්‍රියා 1:6-8</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.16.13"><span class="content"> </span></span><span class="verse v14" data-usfm="MRK.16.14"><span class="label">14</span><span class="content">පසුව ජේසුස් වහන්සේ, එකොළොස් දෙනා ආහාර වළඳමින් සිටිය දී ඔවුන්ට ද දර්ශනය වී, උන් වහන්සේ උත්ථාන වූ පසු තමන් වහන්සේ දුටුවන් කීදේ ඔවුන් නොඇදහූ නිසා, ඔවුන්ගේ අවිශ්වාසය හා සිත් දැඩි කම ගැන ඔවුන්ට දොස් පැවරූ සේක. </span></span><span class="verse v15" data-usfm="MRK.16.15"><span class="label">15</span><span class="content">උන් වහන්සේ ඔවුන් අමතා, “ලොව පුරා ගොස් සකල සත්ත්වයා හට සුබ අස්න දේශනා කරන්න; </span></span><span class="verse v16" data-usfm="MRK.16.16"><span class="label">16</span><span class="content">අදහා බව්තීස්ම-ස්නාපනය ලබන තැනැත්තේ ගැළවීම ලබන්නේ ය; එහෙත්, අදහා නොගත් තැනැත්තේ වරදකරු යයි තීන්දුව ලබන්නේ ය. </span></span><span class="verse v17" data-usfm="MRK.16.17"><span class="label">17</span><span class="content">අදහන්නන් ඇසුරු කොටගත් හාස්කම් මේ ය: ඔව්හු මාගේ නාමයෙන් දුෂ්ටාත්ම දුරු කරති; අමුතු භාෂාවලින් කතා කරති; </span></span><span class="verse v18" data-usfm="MRK.16.18"><span class="label">18</span><span class="content">සර්පයන් අතින් අල්ලාගනිති; යම් මාරක විසක් බීවත් ඉන් කිසි අනතුරකට පත් නොවෙති; රෝගීන් පිට අත් තැබූ විට, ඔව්හු සුවය ලබති”යි වදාළ සේක.</span></span> 
     </div> 
     <div class="s1"> <span class="heading"><b>ස්වර්ගාරෝහණය</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 24:50-53</b></span><span class="heading"><b>;</b></span><span class="heading"><b>ක්‍රියා 1:9-11</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="MRK.16.18"><span class="content"> </span></span><span class="verse v19" data-usfm="MRK.16.19"><span class="label">19</span><span class="content"> </span><span class="content"> මෙසේ ජේසුස් ස්වාමීන් වහන්සේ ඔවුන්ට කතා කළ පසු, ස්වර්ගයට ඔසවාගනු ලැබ, දෙවියන් වහන්සේගේ දකුණු පස අසුන් ගත් සේක. </span></span><span class="verse v20" data-usfm="MRK.16.20"><span class="label">20</span><span class="content">ඔව්හු නික්ම ගොස් සෑම තැන ම දේශනා කළහ. සමිඳාණන් වහන්සේ ද ඔවුන් සමඟ ක්‍රියා කරමින්, ඔවුන් අතර සිදු කළ හාස්කම් මඟින් ඒ දේශනය සහතික කර වදාළ සේක.</span></span> 
     </div> 
     <div class="p"> <span class="verse v20" data-usfm="MRK.16.20"><span class="content">ඔව්හු මෙකී අවවාදානුශාසනා පේදුරුට ද ඔහුගේ සහචරයන්ට ද සැකෙවින් පැවසූ හ. ඉක්බිති ජේසුස් වහන්සේ ම සදාතන ගැළවීම පිළිබඳ සුවිශුද්ධ, අජරාමර පණිවුඩය ඔවුන් ලවා පෙරදිග සිට අපරදිග දක්වා යවා වදාළ සේක. ආමෙන්‍.</span></span> 
     </div> 
    </div> 
   </div> 
  </div>
 </body>
</html>