<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch6" data-usfm="MRK.6">  
     <div class="s1"> <span class="heading"><b>නාසරෙත්හි දී ජේසුස් වහන්සේ ප්‍රතික්ෂේප කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:53-58</b></span><span class="heading"><b>;</b></span><span class="heading"><b>ලූක් 4:16-30</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.6.1"><span class="label">1</span><span class="content">උන් වහන්සේ එතැනින් නික්ම සිය රටට පැමිණි සේක. ශ්‍රාවකයෝ ද උන් වහන්සේ පිරිවරා ගියහ. </span></span><span class="verse v2" data-usfm="MRK.6.2"><span class="label">2</span><span class="content">එය සබත් දින වූයෙන් උන් වහන්සේ ධර්මශාලාවෙහි උගන්වන්න පටන්ගත් සේක. උන් වහන්සේට සවන් දුන් සමූහයා විස්මිත ව, “මොහුට මේ දේවල් පහළ වූයේ කොහෙන් ද? මොහුට දී තිබෙන මේ ප්‍රඥාව කිමෙක් ද? මොහු අතින් කරනු ලබන හාස්කම් කවරේ ද? </span></span><span class="verse v3" data-usfm="MRK.6.3"><span class="label">3</span><span class="content">මොහු වඩුවා නොවේ ද? මරියාගේ පුතා නොවේ ද? ජාකොබ්, ජෝසෙප්, ජූදස් හා සීමොන් යන අයගේ සහෝදරයා නොවේ ද? මොහුගේ සහෝදරියනුත් අප අතර සිටිනවා නොවේ ද?” කියා ඔව්හු උන් වහන්සේ ප්‍රතික්ෂේප කළහ. </span></span><span class="verse v4" data-usfm="MRK.6.4"><span class="label">4</span><span class="content"> ජේසුස් වහන්සේ කතා කරමින්, “දිවැසිවරයෙකුට ගරුබුහුමන් නැත්තේ සිය ගමේ දීත්, නෑදෑයන් අතර දීත්, තම ගෙදර දීත් පමණකැ”යි වදාළ සේක. </span></span><span class="verse v5" data-usfm="MRK.6.5"><span class="label">5</span><span class="content">එහි දී රෝගීන් ස්වල්ප දෙනෙකු පිට අත් තබා සුව කිරීම හැර, අන් කිසි හාස්කමක් කරන්න උන් වහන්සේට නොහැකි විය. </span></span><span class="verse v6" data-usfm="MRK.6.6"><span class="label">6</span><span class="content">ඔවුන්ගේ අවිශ්වාසය ගැන උන් වහන්සේ මවිත වූ සේක.</span></span> 
     </div> 
     <div class="s1"> <span class="heading"><b>ධර්මදූත සේවාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:5-15</b></span><span class="heading"><b>;</b></span><span class="heading"><b>ලූක් 9:1-6</b></span><span class="heading"><b>)</b></span> 
     </div> 
     <div class="p"> <span class="verse v6" data-usfm="MRK.6.6"><span class="content">උන් වහන්සේ අනුශාසනා කරමින් අවට ගම්වල සැරිසැරූ සේක. </span></span><span class="verse v7" data-usfm="MRK.6.7"><span class="label">7</span><span class="content">එකල උන් වහන්සේ දොළොස් දෙනා තමන් වෙත කැඳවා ඔවුන් දෙදෙනා බැගින් පිටත් කර යැවූ සේක. අශුද්ධාත්මයන් කෙරෙහි ඔවුන්ට බලය ද දුන් සේක. </span></span><span class="verse v8" data-usfm="MRK.6.8"><span class="label">8</span><span class="content"> ගමනට සැරයටියක් හැර, රොටි වත්, මල්ලක් වත්, පසුම්බිවල මුදල් වත් යන කිසිවක් නොගෙන, වහන් පය ලා, </span></span><span class="verse v9" data-usfm="MRK.6.9"><span class="label">9</span><span class="content">කමිස දෙකක් නොගෙන යන ලෙස ඔවුන්ට අණ කළ සේක. </span></span><span class="verse v10" data-usfm="MRK.6.10"><span class="label">10</span><span class="content">තවද, උන් වහන්සේ ඔවුන්ට කතා කොට, “ඔබ යම් කිසි නිවසකට පිවිසි කල, එතැනින් පිට වී යන තෙක් එහි ම නවතින්න. </span></span><span class="verse v11" data-usfm="MRK.6.11"><span class="label">11</span><span class="content"> යම් තැනක දී, ඔවුන් ඔබ පිළිගන්නේ වත් ඔබේ වචන අසන්නේ වත් නැත්නම්, එතැනින් පිට වී යන කල ඔවුන්ට විරුද්ධ ව සාක්ෂියක් වන පිණිස ඔබේ පාදවල තිබෙන ධූලි ගසා දමන්නැ”යි වදාළ සේක. </span></span><span class="verse v12" data-usfm="MRK.6.12"><span class="label">12</span><span class="content">එලෙස ඔව්හු පිටත් ව ගොස් සෙනඟ පසුතැවී සිත් හරවා ගත යුතු ය යි දේශනා කළහ. </span></span><span class="verse v13" data-usfm="MRK.6.13"><span class="label">13</span><span class="content"> තවද, ඔව්හු බොහෝ දුෂ්ටාත්මයන් දුරු කොට, බොහෝ රෝගීන් ද තෙලින් ආලේප කොට සුවපත් කළහ.</span></span> 
     </div> 
     <div class="s1"> <span class="heading"><b>ස්නාවක ජොහන්ගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:1-12</b></span><span class="heading"><b>;</b></span><span class="heading"><b>ලූක් 9:7-9</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.6.13"><span class="content"> </span></span><span class="verse v14" data-usfm="MRK.6.14"><span class="label">14</span><span class="content"> </span><span class="content"> එකල ජේසුස් වහන්සේගේ කීර්තිරාවය පතළ වී ගිය බැවින් හෙරොද් රජුට එපවත් සැළ විය. සමහරු, “ස්නාවක ජොහන් මළවුන් කෙරෙන් උත්ථාන වී ඇත; මේ බලමහිම ඔහු තුළ ක්‍රියා කරන්නේ ඒ නිසා ය”යි කී හ. </span></span><span class="verse v15" data-usfm="MRK.6.15"><span class="label">15</span><span class="content">එහෙත් සමහරු, “මොහු එලියා ය”යි කී හ. අන් සමහරු, “මොහු පෙර සිටි දිවැසිවරයන් වැනි දිවැසිවරයෙකැ”යි කී හ. </span></span><span class="verse v16" data-usfm="MRK.6.16"><span class="label">16</span><span class="content">එහෙත්, හෙරොද් ඒ ඇසූ කල, “මේ මා විසින් හිස ගසාදම්මන ලද ජොහන් ය; මොහු මළවුන්ගෙන් නැඟිට සිටී” යයි කී ය.</span></span> 
     </div> 
     <div class="p"> <span class="verse v16" data-usfm="MRK.6.16"><span class="content"> </span></span><span class="verse v17" data-usfm="MRK.6.17"><span class="label">17</span><span class="content"> </span><span class="content"> හෙරොද් සිය සොහොයුරා වන පිලිප්ගේ භාර්යාව වූ හෙරෝදියස් සරණ පාවාගත් බැවින්, ඇය නිසා මිනිසුන් යවා ජොහන් අල්ලා බැඳ හිර අඩස්සි කෙළේ ය. </span></span><span class="verse v18" data-usfm="MRK.6.18"><span class="label">18</span><span class="content">“ඔබේ සහෝදරයාගේ භාර්යාව තබාගැනීම ඔබට යුතු නැතැ”යි ජොහන් හෙරොද්ට කී බැවින්, </span></span><span class="verse v19" data-usfm="MRK.6.19"><span class="label">19</span><span class="content">හෙරෝදියස් ඔහු කෙරේ වෛර බැඳ, ඔහු මරවන්නට අදහස් කරගෙන සිටියා ය. එහෙත්, එය කළ නොහැකි විය. </span></span><span class="verse v20" data-usfm="MRK.6.20"><span class="label">20</span><span class="content">මන්ද, ජොහන් සත්ගුණවත් දැහැමි මිනිසෙකු බව හෙරොද් දැන, ඔහුට බිය ව, ඔහු ආරක්ෂා කළ හෙයිනි. තවද, ඔහුගේ බස් අසා හෙරොද් බොහෝ වියවුල් වුව ද සන්තෝෂයෙන් ඔහුට කන් දුන්නේ ය.</span></span> 
     </div> 
     <div class="p"> <span class="verse v20" data-usfm="MRK.6.20"><span class="content"> </span></span><span class="verse v21" data-usfm="MRK.6.21"><span class="label">21</span><span class="content">සුදුසු අවස්ථාවක් පැමිණියෙන්, හෙරොද් සිය ජන්මෝත්සව දින, තමාගේ උසස් නිලධාරීන්ට ද ප්‍රධාන සේනාධිපතීන්ට ද ගලීලයේ ප්‍රභූවරයන්ට ද මංගල භෝජනයක් පිළියෙළ කෙළේ ය. </span></span><span class="verse v22" data-usfm="MRK.6.22"><span class="label">22</span><span class="content">එවිට හෙරෝදියස්ගේ දුව එහි පිවිස රඟ පා, හෙරොද්ගේ සහ ඔහු සමඟ භෝජන සංග්‍රහයට පැමිණ සිටි අමුත්තන්ගේ නෙත් සිත් පිනවූවා ය. එකල රජතුමා තරුණියට කතා කොට, “ඔබ කැමැති ඕනෑම දෙයක් මාගෙන් ඉල්ලන්න, එය ඔබට දෙමි”යි කී ය. </span></span><span class="verse v23" data-usfm="MRK.6.23"><span class="label">23</span><span class="content">තවද, “ඉල්ලන ඕනෑම දෙයක්, මාගේ රාජ්‍යයෙන් අඩක් වුවත්, ඔබට දෙමි”යි ඔහු ඇයට දිවුරුම් දුන්නේ ය. </span></span><span class="verse v24" data-usfm="MRK.6.24"><span class="label">24</span><span class="content">ඈ පිටතට ගොස්, “මම කුමක් ඉල්ලම් දැ”යි ඇගේ මවගෙන් ඇසුවා ය. “ස්නාවක ජොහන්ගේ හිස” යයි ඈ කීවා ය. </span></span><span class="verse v25" data-usfm="MRK.6.25"><span class="label">25</span><span class="content">එවිට තරුණිය වහා ම රජු වෙත පැමිණ, “ඔබ ස්නාවක ජොහන්ගේ හිස තැටියක ලා දැන් මට දෙනු මැනව”යි කීවා ය. </span></span><span class="verse v26" data-usfm="MRK.6.26"><span class="label">26</span><span class="content">රජතුමා අතිශයින් ශෝක විය. එහෙත්, ඔහුගේ දිවුරුම නිසා ද, අමුත්තන් නිසා ද, ඈට දුන් පොරොන්දුව කඩ කරන්න අකමැති විය. </span></span><span class="verse v27" data-usfm="MRK.6.27"><span class="label">27</span><span class="content">එකෙණෙහි ම රජතුමා මුර සෙබළෙකු යවමින් ජොහන්ගේ හිස ගෙනෙන්න අණ කෙළේ ය. ඔහු ද ගොස් හිර ගෙයි දී ජොහන්ගේ හිස ගසාදමා </span></span><span class="verse v28" data-usfm="MRK.6.28"><span class="label">28</span><span class="content">එය තැටියක ලා ගෙනවුත්, තරුණියට දුන්නේ ය; තරුණිය ද එය මවට දුන්නා ය. </span></span><span class="verse v29" data-usfm="MRK.6.29"><span class="label">29</span><span class="content">ජොහන්ගේ ගෝලයෝ ඒ ගැන අසා අවුත්, ඔහුගේ මෘත දේහය ගෙන ගොස්, සොහොන් ගෙයක තැන්පත් කළහ.</span></span> 
     </div> 
     <div class="s1"> <span class="heading"><b>පන්දහසකට කෑම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:13-21</b></span><span class="heading"><b>;</b></span><span class="heading"><b>ලූක් 9:10-17</b></span><span class="heading"><b>;</b></span><span class="heading"><b>ජොහ 6:1-14</b></span><span class="heading"><b>)</b></span> 
     </div> 
     <div class="p"> <span class="verse v29" data-usfm="MRK.6.29"><span class="content"> </span></span><span class="verse v30" data-usfm="MRK.6.30"><span class="label">30</span><span class="content">ප්‍රේරිතයෝ ජේසුස් වහන්සේ වෙත රැස් ව තමන් කළ සියල්ල ද ඉගැන්වූ සියල්ල ද උන් වහන්සේට සැළ කළහ. </span></span><span class="verse v31" data-usfm="MRK.6.31"><span class="label">31</span><span class="content">එවිට උන් වහන්සේ කතා කරමින්, “ඔබ පමණක් වෙන් ව, හුදකලා තැනකට අවුත් මඳ වේලාවක් විවේක ගන්නැ”යි ඔවුන්ට වදාළ සේක. එසේ කීවේ, ඔවුන්ට කෑම කන්න වත් අවකාශයක් නැති තරමට යන එන අය බොහෝ වූ බැවිනි. </span></span><span class="verse v32" data-usfm="MRK.6.32"><span class="label">32</span><span class="content">එවිට ඔව්හු පමණක් ඔරුවෙන් හුදකලා තැනකට ගියෝ ය.</span></span> 
     </div> 
     <div class="p"> <span class="verse v32" data-usfm="MRK.6.32"><span class="content"> </span></span><span class="verse v33" data-usfm="MRK.6.33"><span class="label">33</span><span class="content">බොහෝ දෙනෙක් ඔවුන් යනවා දැක, ඔව්හු කවරහු දැ යි හැඳින, සියලු නුවරවලින් එක් වී ගොඩින් දිව අවුත්, ඔවුන්ට පෙර එහි පැමිණියහ. </span></span><span class="verse v34" data-usfm="MRK.6.34"><span class="label">34</span><span class="content"> උන් වහන්සේ ගොඩට ආ කල, මහ පිරිසක් දැක, එඬේරෙකු නැති බැටළුවන් වැනි වූ, ඔවුන්ට අනුකම්පා කොට, ඔවුන්ට බොහෝ දේ උගන්වන්න පටන්ගත් සේක. </span></span><span class="verse v35" data-usfm="MRK.6.35"><span class="label">35</span><span class="content">දවස ගෙවී යත් ම ශ්‍රාවකයෝ උන් වහන්සේ වෙත අවුත්, “මෙය පාළු තැනකි; දැන් රෑ බෝ වී ඇත; </span></span><span class="verse v36" data-usfm="MRK.6.36"><span class="label">36</span><span class="content">එබැවින් අවට ගම් නියම්ගම් වලට ගොස් තමන්ට කෑමට යමක් මිලයට ගන්න පිණිස මොවුන් යන්න හැරිය මැනවැ”යි කී හ. </span></span><span class="verse v37" data-usfm="MRK.6.37"><span class="label">37</span><span class="content">එහෙත් උන් වහන්සේ උත්තර දෙමින්, “ඔබ ම ඔවුන්ට කෑමට යමක් දෙන්නැ”යි වදාළ සේක. එවිට ඔව්හු පිළිතුරු දෙමින්, “අප ගොස් රිදී කාසි දෙසියයක රොටි මිල දී ගෙන ඔවුන්ට කෑමට දෙන්න දැ”යි උන් වහන්සේගෙන් ඇසූ හ. </span></span><span class="verse v38" data-usfm="MRK.6.38"><span class="label">38</span><span class="content">“ඔබ ළඟ රොටි කීයක් තිබේ ද කියා ගොස් බලන්නැ”යි උන් වහන්සේ ඔවුන්ට වදාළ සේක. ඔව්හු සොයා බලා අවුත්, “රොටි පහක් හා මසුන් දෙදෙනෙකැ”යි කී හ.</span></span> 
     </div> 
     <div class="p"> <span class="verse v38" data-usfm="MRK.6.38"><span class="content"> </span></span><span class="verse v39" data-usfm="MRK.6.39"><span class="label">39</span><span class="content">උන් වහන්සේ ඔවුන් සියල්ලන් කාණ්ඩ වශයෙන් නිල් තණ බිම පිට හිඳුවන්න ශ්‍රාවකයන්ට අණ කළ සේක. </span></span><span class="verse v40" data-usfm="MRK.6.40"><span class="label">40</span><span class="content">ඔව්හු සියය සියය හා පණස පණස බැගින්, පේළි වශයෙන් හිඳගත්හ. </span></span><span class="verse v41" data-usfm="MRK.6.41"><span class="label">41</span><span class="content">උන් වහන්සේ රොටි පහත්, මසුන් දෙදෙනාත් ගෙන ස්වර්ගය දෙස බලා, ආශීර්වාදය පවසා, රොටි කඩා, ඔවුන් ඉදිරියෙහි තබන්න ශ්‍රාවකයන්ට දී, මසුන් දෙදෙනාත් ඒ සැමට බෙදා දුන් සේක. </span></span><span class="verse v42" data-usfm="MRK.6.42"><span class="label">42</span><span class="content">සෑම දෙන ම කා තෘප්තියට පැමිණියහ. </span></span><span class="verse v43" data-usfm="MRK.6.43"><span class="label">43</span><span class="content">ඉතිරි රොටි කැබලිවලින් ද මසුන්ගෙන් ද කූඩා දොළොසක් පිරෙන තරම් රැස්කරගත්හ. </span></span><span class="verse v44" data-usfm="MRK.6.44"><span class="label">44</span><span class="content">රොටි කෑ පුරුෂයෝ පන්දහසක් වූ හ.</span></span> 
     </div> 
     <div class="s1"> <span class="heading"><b>මුහුද මත ඇවිදීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:22-33</b></span><span class="heading"><b>;</b></span><span class="heading"><b>ජොහ 6:15-21</b></span><span class="heading"><b>)</b></span> 
     </div> 
     <div class="p"> <span class="verse v44" data-usfm="MRK.6.44"><span class="content"> </span></span><span class="verse v45" data-usfm="MRK.6.45"><span class="label">45</span><span class="content">එකෙණෙහි ම උන් වහන්සේ සමූහයා විසුරුවා හැරිය සේක. සිය ශ්‍රාවකයන්ට ද ඔරුවට නැඟී තමන්ට පෙරටුව බෙත්සයිදාව බලා එගොඩට යන්න අණ දුන් සේක. </span></span><span class="verse v46" data-usfm="MRK.6.46"><span class="label">46</span><span class="content">උන් වහන්සේ ඔවුන්ගෙන් වෙන් වූ පසු යාච්ඤා කරනු වස් කන්දට නැඟුණු සේක. </span></span><span class="verse v47" data-usfm="MRK.6.47"><span class="label">47</span><span class="content">සවස් වූ කල ඔරුව මුහුද මැද විය. උන් වහන්සේ තනි ව ගොඩ සිටි සේක. </span></span><span class="verse v48" data-usfm="MRK.6.48"><span class="label">48</span><span class="content">සුළඟ ඔවුන්ට විරුද්ධ ව හැමූ බැවින්, ඔවුන් ඔරු පැදීමෙන්‍ වෙහෙසෙනු දුටු උන් වහන්සේ, රෑ සතර වැනි යාමය</span><span class="content"> පමණේ දී මුහුද පිට ඇවිදිමින් ම ඔවුන් වෙත අවුත් ඔවුන් පසු කර යන්න තැත් කළ සේක. </span></span><span class="verse v49" data-usfm="MRK.6.49"><span class="label">49</span><span class="content">ඔව්හු උන් වහන්සේ මුහුද පිට ඇවිදිනු දැක, “ඒ අවතාරයකැ”යි සිතා බියෙන් මොරගැසූ හ. </span></span><span class="verse v50" data-usfm="MRK.6.50"><span class="label">50</span><span class="content">සියල්ලෝ ම උන් වහන්සේ දැක බිය වූ හ. එහෙත් උන් වහන්සේ එකෙණෙහි ම, “ධෛර්ය ගන්න; ඒ මම ය; බිය නොවන්නැ”යි ඔවුන්ට කියා </span></span><span class="verse v51" data-usfm="MRK.6.51"><span class="label">51</span><span class="content">ඔවුන් සිටි ඔරුවට නැඟුණු සේක. සුළඟ නැවතිණි. ඔව්හු විස්මයෙන් විස්මයට පත් වූ හ. </span></span><span class="verse v52" data-usfm="MRK.6.52"><span class="label">52</span><span class="content">ඔවුන්ගේ මනස අඳුරු වී තිබිණි. මක්නිසා ද රොටි පිළිබඳ සිද්ධිය ඔවුන්ට අවබෝධ නොවූ බැවිනි.</span></span> 
     </div> 
     <div class="s1"> <span class="heading"><b>ගෙන්නෙසෙරෙත්හි රෝගීන් සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:34-36</b></span><span class="heading"><b>)</b></span> 
     </div> 
     <div class="p"> <span class="verse v52" data-usfm="MRK.6.52"><span class="content"> </span></span><span class="verse v53" data-usfm="MRK.6.53"><span class="label">53</span><span class="content">ඔව්හු එගොඩ වී ගෙන්නෙසෙරෙත් රටට පැමිණ ඔරුව වෙරළෙහි බැන්දෝ ය. </span></span><span class="verse v54" data-usfm="MRK.6.54"><span class="label">54</span><span class="content">ඔවුන් ඔරුවෙන් නික්මුණු කෙණෙහි ම ජනයා උන් වහන්සේ හැඳිනගත්හ. </span></span><span class="verse v55" data-usfm="MRK.6.55"><span class="label">55</span><span class="content">ඔව්හු ඒ අවට රට පුරා දිව ගොස්, උන් වහන්සේ යම් තැනකට ආ බව පතළ වී ද, එතැනට රෝගීන් යහන් පිටින් උසුලා ගෙනෙන්න පටන්ගත්හ. </span></span><span class="verse v56" data-usfm="MRK.6.56"><span class="label">56</span><span class="content">උන් වහන්සේ යම් කිසි ගම්මානයකට හෝ ගොවිපොළකට හෝ නුවරකට හෝ ඇතුළු වූ සේක් ද, එහි ඔව්හු රෝගීන් කඩපිල්වල තබා, ඔවුන්ට උන් වහන්සේගේ සළුවේ දාවල්ල පමණ වත් ස්පර්ශ කරන්න ඉඩ දෙන ලෙස ඉල්ලූ හ. එසේ ස්පර්ශ කළ හැම දෙනාට ම සුවය ලැබිණි.</span></span> 
     </div> 
    </div> 
   </div> 
  </div>
 </body>
</html>