<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch12" data-usfm="MRK.12">  
     <div class="s1"> <span class="heading"><b>මිදි වත්ත හා වැවිලිකරුවන් පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:33-46</b></span><span class="heading"><b>;</b></span><span class="heading"><b>ලූක් 20:9-18</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.12.1"><span class="label">1</span><span class="content"> </span><span class="content"> ජේසුස් වහන්සේ ඔවුන්ට තවදුරටත් උපමා මඟින් කතා කරමින් මෙසේ වදාළ සේක: “එක් මිනිසෙක් මිදි වත්තක් වගා කොට, එය වටා වැටක් බැඳ, මිදි යන්ත්‍රයට වළක් කැණ, මුර අට්ටාලයක් ඉදි කොට, ගොවීන්ට අඳයට දී පිට රට ගියේ ය. </span></span><span class="verse v2" data-usfm="MRK.12.2"><span class="label">2</span><span class="content">ඔහු මිදි වත්තේ පලදාවෙන් සිය කොටස අඳකාරයන්ගෙන් ගන්නා පිණිස අස්වැන්න වාරයේ දී ගොවීන් වෙත දාසයෙකු යැවී ය. </span></span><span class="verse v3" data-usfm="MRK.12.3"><span class="label">3</span><span class="content">ඔව්හු දාසයා අල්ලා තළා පෙළා, ඔහු හිස් අතින් හැරියෝ ය. </span></span><span class="verse v4" data-usfm="MRK.12.4"><span class="label">4</span><span class="content">යළිත් ඔහු වෙන දාසයෙකු ඔවුන් වෙත යැවී ය. ඔව්හු ඔහුගේ හිස තුවාළ කොට ඔහුට නින්දා අපහාස ද කළහ. </span></span><span class="verse v5" data-usfm="MRK.12.5"><span class="label">5</span><span class="content">ඔහු තවත් කෙනෙකු යැවී ය. ඔව්හු ඔහු ද මැරූ හ; තවත් බොහෝ දෙනෙකුන්ට එසේ ම කළහ. සමහරු තැළුම් කෑ හ; සෙසු අය මැරුම් කෑ හ. </span></span><span class="verse v6" data-usfm="MRK.12.6"><span class="label">6</span><span class="content">ඔහුට තව එක් කෙනෙක්, එනම්, ප්‍රේමාන්විත පුත්‍ර රත්නයක් සිටියේ ය. ‘ඔවුන් මාගේ පුත්‍රයාට ගරු කරනු ඇතැ’යි කියා, අවසාන වශයෙන් ඔහු ද ඔවුන් වෙත යැවී ය. </span></span><span class="verse v7" data-usfm="MRK.12.7"><span class="label">7</span><span class="content">එහෙත්, ඒ ගොවීහු තමන් අතර කතා වී, ‘මේ උරුමක්කාරයා ය. එන්න, මොහු මරමු. එවිට උරුමය අප සතු වන්නේ ය’ කියා </span></span><span class="verse v8" data-usfm="MRK.12.8"><span class="label">8</span><span class="content">ඔහු අල්ලා, මරා, මිදි වත්තෙන් බැහැරට ඇද දැමූ හ. </span></span><span class="verse v9" data-usfm="MRK.12.9"><span class="label">9</span><span class="content">ඉතින් මිදි වතු හිමියා කුමක් කරනු ඇද් ද? ඔහු ඇවිත් ඒ ගොවීන් නසා දමා මිදි වත්ත අන් අයට පවරනු ඇත. </span></span><span class="verse v10" data-usfm="MRK.12.10"><span class="label">10</span><span class="content"> මේ ශුද්ධ ලියවිලි පදයවත් ඔබ කියවා, නැද් ද?</span></span> 
     </div> 
     <div class="q2"> <span class="verse v10" data-usfm="MRK.12.10"><span class="content">‘ගෘහ ශිල්පීන් ඉවත ලූ ගල ම කොණේ මුල් ගල වී ඇත;</span></span> 
     </div> 
     <div class="q"> <span class="verse v10" data-usfm="MRK.12.10"><span class="content"> </span></span><span class="verse v11" data-usfm="MRK.12.11"><span class="label">11</span><span class="content">මෙය සමිඳුන්ගේ ම ක්‍රියාවකි, අප ඇස් හමුයෙහි එය විස්මයජනක ය.’ “</span></span> 
     </div> 
     <div class="p"> <span class="verse v11" data-usfm="MRK.12.11"><span class="content"> </span></span><span class="verse v12" data-usfm="MRK.12.12"><span class="label">12</span><span class="content">මේ උපමාව තමන්ට විරුද්ධ ව එල්ල කළ බව තේරුම්ගත් ඔව්හු උන් වහන්සේ අල්ලන්නට තැත් කළහ. එහෙත්, ජනකායට බිය වූයෙන් ඔව්හු උන් වහන්සේ අත්හැර යන්න ගියහ.</span></span> 
     </div> 
     <div class="s1"> <span class="heading"><b>අධිරාජයාට බදු ගෙවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:15-22</b></span><span class="heading"><b>;</b></span><span class="heading"><b>ලූක් 20:20-26</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MRK.12.12"><span class="content"> </span></span><span class="verse v13" data-usfm="MRK.12.13"><span class="label">13</span><span class="content">වචනයකින් උන් වහන්සේ අසු කර ගන්නා පිණිස ඔව්හු පරිසිවරුන්ගෙන් ද හෙරෝදිවරුන්ගෙන් ද සමහරෙකු උන් වහන්සේ වෙත යැවූ හ. </span></span><span class="verse v14" data-usfm="MRK.12.14"><span class="label">14</span><span class="content">ඔව්හු අවුත්, “ගුරුදේවයෙනි, ඔබ අවංක මිනිසෙකු බවත්, කිසිවෙකු නොතකන බවත් අපි දනිමු; ඔබ මිනිසුන්ගේ තරාතිරම් නොබලා, දෙවියන් වහන්සේගේ මාර්ගය සැබෑ ලෙස උගන්වන සේක. සීසර් අධිරාජයාට බදු දීම යුතු ද අයුතු ද? දෙමු ද, නොදෙමු දැ”යි උන් වහන්සේගෙන් ඇසූ හ. </span></span><span class="verse v15" data-usfm="MRK.12.15"><span class="label">15</span><span class="content">එහෙත් උන් වහන්සේ ඔවුන්ගේ කෛරාටිකකම දැන, “කුමට මා පරීක්ෂා කරන්නහු ද? මට බලන්න රිදී කාසියක් මෙහි ගෙනෙන්නැ”යි වදාළ සේක. </span></span><span class="verse v16" data-usfm="MRK.12.16"><span class="label">16</span><span class="content">ඔව්හු කාසියක් ගෙනාහ. “මේ රූපයත්, සටහනත් කාගේ දැ”යි උන් වහන්සේ ඔවුන්ගෙන් ඇසූ සේක. “සීසර් අධිරාජයාගේ ය”යි ඔව්හු කී හ. </span></span><span class="verse v17" data-usfm="MRK.12.17"><span class="label">17</span><span class="content">එවිට ජේසුස් වහන්සේ උත්තර දෙමින්, “රජුගේ දේ රජුට ද දෙවියන් වහන්සේගේ දේ දෙවියන් වහන්සේට ද දෙන්නැ”යි ඔවුන්ට වදාළ සේක. ඔව්හු උන් වහන්සේ ගැන අතිශයින් පුදුම වූ හ.</span></span> 
     </div> 
     <div class="s1"> <span class="heading"><b>පුනරුජ්ජීවන ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:23-33</b></span><span class="heading"><b>;</b></span><span class="heading"><b>ලූක් 20:27-40</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MRK.12.17"><span class="content"> </span></span><span class="verse v18" data-usfm="MRK.12.18"><span class="label">18</span><span class="content"> </span><span class="content"> පුනරුජ්ජීවනයක් නැතැ යි උගන්වන සද්දුසිවරුන්ගෙන් සමහරු උන් වහන්සේ වෙත අවුත් ප්‍රශ්න කරමින්, උන් වහන්සේගෙන් මෙසේ ඇසූ හ: </span></span><span class="verse v19" data-usfm="MRK.12.19"><span class="label">19</span><span class="content"> “ගුරුදේවයෙනි, යමෙකුගේ සහෝදරයෙක් දරුවෙකු නොලැබ, සිය භාර්යාව ජීවත් ව සිටිය දී මියගියොත්, ඔහුගේ සහෝදරයා ඒ ස්ත්‍රිය පාවාගෙන සිය සහෝදරයාගේ නමට දරුවන් ඉපදවිය යුතු ය යි මෝසෙස් විසින් අපට අණ දී තිබේ. </span></span><span class="verse v20" data-usfm="MRK.12.20"><span class="label">20</span><span class="content">වරක් සහෝදරයෝ සත් දෙනෙක් සිටියහ. පළමුවැන්නා භාර්යාවක පාවාගෙන දරුපල නැති ව මළේ ය. </span></span><span class="verse v21" data-usfm="MRK.12.21"><span class="label">21</span><span class="content">දෙවැන්නාත් ඇය පාවාගෙන දරුපල නැති ව මළේ ය. තෙවැන්නාටත් එසේ ම විය. </span></span><span class="verse v22" data-usfm="MRK.12.22"><span class="label">22</span><span class="content">සත්දෙන ම දරුපල නැති ව මළෝ ය. හැමට ම පසු ස්ත්‍රිය ද මළා ය. </span></span><span class="verse v23" data-usfm="MRK.12.23"><span class="label">23</span><span class="content">සත් දෙනා ම ඇය භාර්යාව කොට පාවාගත් බැවින් පුනරුජ්ජීවනයේ දී, ඔවුන් මළවුන්ගෙන් නැඟිටින කල ඈ ඔවුන්ගෙන් කවරෙකුගේ භාර්යාව වන්නී ද?”</span></span> 
     </div> 
     <div class="p"> <span class="verse v23" data-usfm="MRK.12.23"><span class="content"> </span></span><span class="verse v24" data-usfm="MRK.12.24"><span class="label">24</span><span class="content">ජේසුස් වහන්සේ ඔවුන්ට කතා කොට මෙසේ වදාළ සේක: “ඔබ මුළා වන්නේ ශුද්ධ ලියවිලි වත් දෙවියන් වහන්සේගේ බලපරාක්‍රමය වත් නොදන්නා නිසා නොවේ ද? </span></span><span class="verse v25" data-usfm="MRK.12.25"><span class="label">25</span><span class="content">මා එසේ කියන්නේ මළවුන්ගෙන් උත්ථානවීමේ දී ආවාහ වීමක් හෝ විවාහ වීමක් හෝ නැති බැවිනි; ඔව්හු ස්වර්ගයෙහි දේව දූතයන් මෙන්‍ වෙති. </span></span><span class="verse v26" data-usfm="MRK.12.26"><span class="label">26</span><span class="content"> තවද මළවුන් නැඟිටුවනු ලැබීම ගැන, ‘මම ආබ්‍රහම්ගේ දෙවියන් වහන්සේ ය, ඊසාක්ගේ දෙවියන් වහන්සේ ය, ජාකොබ්ගේ දෙවියන් වහන්සේ ය’යි දෙවියන් වහන්සේ මෝසෙස්ට වදාළ බව ඔහුගේ පොතේ ගිනිගත් පඳුර ගැන සඳහන් වන පාඨයෙහි ඔබ කියවා නැද් ද? </span></span><span class="verse v27" data-usfm="MRK.12.27"><span class="label">27</span><span class="content">උන් වහන්සේ මළවුන්ගේ දෙවියන් වහන්සේ නොව ජීවතුන්ගේ දෙවියන් වහන්සේ ය. ඔබ බොහෝ සේ මුළා ව ගොස් ඇත.”</span></span> 
     </div> 
     <div class="s1"> <span class="heading"><b>ශ්‍රේෂ්ඨතම ආඥාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:34-40</b></span><span class="heading"><b>;</b></span><span class="heading"><b>ලූක් 10:25-28</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="MRK.12.27"><span class="content"> </span></span><span class="verse v28" data-usfm="MRK.12.28"><span class="label">28</span><span class="content"> </span><span class="content"> විනයධරයන්ගෙන් කෙනෙක් පැමිණ, ඔවුන් එකතු වී උන් වහන්සේ සමඟ විවාද කරනු අසා, උන් වහන්සේ ඔවුන්ට මැනවින් පිළිතුරු දුන් බව ද දැක, “සියලු ආඥා අතරෙන් ශ්‍රේෂ්ඨතම ආඥාව කිමෙක් දැ”යි උන් වහන්සේගෙන් ප්‍රශ්න කෙළේ ය. </span></span><span class="verse v29" data-usfm="MRK.12.29"><span class="label">29</span><span class="content"> ජේසුස් වහන්සේ උත්තර දෙමින්, “ශ්‍රේෂ්ඨතම ආඥාව මේ ය: ‘ඉශ්රායෙල් වැසියෙනි, අසන්න, අපේ ස්වාමින් වන දෙවියන් වහන්සේ එක ම සමිඳාණන් වහන්සේ ය. </span></span><span class="verse v30" data-usfm="MRK.12.30"><span class="label">30</span><span class="content">නුඹේ මුළු හෘදයෙන් ද නුඹේ මුළු ආත්මයෙන් ද නුඹේ මුළු බුද්ධියෙන් ද නුඹේ මුළු වීර්යයෙන් ද නුඹේ දෙවි‍ ස්වාමීන් වහන්සේට ප්‍රේම කරන්න.’ </span></span><span class="verse v31" data-usfm="MRK.12.31"><span class="label">31</span><span class="content"> දෙවැන්න මේ ය: ‘නුඹ නුඹට ම ප්‍රේම කරන්නාක් මෙන්‍ නුඹේ අසල්වැසියාට ප්‍රේම කරන්න.’ මෙයට වඩා ශ්‍රේෂ්ඨ අන් කිසි ආඥාවක් නැතැ”යි වදාළ සේක. </span></span><span class="verse v32" data-usfm="MRK.12.32"><span class="label">32</span><span class="content"> එවිට විනයධරයා උන් වහන්සේට පිළිතුරු දෙමින්, “ගුරුදේවයෙනි, එය සැබෑ ය. ‘උන් වහන්සේ එක ම තැනැන් වහන්සේ ය’යි ඔබ කීවා හරි ය. උන් වහන්සේ හැර අන් දෙවි‍ කෙනෙක් නැත. </span></span><span class="verse v33" data-usfm="MRK.12.33"><span class="label">33</span><span class="content"> මුළු හෘදයෙන් ද මුළු ආත්මයෙන් ද මුළු බුද්ධියෙන් ද මුළු වීර්යයෙන් ද උන් වහන්සේට ප්‍රේම කිරීම සහ තමාට මෙන්‍ ම තම අසල්වැසියාට ප්‍රේම කිරීම, දවන යාග පූජා හා වෙනත් පූජා සියල්ලට ම වඩා ශ්‍රේෂ්ඨය”යි කීවේ ය. </span></span><span class="verse v34" data-usfm="MRK.12.34"><span class="label">34</span><span class="content">ඔහු කොතරම් තේරුම් පැහැදුම් ඇතුව පිළිතුරු දුන්නේ දැ යි ජේසුස් වහන්සේ දැක “ඔබ දෙවියන් වහන්සේගේ රාජ්‍යයට නුදුරු ව සිටින්නෙහි ය”යි ඔහුට වදාළ සේක. ඉන්පසු උන් වහන්සේගෙන් කිසි ප්‍රශ්නයක් අසන්න කිසිවෙකුට ධෛර්යයක් නො වී ය.</span></span> 
     </div> 
     <div class="s1"> <span class="heading"><b>දාවිත්ගේ පුත්‍රයා මෙන්‍ ම ස්වාමීන් ද වන ක්‍රිස්තුස් වහන්සේ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:41-46</b></span><span class="heading"><b>;</b></span><span class="heading"><b>ලූක් 20:41-44</b></span><span class="heading"><b>)</b></span> 
     </div> 
     <div class="p"> <span class="verse v34" data-usfm="MRK.12.34"><span class="content"> </span></span><span class="verse v35" data-usfm="MRK.12.35"><span class="label">35</span><span class="content">ජේසුස් වහන්සේ දේව මාලිගාවෙහි අනුශාසනා කරමින්, “ක්‍රිස්තුන් වහන්සේ දාවිත්ගේ පුත්‍රයා යයි විනයධරයෝ කෙසේ කියත් ද? </span></span><span class="verse v36" data-usfm="MRK.12.36"><span class="label">36</span><span class="content"> දාවිත් ම ශුද්ධාත්මානුභාවයෙන් කතා කරමින්:</span></span> 
     </div> 
     <div class="q1"> <span class="verse v36" data-usfm="MRK.12.36"><span class="content">‘මා ඔබ සතුරන් ඔබ පාද යට ලන තෙක් මා දකුණු පස අසුන් ගන්න කියා සමිඳාණෝ මා සමිඳුන්ට වදාළ සේකැ’යි</span></span> 
     </div> 
     <div class="m"> <span class="verse v36" data-usfm="MRK.12.36"><span class="content">කී ය. </span></span><span class="verse v37" data-usfm="MRK.12.37"><span class="label">37</span><span class="content">දාවිත් උන් වහන්සේට ‘සමිඳුන්’ කියා අමතයි. එසේ නම්, උන් වහන්සේ ඔහුගේ පුත්‍රයා වන්නේ කෙසේ දැ”යි ඇසූ සේක. මහා ජනකායක් උන් වහන්සේට සතුටින් සවන් දුන්හ.</span></span> 
     </div> 
     <div class="s1"> <span class="heading"><b>විනයධරයන් හට චෝදනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 23:1-36</b></span><span class="heading"><b>;</b></span><span class="heading"><b>ලූක් 20:45-47</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="MRK.12.37"><span class="content"> </span></span><span class="verse v38" data-usfm="MRK.12.38"><span class="label">38</span><span class="content">උන් වහන්සේ සිය අනුශාසනාවේ දී කතා කරමින්, “විනයධරයන්ගෙන් පරෙස්සම් වන්න. ඔව්හු දිග උතුරු සළු හැඳ සක්මන් කරන්න ද වෙළෙඳපොළවල දී ගෞරවාචාර ලබන්න ද ප්‍රිය වෙති; </span></span><span class="verse v39" data-usfm="MRK.12.39"><span class="label">39</span><span class="content">ධර්මශාලාවල දී මූලාසනවලටත්, මංගල භෝජනවල දී සම්භාවනීය ආසන ලබන්ටත් ප්‍රිය වෙති; </span></span><span class="verse v40" data-usfm="MRK.12.40"><span class="label">40</span><span class="content">වැන්දඹුවන්ගේ ගේදොර කාදමති; පෙනුමට දිගින් දිගට යාච්ඤා කරති; මොවුහු වඩාත් බරපතල දඬුවමක් ලබති”යි වදාළ සේක.</span></span> 
     </div> 
     <div class="s1"> <span class="heading"><b>වැන්දඹුවගේ පඬුර</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 21:1-4</b></span><span class="heading"><b>)</b></span> 
     </div> 
     <div class="p"> <span class="verse v40" data-usfm="MRK.12.40"><span class="content"> </span></span><span class="verse v41" data-usfm="MRK.12.41"><span class="label">41</span><span class="content">උන් වහන්සේ දේව මාලිගාවේ මුදල් ගබඩාව ඉදිරියේ වැඩ හිඳ සෙනඟ එයට මුදල් දමනු බලා හුන් සේක. ධනපතීහු බොහෝ දෙනෙක් බොහෝ මුදල් දැමූ හ. </span></span><span class="verse v42" data-usfm="MRK.12.42"><span class="label">42</span><span class="content">එක් දිළිඳු වැන්දඹුවක් අවුත්, සතයක් පමණ වටිනා තඹ සල්ලි දෙකක් දැමුවා ය. </span></span><span class="verse v43" data-usfm="MRK.12.43"><span class="label">43</span><span class="content">උන් වහන්සේ ශ්‍රාවකයන් තමන් වෙත කැඳවා, “සැබැවින් ම මම ඔබට කියමි, මේ දිළිඳු වැන්දඹුව ගබඩාවට මුදල් දැමූ අනික් හැම දෙනාට ම වැඩියෙන් දැමුවා ය. </span></span><span class="verse v44" data-usfm="MRK.12.44"><span class="label">44</span><span class="content">ඒ කවුරුත් තමන්ගේ වැඩිපුර මුදලින් යමක් දැමූ හ. එහෙත් මෑ, දුප්පත් ව සිටිය දීත් සිය දිවිපෙවෙත සඳහා තිබුණු මුළු වත්කම ම දැමුවා ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>