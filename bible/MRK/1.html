<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch1" data-usfm="MRK.1">  
     <div class="s1"> <span class="heading"><b>ස්නාවක ජොහන්ගේ දේශනාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 3:1-12</b></span><span class="heading"><b>;</b></span><span class="heading"><b>ලූක් 3:1-9-15-17</b></span><span class="heading"><b>;</b></span><span class="heading"><b>ජොහ 1:19-28</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.1.1"><span class="label">1</span><span class="content">දේව පුත්‍ර ජේසුස් ක්‍රිස්තුන් වහන්සේ පිළිබඳ සුබ අස්නේ ආරම්භය මෙය ය. </span></span><span class="verse v2" data-usfm="MRK.1.2"><span class="label">2</span><span class="content"> යෙසායා සිය දිවැසාවලියෙහි මෙසේ ලියා ඇත:</span></span> 
     </div> 
     <div class="q2"> <span class="verse v2" data-usfm="MRK.1.2"><span class="content">“මෙන්න, මාගේ දූතයා ඔබට පෙරටුව යවමි, හෙතෙම ඔබ වඩිනා මඟ පිළියෙළ කරන්නේ ය;</span></span> 
     </div> 
     <div class="q"> <span class="verse v2" data-usfm="MRK.1.2"><span class="content"> </span></span><span class="verse v3" data-usfm="MRK.1.3"><span class="label">3</span><span class="content"> </span><span class="content"> ‘සමිඳුන්ගේ මඟ පිළියෙළ කරන්න;</span></span> 
     </div> 
     <div class="q2"> <span class="verse v3" data-usfm="MRK.1.3"><span class="content">එතුමන් හට ඇද නැති මාවත් සාදන්නැ’යි පාළුකරයෙහි මොරගා කියන හඬක් වේ!”</span></span> 
     </div> 
     <div class="p"> <span class="verse v3" data-usfm="MRK.1.3"><span class="content"> </span></span><span class="verse v4" data-usfm="MRK.1.4"><span class="label">4</span><span class="content"> </span><span class="content">එපරිද්දෙන් ස්නාවක ජොහන් තෙමේ ‘පව් කමාව පිණිස පසුතැවී සිත් හරවා ගෙන බව්තීස්ම-ස්නාපනය ලැබිය යුතු ය’යි දේශනා කරමින් පාළුකරයෙහි පහළ විය. </span></span><span class="verse v5" data-usfm="MRK.1.5"><span class="label">5</span><span class="content">එවිට මුළු ජුදා රට ද ජෙරුසලම් පුරවැසියෝ ද ඔහු වෙත රැස් වී, පාපෝච්චාරණය කරමින් ඔහුගෙන් ජොර්දාන් ගඟෙහි බව්තීස්ම-ස්නාපනය ලැබූ හ.</span></span> 
     </div> 
     <div class="p"> <span class="verse v5" data-usfm="MRK.1.5"><span class="content"> </span></span><span class="verse v6" data-usfm="MRK.1.6"><span class="label">6</span><span class="content"> </span><span class="content"> ජොහන් ඔටු ලොම් වස්ත්‍රයක් හැඳ, ඉණ වටා සම් පටියක් බැඳ සිටියේ ය. පළඟැටියන් හා වන මී ඔහුගේ ආහාරය විය. </span></span><span class="verse v7" data-usfm="MRK.1.7"><span class="label">7</span><span class="content">ඔහු දේශනා කරමින්, “මට වඩා ආනුභාව සම්පන්න උතුමාණන් කෙනෙක් මට පසුව එති; නැමී, එතුමාණන්ගේ පා වහන් පටි මුදන්නට පවා මම නොවටිමි; </span></span><span class="verse v8" data-usfm="MRK.1.8"><span class="label">8</span><span class="content">මම වතුරෙන් ඔබ බව්තීස්ම-ස්නාපනය කෙළෙමි; එහෙත් උන් වහන්සේ ශුද්ධාත්මයාණන්ගෙන් ඔබ බව්තීස්ම-ස්නාපනය කරන සේකැ”යි කී ය.</span></span> 
     </div> 
     <div class="s1"> <span class="heading"><b>ජේසුස් වහන්සේගේ බව්තීස්ම-ස්නාපනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 3:13-17</b></span><span class="heading"><b>;</b></span><span class="heading"><b>ලූක් 3:21-22</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="MRK.1.8"><span class="content"> </span></span><span class="verse v9" data-usfm="MRK.1.9"><span class="label">9</span><span class="content">එසමයෙහි ජේසුස් වහන්සේ ගලීලයේ නාසරෙත්හි සිට වැඩම කර, ජොහන් විසින් ජොර්දාන් ගඟෙහි බව්තීස්ම-ස්නාපනය කරනු ලැබූ සේක. </span></span><span class="verse v10" data-usfm="MRK.1.10"><span class="label">10</span><span class="content">උන් වහන්සේ දියෙන් ගොඩ නැඟෙත් ම ස්වර්ගය විවර වී, ආත්මයාණන් වහන්සේ පරෙවියෙකු මෙන්‍ තමන් පිට බැස එනු දුටු සේක. </span></span><span class="verse v11" data-usfm="MRK.1.11"><span class="label">11</span><span class="content"> තවද, ස්වර්ගයෙන් නික්මුණු හඬක්, “ඔබ මාගේ ප්‍රියාදර පුත්‍රයාණෝ ය; ඔබ කෙරේ ඉතා ප්‍රසන්න වී සිටිමි”යි පැවසී ය.</span></span> 
     </div> 
     <div class="s1"> <span class="heading"><b>ජේසුස් වහන්සේ පරීක්ෂා කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:1-11</b></span><span class="heading"><b>;</b></span><span class="heading"><b>ලූක් 4:1-13</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MRK.1.11"><span class="content"> </span></span><span class="verse v12" data-usfm="MRK.1.12"><span class="label">12</span><span class="content">එම ඇසිල්ලෙහි ආත්මයාණෝ උන් වහන්සේ පාළුකරයට පැමිණෙවූ සේක. </span></span><span class="verse v13" data-usfm="MRK.1.13"><span class="label">13</span><span class="content">උන් වහන්සේ සාතන් විසින් පරීක්ෂා කරනු ලබමින් දින සතළිසක් පාළුකරයෙහි විසූ සේක; උන් වහන්සේ වන සතුන් අතර විසූ සේක. දේව දූතයෝ උන් වහන්සේට උපස්ථාන කළහ.</span></span> 
     </div> 
     <div class="s1"> <span class="heading"><b>ගලීලයෙහි දේශනා කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:12-17</b></span><span class="heading"><b>;</b></span><span class="heading"><b>ලූක් 4:14-15</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.1.13"><span class="content"> </span></span><span class="verse v14" data-usfm="MRK.1.14"><span class="label">14</span><span class="content">ජොහන් හිරබාරයට ගනු ලැබූ පසු, ජේසුස් වහන්සේ දෙවියන් වහන්සේගේ සුබ අස්න දේශනා කරමින් ගලීලයට වැඩිය සේක. </span></span><span class="verse v15" data-usfm="MRK.1.15"><span class="label">15</span><span class="content"> ඒ දේශනාව මේ ය: “නියමිත මොහොත පරිපූර්ණ වී තිබේ; දෙවියන් වහන්සේගේ රාජ්‍යය ආසන්න ය; පසුතැවී සිත් හරවා ගන්න; සුබ අස්න අදහාගන්න” යනුයි.</span></span> 
     </div> 
     <div class="s1"> <span class="heading"><b>ධීවරයන් සතර දෙනා කැඳවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:18-22</b></span><span class="heading"><b>;</b></span><span class="heading"><b>ලූක් 5:1-11</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="MRK.1.15"><span class="content"> </span></span><span class="verse v16" data-usfm="MRK.1.16"><span class="label">16</span><span class="content">උන් වහන්සේ ගලීලයේ මුහුද අද්දර ඇවිදින විට සීමොන් ද ඔහුගේ සොහොයුරු ඇන්ඩෘ ද මුහුදෙහි දැලක් දමනු දුටු සේක. ඔව්හු මසුන් අල්ලන්නෝ වූ හ. </span></span><span class="verse v17" data-usfm="MRK.1.17"><span class="label">17</span><span class="content">ජේසුස් වහන්සේ ඒ දැක, “මා අනුව එන්න; මම ඔබ මිනිසුන් දිනාගන්නන් කරමි”යි වදාළ සේක. </span></span><span class="verse v18" data-usfm="MRK.1.18"><span class="label">18</span><span class="content">එකෙණෙහි ම ඔව්හු දැල් හැරදමා උන් වහන්සේ අනුව ගියහ.</span></span> 
     </div> 
     <div class="p"> <span class="verse v18" data-usfm="MRK.1.18"><span class="content"> </span></span><span class="verse v19" data-usfm="MRK.1.19"><span class="label">19</span><span class="content">උන් වහන්සේ එතැනින් මඳ දුරක් ගොස් සෙබදීගේ පුත් ජාකොබ් ද, ඔහුගේ සහෝදර ජොහන් ද ඔරුවක හිඳ දැල් සකස් කරනු දැක, එකෙණෙහි ම ඔවුන් කැඳවා වදාළ සේක. </span></span><span class="verse v20" data-usfm="MRK.1.20"><span class="label">20</span><span class="content">ඔව්හු ද තම පිය සෙබදී මෙහෙකරුවන් සමඟ ඔරුවෙහි සිටිය දී ම උන් වහන්සේ අනුව ගියහ.</span></span> 
     </div> 
     <div class="s1"> <span class="heading"><b>අශුද්ධාත්මයක් ආවේශ වූ මිනිසා</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 4:31-37</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MRK.1.20"><span class="content"> </span></span><span class="verse v21" data-usfm="MRK.1.21"><span class="label">21</span><span class="content">ඉන්පසු ඔව්හු කපර්ණවුමට පැමිණියහ. සබත් දින උන් වහන්සේ ධර්මශාලාවට ගොස් අනුශාසනා කළ සේක. </span></span><span class="verse v22" data-usfm="MRK.1.22"><span class="label">22</span><span class="content"> උන් වහන්සේගේ අනුශාසනාව ගැන ඔව්හු විස්මිත වූ හ. මන්ද, උන් වහන්සේ විනයධරයන් මෙන්‍ නොව බලධාරී කෙනෙකු මෙන්‍ අනුශාසනා කළ හෙයිනි.</span></span> 
     </div> 
     <div class="p"> <span class="verse v22" data-usfm="MRK.1.22"><span class="content"> </span></span><span class="verse v23" data-usfm="MRK.1.23"><span class="label">23</span><span class="content">එකල ඔවුන්ගේ ධර්මශාලාවෙහි අශුද්ධාත්මයක් ආවේශ වූවෙක් විය. </span></span><span class="verse v24" data-usfm="MRK.1.24"><span class="label">24</span><span class="content">ඔහු මෙසේ මොරහඬ දුනි: “නාසරෙත්හි ජේසුස් වහන්ස, ඔබත් අපත් අතර මොන ගනු දෙනුවක් ද? ඔබ ආවේ අප වනසන්ට ද? ඔබ කවරෙක් දැ යි දනිමි; ඔබ දෙවියන් වහන්සේගේ ශුද්ධවරයාණෝ ය.” </span></span><span class="verse v25" data-usfm="MRK.1.25"><span class="label">25</span><span class="content">ජේසුස් වහන්සේ ඔහුට තරවටු කරමින්, “කට පියව; මොහුගෙන් දුරු වෙව”යි වදාළ සේක. </span></span><span class="verse v26" data-usfm="MRK.1.26"><span class="label">26</span><span class="content">එවිට අශුද්ධාත්මය ඔහු වේගයෙන් සලිත කොට, මහහඬින් මොරගසමින් ඔහු කෙරෙන් දුරු විය. </span></span><span class="verse v27" data-usfm="MRK.1.27"><span class="label">27</span><span class="content">ඒ දුටු සියල්ලෝ ම මවිත වී, “මේ කුමක් ද? අලුත් ධර්මයකි! මෙතුමාණෝ බලධාරී කෙනෙකු මෙන්‍ උගන්වති; මුන් වහන්සේ අණ දෙන විට අශුද්ධාත්මයෝ වුව ද කීකරු වෙති”යි කී හ. </span></span><span class="verse v28" data-usfm="MRK.1.28"><span class="label">28</span><span class="content">එකෙණෙහි ම උන් වහන්සේ පිළිබඳ පුවත අවට ගලීලය පුරා දස දෙස පැතිර ගියේ ය.</span></span> 
     </div> 
     <div class="s1"> <span class="heading"><b>පේදුරුගේ භාර්යාවගේ මව සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:14-15</b></span><span class="heading"><b>;</b></span><span class="heading"><b>ලූක් 4:38-39</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="MRK.1.28"><span class="content"> </span></span><span class="verse v29" data-usfm="MRK.1.29"><span class="label">29</span><span class="content">ඔව්හු ධර්මශාලාවෙන් නික්ම ආ කෙණෙහි ම, ජාකොබ් ද ජොහන් ද කැටුව, සීමොන්ගේ හා ඇන්ඩෘගේ ගෙදරට පැමිණියහ. </span></span><span class="verse v30" data-usfm="MRK.1.30"><span class="label">30</span><span class="content">සීමොන්ගේ භාර්යාවගේ මව උණෙන් ඔත්පළ ව සිටියා ය. ඔව්හු වහා ම ඇය ගැන උන් වහන්සේට දැන්වූ හ. </span></span><span class="verse v31" data-usfm="MRK.1.31"><span class="label">31</span><span class="content">උන් වහන්සේ ඇය වෙතට ගොස් ඇගේ අතින් අල්ලා ඇය නැඟිටෙවූ සේක. ඇගේ උණ බැස ගියේ ය. ඈ ඔවුන්ට උපස්ථාන කළා ය.</span></span> 
     </div> 
     <div class="s1"> <span class="heading"><b>බොහෝ දෙනෙකුට සුවය දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:16-17</b></span><span class="heading"><b>;</b></span><span class="heading"><b>ලූක් 4:40-41</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MRK.1.31"><span class="content"> </span></span><span class="verse v32" data-usfm="MRK.1.32"><span class="label">32</span><span class="content">සවස හිරු බැස ගිය පසු සියලු රෝගීන් ද දුෂ්ටාත්මාවේශ වූ අය ද උන් වහන්සේ වෙත ගෙනෙනු ලැබූ හ. </span></span><span class="verse v33" data-usfm="MRK.1.33"><span class="label">33</span><span class="content">නුවර වැසි මුළු ජනතාව දොරකඩ එක්රැස් වූ හ. </span></span><span class="verse v34" data-usfm="MRK.1.34"><span class="label">34</span><span class="content">උන් වහන්සේ විවිධ රෝගවලින් පෙළුණු බොහෝ අය සුව කළ සේක. බොහෝ දුෂ්ටාත්මයන් ද දුරු කළ සේක. තමා කවරෙක් දැ යි ඒ දුෂ්ටාත්මයන් දැන සිටි බැවින් උන් වහන්සේ ඔවුන්ට කතා කිරීමට ඉඩ නුදුන් සේක.</span></span> 
     </div> 
     <div class="s1"> <span class="heading"><b>ධර්මදූත චාරිකාවක්</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 4:42-44</b></span><span class="heading"><b>)</b></span> 
     </div> 
     <div class="p"> <span class="verse v34" data-usfm="MRK.1.34"><span class="content"> </span></span><span class="verse v35" data-usfm="MRK.1.35"><span class="label">35</span><span class="content">හිරු උදාවට බොහෝ කලින් උන් වහන්සේ අවදි ව හුදකලා තැනකට ගොස් එහි යාච්ඤා කළ සේක. </span></span><span class="verse v36" data-usfm="MRK.1.36"><span class="label">36</span><span class="content">සීමොන් සහ ඔහුගේ සහායකයෝ උන් වහන්සේ සොයා ගොස්, </span></span><span class="verse v37" data-usfm="MRK.1.37"><span class="label">37</span><span class="content">සම්මුඛ වී, “හැම දෙන ම ඔබ සොයති”යි පැවසූ හ. </span></span><span class="verse v38" data-usfm="MRK.1.38"><span class="label">38</span><span class="content">උන් වහන්සේ උත්තර දෙමින්, “අන් තැන්වලත් දේශනා කරන පිණිස අපි අවට නුවරවලටත් යමු; මා ආයේ ඒ සඳහා ය”යි වදාළ සේක. </span></span><span class="verse v39" data-usfm="MRK.1.39"><span class="label">39</span><span class="content"> උන් වහන්සේ ඔවුන්ගේ ධර්මශාලාවල උගන්වමින් ද දුෂ්ටාත්මයන් දුරු කරමින් ද ගලීලය පුරා සැරිසැරූ සේක.</span></span> 
     </div> 
     <div class="s1"> <span class="heading"><b>ලාදුරු රෝගියෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:1-4</b></span><span class="heading"><b>;</b></span><span class="heading"><b>ලූක් 5:12-16</b></span><span class="heading"><b>)</b></span> 
     </div> 
     <div class="p"> <span class="verse v39" data-usfm="MRK.1.39"><span class="content"> </span></span><span class="verse v40" data-usfm="MRK.1.40"><span class="label">40</span><span class="content">එකල, ලාදුරු රෝගියෙක් උන් වහන්සේ වෙත අවුත් දණින් වැටී, “ඔබ කැමැති සේක් නම්, මා පවිත්‍ර කරන්න ඔබට හැකි ය”යි අයැද සිටියේ ය. </span></span><span class="verse v41" data-usfm="MRK.1.41"><span class="label">41</span><span class="content">උන් වහන්සේ මහානුකම්පාවෙන් අත දිගු කොට ඔහු පිට තබා, “මම කැමැත්තෙමි, පවිත්‍ර වන්නැ”යි වදාළ සේක. </span></span><span class="verse v42" data-usfm="MRK.1.42"><span class="label">42</span><span class="content">එකෙණෙහි ම ලාදුරු රෝගය පහ වී ඔහු පවිත්‍ර කරනු ලැබී ය. </span></span><span class="verse v43" data-usfm="MRK.1.43"><span class="label">43</span><span class="content">උන් වහන්සේ, “මේ ගැන කිසිවෙකුට කිසිවක් නොකියන ලෙස බලාගන්නැ”යි ඔහුට තදින් අණ දී, </span></span><span class="verse v44" data-usfm="MRK.1.44"><span class="label">44</span><span class="content"> “යන්න, පූජකයා ඉදිරියෙහි පෙනී සිටින්න; මෝසෙස්ගේ නියමය පරිදි පවිත්‍රවීමේ සහතිකයක් ලෙස පූජා ඔප්පු කරන්න” කියා ඔහු වහා පිටත් කර යැවූ සේක. </span></span><span class="verse v45" data-usfm="MRK.1.45"><span class="label">45</span><span class="content">එහෙත්, ඔහු ගොස් ඒ මුළු සිද්ධිය ප්‍රසිද්ධ ලෙස කිය කියා, දස දෙස පතුරුවා හැරියේ ය. එහෙයින්, කිසි නුවරකට ප්‍රසිද්ධියේ පිවිසෙන්නට ඉන්පසු උන් වහන්සේට නොහැකි වූයෙන්, ජේසුස් වහන්සේ පාළු පෙදෙස්වල නැවතුණ සේක. එසේ වුව ද, සමූහයා සියලු දිශා භාගවලින් උන් වහන්සේ වෙත පැමිණියහ.</span></span> 
     </div> 
    </div> 
   </div> 
  </div>
 </body>
</html>