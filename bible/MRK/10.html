<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch10" data-usfm="MRK.10">  
     <div class="s1"> <span class="heading"><b>දික්කසාදය පිළිබඳ අනුශාසනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 19:1-12</b></span><span class="heading"><b>;</b></span><span class="heading"><b>ලූක් 16:18</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.10.1"><span class="label">1</span><span class="content">උන් වහන්සේ එතැනින් නික්ම ජුදයට සහ ජොර්දානෙන් එගොඩ පළාත්වලට පැමිණි සේක. යළිත් සමූහයෝ උන් වහන්සේ වෙත රැස් වූ හ. උන් වහන්සේ සිරිත් පරිදි ඔවුන්ට ඉගැන්වූ සේක.</span></span> 
     </div> 
     <div class="p"> <span class="verse v1" data-usfm="MRK.10.1"><span class="content"> </span></span><span class="verse v2" data-usfm="MRK.10.2"><span class="label">2</span><span class="content">පරිසිවරු අවුත් උන් වහන්සේ වචනයකින් අල්ලාගනු පිණිස, “පුරුෂයෙකු විසින් සිය භාර්යාව දික්කසාද කිරීම නීතියට අනුකූල දැ”යි උන් වහන්සේගෙන් ප්‍රශ්න කළහ. </span></span><span class="verse v3" data-usfm="MRK.10.3"><span class="label">3</span><span class="content">උන් වහන්සේ උත්තර දෙමින්, “මෝසෙස් ඔබට කුමක් අණ කෙළේ දැ”යි ඔවුන්ගෙන් ඇසූ සේක. </span></span><span class="verse v4" data-usfm="MRK.10.4"><span class="label">4</span><span class="content"> “දික්කසාද සහතිකයක් ලියා ඇය අත්හැර දමන්න මෝසෙස් අවසර දුන්නේ ය”යි ඔව්හු කී හ. </span></span><span class="verse v5" data-usfm="MRK.10.5"><span class="label">5</span><span class="content">එහෙත්, ජේසුස් වහන්සේ ඔවුන්ට කතා කොට, “ඔහු මේ ආඥා පැණවූයේ, ඔබේ සිත් දැඩිකම නිසා ය. </span></span><span class="verse v6" data-usfm="MRK.10.6"><span class="label">6</span><span class="content"> එහෙත්, මැවීමේ මුල සිට ම දෙවියන් වහන්සේ ඔවුන් ස්ත්‍රී-පුරුෂ වශයෙන් මැවූ සේක. </span></span><span class="verse v7" data-usfm="MRK.10.7"><span class="label">7</span><span class="content"> ඒ හේතුකොට ගෙන මිනිසෙක් තම පියා ද මව ද අතහැර සිය භාර්යාවට ඇලුම් වන්නේ ය. </span></span><span class="verse v8" data-usfm="MRK.10.8"><span class="label">8</span><span class="content">ඒ යුවළ ද එක ම මාංසයක් වෙති. මෙසේ ඔව්හු එවක් පටන් දෙදෙනෙක් නොව එක් කෙනෙක් වන්නෝ ය. </span></span><span class="verse v9" data-usfm="MRK.10.9"><span class="label">9</span><span class="content">එබැවින් දෙවියන් වහන්සේ එක්කළ අය මනුෂ්‍යයා වෙන් නොකෙරේ වා!”යි වදාළ සේක.</span></span> 
     </div> 
     <div class="p"> <span class="verse v9" data-usfm="MRK.10.9"><span class="content"> </span></span><span class="verse v10" data-usfm="MRK.10.10"><span class="label">10</span><span class="content">ශ්‍රාවකයෝ ගෙදර දී මේ කාරණය ගැන යළිත් උන් වහන්සේගෙන් ඇසූ හ. </span></span><span class="verse v11" data-usfm="MRK.10.11"><span class="label">11</span><span class="content"> උන් වහන්සේ ඔවුන්ට කතා කොට, “සිය භාර්යාව අත්හැර වෙන ස්ත්‍රියක පාවාගන්න කවරෙකු නමුත් ඔහු ඈට විරුද්ධ ව කාමමිථ්‍යාචාරය කරයි. </span></span><span class="verse v12" data-usfm="MRK.10.12"><span class="label">12</span><span class="content">ස්ත්‍රියක් ඇගේ පුරුෂයා අත්හැර වෙන කෙනෙකු සරණ පාවා ගන්නී නම්, ඈ ද කාමමිථ්‍යාචාරය කරන්නී ය”යි වදාළ සේක.</span></span> 
     </div> 
     <div class="s1"> <span class="heading"><b>ළදරුවන්ට ආශීර්වාද කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 19:13-15</b></span><span class="heading"><b>;</b></span><span class="heading"><b>ලූක් 18:15-17</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MRK.10.12"><span class="content"> </span></span><span class="verse v13" data-usfm="MRK.10.13"><span class="label">13</span><span class="content">සමහරු තමන්ගේ ළදරුවන් පිට ජේසුස් වහන්සේගේ අත් තබවා ගන්නා පිණිස, උන් වහන්සේ වෙත ඔවුන් ගෙනාහ. එවිට ශ්‍රාවකයෝ ඔවුන්ට තරවටු කළහ. </span></span><span class="verse v14" data-usfm="MRK.10.14"><span class="label">14</span><span class="content">ජේසුස් වහන්සේ ඒ දැක ඉතා අමනාප වී, “ළදරුවන්ට මා වෙත එන්න ඉඩ හරින්න; ඔවුන් නොවළක්වන්න. දෙවියන් වහන්සේගේ රාජ්‍යය මෙබඳු අය සන්තක ය. </span></span><span class="verse v15" data-usfm="MRK.10.15"><span class="label">15</span><span class="content"> සැබැවින් ම මම ඔබට කියමි, යම් කෙනෙකු දෙවියන් වහන්සේගේ රාජ්‍යය ළදරුවෙකු සේ නොපිළිගත්තොත්, ඔහු කිසි සේත් එහි ඇතුළු නොවන්නේ ය”යි ඔවුන්ට වදාළ සේක. </span></span><span class="verse v16" data-usfm="MRK.10.16"><span class="label">16</span><span class="content">උන් වහන්සේ ඔවුන් තුරුළු කරගෙන ඔවුන් පිට අත් තබා ඔවුන්ට ආශීර්වාද කළ සේක.</span></span> 
     </div> 
     <div class="s1"> <span class="heading"><b>පොහොසත් තරුණයා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 19:16-30</b></span><span class="heading"><b>;</b></span><span class="heading"><b>ලූක් 18:18-30</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="MRK.10.16"><span class="content"> </span></span><span class="verse v17" data-usfm="MRK.10.17"><span class="label">17</span><span class="content">උන් වහන්සේ මඟ බැස ගමන් ගනිත් ම එක් මිනිසෙක් දිව අවුත් උන් වහන්සේ ඉදිරියෙහි දණින් වැටී, “යහපත් ගුරුදේවයෙනි, සදාතන ජීවනය උරුම කරගන්නා පිණිස මා කුමක් කළ යුතු දැ”යි උන් වහන්සේගෙන් ඇසී ය. </span></span><span class="verse v18" data-usfm="MRK.10.18"><span class="label">18</span><span class="content">ජේසුස් වහන්සේ ඔහුට කතා කොට, “මා යහපත් යයි ඔබ කියන්නේ මන් ද? හුදෙක් දෙවියන් වහන්සේ මිස අන් කිසිවෙක් යහපත් නොවේ. </span></span><span class="verse v19" data-usfm="MRK.10.19"><span class="label">19</span><span class="content"> ඔබ ආඥා දන්නෙහි ය. මිනී නොමරන්න; කාමමිථ්‍යාචාරය නොකරන්න; සොරකම් නොකරන්න; බොරු සාක්ෂි නොකියන්න; වංචා නොකරන්න; නුඹේ පියාටත්, මවටත් ගෞරව කරන්න යනු”යි වදාළ සේක. </span></span><span class="verse v20" data-usfm="MRK.10.20"><span class="label">20</span><span class="content">ඔහු ද උත්තර දෙමින්, “ගුරුදේවයෙනි, මම මේ සියල්ලක් ම යොවුන් වියේ සිට රක්ෂා කෙළෙමි”යි උන් වහන්සේට කීවේ ය. </span></span><span class="verse v21" data-usfm="MRK.10.21"><span class="label">21</span><span class="content">ජේසුස් වහන්සේ ඔහු දෙස බලා, ඔහු කෙරෙහි මෙත් සිත් වඩා, “ඔබට එක අඩු පාඩුවක් ඇත; යන්න, ඔබ සතු සියල්ල විකුණන්න; විකුණා දිළිඳුන්ට දෙන්න; ස්වර්ගයෙහි ඔබට සම්පත් ඇති වන්නේ ය. එන්න, මා අනුගාමී වන්නැ”යි ඔහුට වදාළ සේක. </span></span><span class="verse v22" data-usfm="MRK.10.22"><span class="label">22</span><span class="content">එහෙත් ඔහු ඒ කීම නිසා මලානික වී, දොම්නසින් පිරී එතැනින් නික්ම ගියේ ය. එසේ කෙළේ, ඔහුට වස්තු සම්භාරයක් තිබුණු බැවිනි.</span></span> 
     </div> 
     <div class="p"> <span class="verse v22" data-usfm="MRK.10.22"><span class="content"> </span></span><span class="verse v23" data-usfm="MRK.10.23"><span class="label">23</span><span class="content">එවිට ජේසුස් වහන්සේ අවට බලා, “ධනවතුන්ට දෙවියන් වහන්සේගේ රාජ්‍යයට ඇතුළුවීම කොතරම් දුෂ්කර දැ”යි ශ්‍රාවකයන්ට වදාළ සේක. </span></span><span class="verse v24" data-usfm="MRK.10.24"><span class="label">24</span><span class="content">ශ්‍රාවකයෝ ද ඒ අසා විස්මයට පත්වූ හ. ජේසුස් වහන්සේ නැවතත් මෙසේ වදාළ සේක; “දරුවෙනි, දෙවියන් වහන්සේගේ රාජ්‍යයට ඇතුළුවීම කොතරම් දුෂ්කර ද? </span></span><span class="verse v25" data-usfm="MRK.10.25"><span class="label">25</span><span class="content">ධනවතෙකුට දෙවියන් වහන්සේගේ රාජ්‍යයට ඇතුළුවීමට වඩා ඔටුවෙකුට ඉදිකටු මලින් රිංගා යාම පහසු ය.” </span></span><span class="verse v26" data-usfm="MRK.10.26"><span class="label">26</span><span class="content">ඔව්හු අතිශයින් මවිත වී, “එසේ නම් ගැළවීම ලැබිය හැක්කේ කවරෙකුට දැ”යි ඔවුනොවුන් අතර කියාගත්හ. </span></span><span class="verse v27" data-usfm="MRK.10.27"><span class="label">27</span><span class="content">ජේසුස් වහන්සේ ඔවුන් දෙස බලා, “මිනිසුන්ට නම් එය කළ නොහැකි ය. දෙවියන් වහන්සේට එසේ නොවේ; දෙවියන් වහන්සේට සියල්ල කළ හැකි ය”යි වදාළ සේක.</span></span> 
     </div> 
     <div class="p"> <span class="verse v27" data-usfm="MRK.10.27"><span class="content"> </span></span><span class="verse v28" data-usfm="MRK.10.28"><span class="label">28</span><span class="content">පේදුරු කතා කරමින්, “බලන්න, අපි සියල්ලම අත්හැර දමා ඔබ අනුව ආවෙමු”යි කී ය. </span></span><span class="verse v29" data-usfm="MRK.10.29"><span class="label">29</span><span class="content">ජේසුස් වහන්සේ ද, “සැබැවින් ම මම ඔබට කියමි; මා නිසා ද සුබ අස්න නිසා ද, ගේදොර හෝ සොහොයුරන් හෝ සොහොයුරියන් හෝ මව හෝ පියා හෝ දරුවන් හෝ ගම්බිම් හෝ අත්හළ කවරෙකු වුව ද, </span></span><span class="verse v30" data-usfm="MRK.10.30"><span class="label">30</span><span class="content">ඔහු දැන් මේ කාලයේ දී ම සිය ගුණයක් ගේදොර ද සොහොයුරන් ද සොහොයුරියන් ද මවුවරුන් ද දරුවන් ද ගම්බිම් ද ඒ සමඟ පීඩා ද, එන යුගයේ දී සදාතන ජීවනය ද නොලබා නොසිටින්නෝ ය. </span></span><span class="verse v31" data-usfm="MRK.10.31"><span class="label">31</span><span class="content"> එහෙත් ප්‍රථමයෝ බොහෝ දෙනෙක් අන්තිමයෝ ද අන්තිමයෝ ප්‍රථමයෝ ද වන්නෝ ය”යි වදාළ සේක.</span></span> 
     </div> 
     <div class="s1"> <span class="heading"><b>මරණය සහ පුනරුජ්ජීවනය ගැන තෙ වන වරටත් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 20:17-19</b></span><span class="heading"><b>;</b></span><span class="heading"><b>ලූක් 18:31-34</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MRK.10.31"><span class="content"> </span></span><span class="verse v32" data-usfm="MRK.10.32"><span class="label">32</span><span class="content">ජේසුස් වහන්සේ සහ ශ්‍රාවකයෝ ජෙරුසලමට යන මාර්ගයෙහි යමින් සිටියහ. ජේසුස් වහන්සේ විස්මිතව සිටි ශ්‍රාවකයින්ට පෙරටුව වැඩිය සේක. පසුපස්සේ ගිය සෙනඟ භීත වී සිටියහ. උන් වහන්සේ යළිත් දොළොස් දෙනා කැඳවා තමන් වහන්සේට සිදු වන්න යන දේ කියන්න පටන්ගෙන, </span></span><span class="verse v33" data-usfm="MRK.10.33"><span class="label">33</span><span class="content">“බලන්න, අපි ජෙරුසලමට යම්හ. මනුෂ්‍ය-පුත්‍රයාණෝ නායක පූජකවරුන්ටත්, විනයධරයන්ටත් පාවා දෙනු ලබති. ඔව්හු එතුමාණන් මරණයට නියම කොට විජාතීන්ට පාවා දෙන්නෝ ය. </span></span><span class="verse v34" data-usfm="MRK.10.34"><span class="label">34</span><span class="content">ඔව්හු එතුමාණන්ට නින්දා කොට, කෙළ ගසා, කසවලින් තළා මරණයට පත් කරන්නෝ ය. තෙ දිනකට පසු එතුමාණෝ උත්ථාන වන සේකැ”යි වදාළ සේක.</span></span> 
     </div> 
     <div class="s1"> <span class="heading"><b>ජාකොබ් සහ ජොහන්ගේ අයැදුම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 20:20-28</b></span><span class="heading"><b>)</b></span> 
     </div> 
     <div class="p"> <span class="verse v34" data-usfm="MRK.10.34"><span class="content"> </span></span><span class="verse v35" data-usfm="MRK.10.35"><span class="label">35</span><span class="content">සෙබදීගේ පුත් ජාකොබ් ද ජොහන් ද උන් වහන්සේ වෙත අවුත්, “ගුරුදේවයෙනි, අප ඉල්ලන දේ ඔබ අපට ඉටුකර දෙන සේක් නම් අපි කැමැත්තෙමු”යි කී හ. </span></span><span class="verse v36" data-usfm="MRK.10.36"><span class="label">36</span><span class="content">“මා ඔබට කුමක් කර දෙනවාට ඔබ කැමැත්තහු දැ”යි උන් වහන්සේ ඔවුන්ගෙන් ඇසූ සේක. </span></span><span class="verse v37" data-usfm="MRK.10.37"><span class="label">37</span><span class="content">“ඔබගේ තේජශ්‍රීයෙහි දී, අපෙන් එක් කෙනෙකුට ඔබගේ දකුණු පස ද, එක් කෙනෙකුට වම් පස ද හිඳගන්නට වර දුන මැනවැ”යි ඔව්හු උන් වහන්සේට කී හ. </span></span><span class="verse v38" data-usfm="MRK.10.38"><span class="label">38</span><span class="content"> එහෙත් ජේසුස් වහන්සේ, “ඔබ ඉල්ලන්නේ කුමක් දැ යි ඔබ ම නොදන්නහු ය. මා බොන දුක් වේදනා නමැති කුසලානෙන් බොන්න හෝ මා ලබන බව්තීස්ම-ස්නාපනය ලබන්නට හෝ ඔබට හැකි දැ”යි ඔවුන්ගෙන් ඇසූ සේක. </span></span><span class="verse v39" data-usfm="MRK.10.39"><span class="label">39</span><span class="content">“අපට හැකිය”යි ඔව්හු උන් වහන්සේට කී හ. ජේසුස් වහන්සේ ද, “මා බොන කුසලානෙන් ඔබත් බොනු ඇත. මා ලබන බව්තීස්ම-ස්නාපනයෙන් ඔබත් බව්තීස්ම-ස්නාපනය ලබනු ඇත. </span></span><span class="verse v40" data-usfm="MRK.10.40"><span class="label">40</span><span class="content">එහෙත්, මාගේ දකුණු පස ද වම් පස ද ඉඳගන්න දීම මා සතු දෙයක් නොවේ. යම් අය සඳහා එය නියම කර ඇද්ද, එය අයිතිවන්නේ ඔවුන්ට ය”යි වදාළ සේක.</span></span> 
     </div> 
     <div class="p"> <span class="verse v40" data-usfm="MRK.10.40"><span class="content"> </span></span><span class="verse v41" data-usfm="MRK.10.41"><span class="label">41</span><span class="content">එවිට අනික් දස දෙනා ඒ අසා ජාකොබ් සහ ජොහන් සමඟ අතිශයින් කෝප වූ හ.</span></span> 
     </div> 
     <div class="p"> <span class="verse v41" data-usfm="MRK.10.41"><span class="content"> </span></span><span class="verse v42" data-usfm="MRK.10.42"><span class="label">42</span><span class="content"> </span><span class="content"> ජේසුස් වහන්සේ ඔවුන් තමන් වෙතට කැඳවා මෙසේ වදාළ සේක: “විජාතීන් අතර ආණ්ඩුකාරයන් වශයෙන් සම්මත වූවන් ඔවුන් කෙරේ ආධිපත්‍යය පවත්වන බවත්, ඔවුන්ගේ ප්‍රධානීන් ඔවුන් කෙරෙහි බලය පාන බවත් ඔබ දන්නහු ය. </span></span><span class="verse v43" data-usfm="MRK.10.43"><span class="label">43</span><span class="content"> එහෙත්, ඔබ අතර එසේ නොවේ. ඔබ අතර ප්‍රධානියා වන්න කැමැති යමෙක් ඇද්ද, ඔහු ඔබේ සේවකයා විය යුතු ය. </span></span><span class="verse v44" data-usfm="MRK.10.44"><span class="label">44</span><span class="content">ඔබ අතර ස්වාමියා වන්න කැමැති යමෙක් ඇද්ද, ඔහු සියල්ලන්ගේ දාසයා විය යුතු ය. </span></span><span class="verse v45" data-usfm="MRK.10.45"><span class="label">45</span><span class="content">කුමක් හෙයින් ද මනුෂ්‍ය-පුත්‍රයාණන් වුව ද වැඩියේ, සේවය ලැබීමට නොව සේවය කිරීමට ය; බොහෝ දෙනා උදෙසා මිදීමේ මිලයක් වී සිය දිවි පිදීමට ය.”</span></span> 
     </div> 
     <div class="s1"> <span class="heading"><b>අන්ධ බර්තිමේයස්ට පෙනීම දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 20:29-34</b></span><span class="heading"><b>;</b></span><span class="heading"><b>ලූක් 18:35-43</b></span><span class="heading"><b>)</b></span> 
     </div> 
     <div class="p"> <span class="verse v45" data-usfm="MRK.10.45"><span class="content"> </span></span><span class="verse v46" data-usfm="MRK.10.46"><span class="label">46</span><span class="content">ඔව්හු ජෙරිකෝවට පැමිණියෝ ය. උන් වහන්සේ සිය ශ්‍රාවකයන් හා මහා සමූහයක් ද සමඟ ජෙරිකෝවෙන් නික්ම යන කල, තිමේයස්ගේ පුත් බර්තිමේයස් නම් අන්ධ හිඟන්නෙක් පාර අද්දර වාඩි වී සිටියේ ය. </span></span><span class="verse v47" data-usfm="MRK.10.47"><span class="label">47</span><span class="content">“මේ වඩින්නේ නාසරෙත්හි ජේසුස් වහන්සේ ය”යි අසා, “දාවිත්ගේ පුත් ජේසුස් වහන්ස, මට අනුකම්පා කළ මැනවැ”යි ඔහු මොරගසන්න විය. </span></span><span class="verse v48" data-usfm="MRK.10.48"><span class="label">48</span><span class="content">නිහඬ වන ලෙස බොහෝ දෙනෙක් ඔහුට තරවටු කළහ. එහෙත් ඔහු, “දාවිත්ගේ පුත්‍රයාණෙනි, මට අනුකම්පා කළ මැනවැ”යි වැඩි වැඩියෙන් මොරගැසී ය. </span></span><span class="verse v49" data-usfm="MRK.10.49"><span class="label">49</span><span class="content">ජේසුස් වහන්සේ නැවතී, “ඔහුට හඬගසන්නැ”යි වදාළ සේක. ඔව්හු අන්ධයාට හඬගසා, “ධෛර්ය ගන්න, නැඟිටින්න, එතුමාණෝ ඔබ කැඳවන සේකැ”යි කී හ. </span></span><span class="verse v50" data-usfm="MRK.10.50"><span class="label">50</span><span class="content">ඔහු එවිට තමාගේ සළුව ගසාදමා, පැන නැඟී ජේසුස් වහන්සේ වෙතට ආවේ ය. </span></span><span class="verse v51" data-usfm="MRK.10.51"><span class="label">51</span><span class="content">ජේසුස් වහන්සේ ඔහුට කතා කොට, “මා ඔබට කුමක් කර දෙනවාට ඔබ කැමැති දැ”යි ඔහුගෙන් ඇසූ සේක. “ගුරුදේවයෙනි, මට පෙනීම දුන මැනවැ”යි අන්ධයා උන් වහන්සේට කී ය. </span></span><span class="verse v52" data-usfm="MRK.10.52"><span class="label">52</span><span class="content">ජේසුස් වහන්සේ ද, “යන්න, ඔබේ ඇදහිල්ල ඔබට සුවසම්පත ලබා දී ඇතැ”යි ඔහුට වදාළ සේක. ඒ ඇසිල්ලෙහි ම ඔහු පෙනීම ලබා මඟ දිගේ උන් වහන්සේ පසුපස්සේ ගියේ ය.</span></span> 
     </div> 
    </div> 
   </div> 
  </div>
 </body>
</html>