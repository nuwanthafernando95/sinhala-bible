<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch3" data-usfm="MRK.3">  
     <div class="s1"> <span class="heading"><b>අතක් පණ නැති මිනිසා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:9-14</b></span><span class="heading"><b>;</b></span><span class="heading"><b>ලූක් 6:6-11</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.3.1"><span class="label">1</span><span class="content">තවත් දිනක උන් වහන්සේ ධර්මශාලාවට වැඩිය විට, අතක් පණ නැති මිනිසෙක් එහි විය. </span></span><span class="verse v2" data-usfm="MRK.3.2"><span class="label">2</span><span class="content">එවිට එහි රැස් ව සිටි අය උන් වහන්සේට වරද තබන පිණිස, සබත් දිනයේ දී උන් වහන්සේ ඔහු සුව කරනු ඇද්දැ යි බල බලා උන්හ. </span></span><span class="verse v3" data-usfm="MRK.3.3"><span class="label">3</span><span class="content">උන් වහන්සේ අත පණ නැති මිනිසාට කතා කොට, “නැඟිට ඉදිරියට එන්නැ”යි වදාරා </span></span><span class="verse v4" data-usfm="MRK.3.4"><span class="label">4</span><span class="content">ඉන්පසු, “සබත් දිනයේ දී කළ යුත්තේ යහපත ද අයහපත ද, ප්‍රාණයක් ගැළවීම ද නැසීම දැ”යි සෙනඟගෙන් ඇසූ සේක. එහෙත්, ඔව්හු නිහඬ ව සිටියහ. </span></span><span class="verse v5" data-usfm="MRK.3.5"><span class="label">5</span><span class="content">උන් වහන්සේ ඔවුන්ගේ සිත් දැඩිකම ගැන දුක් ව, උදහසින් වටේට බලා “ඔබේ අත දිග හරින්නැ”යි ඒ මිනිසාට වදාළ සේක. ඔහු එය දිග හැරියේ ය. එකෙණෙහි ම ඔහුගේ අත සුව විය. </span></span><span class="verse v6" data-usfm="MRK.3.6"><span class="label">6</span><span class="content">එවිට පරිසිවරු පිටත් ව ගොස් උන් වහන්සේ කෙසේ නසමු දැ යි උන් වහන්සේට විරුද්ධ ව හෙරෝදීයයන් සමඟ එකෙණෙහි ම කුමන්ත්‍රණය කළහ.</span></span> 
     </div> 
     <div class="s1"> <span class="heading"><b>මුහුදුබඩ රැස් වූ මහ පිරිස</b></span> 
     </div> 
     <div class="p"> <span class="verse v6" data-usfm="MRK.3.6"><span class="content"> </span></span><span class="verse v7" data-usfm="MRK.3.7"><span class="label">7</span><span class="content">ජේසුස් වහන්සේ එතැනින් නික්ම සිය ශ්‍රාවකයන් සමඟ මුහුදු වෙරළට වැඩිය සේක. ගලීලයෙන් සහ ජුදයෙන් ද </span></span><span class="verse v8" data-usfm="MRK.3.8"><span class="label">8</span><span class="content">ජෙරුසලමෙන් ද ඉදුමයෙන් ද ජොර්දාන් එගොඩින් ද තීර් සහ සීදොනය අවටින් ද මහා ජනකායක් උන් වහන්සේ කළ සියල්ල ගැන අසා උන් වහන්සේ වෙත ආහ. </span></span><span class="verse v9" data-usfm="MRK.3.9"><span class="label">9</span><span class="content"> සමූහයා උන් වහන්සේ නොතෙරපෙන පිණිස තමන් හට ඔරුවක් සූදානම් ව තිබිය යුතු යයි උන් වහන්සේ ශ්‍රාවකයන්ට වදාළ සේක. </span></span><span class="verse v10" data-usfm="MRK.3.10"><span class="label">10</span><span class="content">එසේ කීවේ, උන් වහන්සේ බොහෝ දෙනෙකු සුව කළ හෙයින්, රෝගී වූ සියලු දෙනා එතුමන් ස්පර්ශ කරන්නට රැස් කකා ආ බැවිනි. </span></span><span class="verse v11" data-usfm="MRK.3.11"><span class="label">11</span><span class="content">අශුද්ධාත්මයෝ ද උන් වහන්සේ දුටු හැම විට ම උන් වහන්සේගේ පාමුල වැඳ වැටී, “ඔබ දෙවියන් වහන්සේගේ පුත්‍රයාණෝ ය”යි මොරගා කී හ. </span></span><span class="verse v12" data-usfm="MRK.3.12"><span class="label">12</span><span class="content">තමා කවරෙක් දැ යි හෙළි නොකරන ලෙස උන් වහන්සේ ඔවුන්ට තදින් අණ කළ සේක.</span></span> 
     </div> 
     <div class="s1"> <span class="heading"><b>ප්‍රේරිතයන් දොළොස් දෙනා පත් කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:1-4</b></span><span class="heading"><b>;</b></span><span class="heading"><b>ලූක් 6:12-16</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MRK.3.12"><span class="content"> </span></span><span class="verse v13" data-usfm="MRK.3.13"><span class="label">13</span><span class="content">උන් වහන්සේ කඳුකරයට වැඩම කර, තමන් කැමැති වූවන් තමන් වෙත කැඳවූ සේක. ඔව්හු උන් වහන්සේ වෙත ආවෝ ය. </span></span><span class="verse v14" data-usfm="MRK.3.14"><span class="label">14</span><span class="content">උන් වහන්සේ දොළොස් දෙනෙකු පත් කළ සේක; ඔවුන්ට ප්‍රේරිතයෝ යයි නම් තැබූ සේක. උන් වහන්සේ එසේ කෙළේ, ඔවුන් තමන් හා සමඟ සිටින පිණිසත්, සුබ අස්න දේශනා කිරීමට යවන පිණිසත්, </span></span><span class="verse v15" data-usfm="MRK.3.15"><span class="label">15</span><span class="content">දුෂ්ටාත්මයන් දුරු කිරීමේ බලය ඇති ව සිටින පිණිසත් ය, </span></span><span class="verse v16" data-usfm="MRK.3.16"><span class="label">16</span><span class="content">එසේ පත් කළ දොළොස් දෙනා කවුරු ද යත්: පේදුරු යයි උන් වහන්සේ නම් කළ සීමොන් ද, </span></span><span class="verse v17" data-usfm="MRK.3.17"><span class="label">17</span><span class="content">‘ගර්ජනා පුත්‍රයෝ’ යන අර්ථය දෙන ‘බෝවනර්ගස්’ යයි උන් වහන්සේ නම් කළ සෙබදීගේ පුත් ජාකොබ් සහ ඔහුගේ සොහොයුරු ජොහන් ද </span></span><span class="verse v18" data-usfm="MRK.3.18"><span class="label">18</span><span class="content">ඇන්ඩෘ සහ පිලිප් ද බර්තොලමෙව් සහ මතෙව් ද තෝමස් සහ අල්පෙවුස්ගේ පුත් ජාකොබ් ද තද්දෙවුස් සහ අන්ත ජාතිවාදී සීමොන් ද </span></span><span class="verse v19" data-usfm="MRK.3.19"><span class="label">19</span><span class="content">උන් වහන්සේ පාවා දුන් ජූදස් ඉස්කාරියොත් ද යන මොවුහු ය.</span></span> 
     </div> 
     <div class="s1"> <span class="heading"><b>ජේසුස් වහන්සේ සහ දුෂ්ටාත්මාධිපතියා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:22-32</b></span><span class="heading"><b>;</b></span><span class="heading"><b>ලූක් 11:14-23</b></span><span class="heading"><b>;</b></span><span class="heading"><b>12:10</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="MRK.3.19"><span class="content"> </span></span><span class="verse v20" data-usfm="MRK.3.20"><span class="label">20</span><span class="content">උන් වහන්සේ ගෙදර ගිය සේක. ඔවුන්ට කෑම කන්න වත් අවකාශ නැති වන තරමට සමූහයක් යළිත් රැස් වූ හ. </span></span><span class="verse v21" data-usfm="MRK.3.21"><span class="label">21</span><span class="content">උන් වහන්සේගේ නෑදෑයෝ ඒ අසා උන් වහන්සේ අල්ලාගැනීමට ගියහ. එසේ ගියේ, “උන් වහන්සේ සිහිවිකල් වී සිටිති”යි සමහරුන් කී බැවිනි.</span></span> 
     </div> 
     <div class="p"> <span class="verse v21" data-usfm="MRK.3.21"><span class="content"> </span></span><span class="verse v22" data-usfm="MRK.3.22"><span class="label">22</span><span class="content"> </span><span class="content"> ජෙරුසලමෙන් ආ විනයධරයෝ, “මොහුට බෙල්සෙබුල් ආවේශ වී ඇතැ යි”ද, “දුෂ්ටාත්මාධිපති බලයෙන් ඔහු දුෂ්ටාත්මයන් දුරු කරති”යි ද කී හ. </span></span><span class="verse v23" data-usfm="MRK.3.23"><span class="label">23</span><span class="content">එවිට උන් වහන්සේ ඔවුන් තමන් වෙත කැඳවා, උපමාවලින් කතා කරමින් මෙසේ වදාළ සේක: “සාතන් දුරු කරන්න සාතන්ට ම පුළුවන් ද? </span></span><span class="verse v24" data-usfm="MRK.3.24"><span class="label">24</span><span class="content">යම් රාජ්‍යයක් ඊට ම විරෝධී ව භේද වුවහොත්, ඒ රාජ්‍යයට පවතින්න නොහැකි ය. </span></span><span class="verse v25" data-usfm="MRK.3.25"><span class="label">25</span><span class="content">යම් ගෙදරක් ඊට ම විරෝධී ව භේද වුවහොත්, ඒ ගෙදරට පැවැත්මක් නැත්තේ ම ය. </span></span><span class="verse v26" data-usfm="MRK.3.26"><span class="label">26</span><span class="content">සාතන් තමාට ම විරෝධී ව නැඟී භේද වුවහොත්, ඔහුට පැවැත්මක් නැත. එය අවසානය වේ. </span></span><span class="verse v27" data-usfm="MRK.3.27"><span class="label">27</span><span class="content">එහෙත්, බලවතෙකු පළමුකොට බැඳදමා මිස, ඔහුගේ ගෙට වැද බඩු කොල්ලකන්න කිසිවෙකුට නොහැකි ය. ඔහුගේ ගෙය කොල්ලකන්න හැකි වන්නේ, එසේ කළොත් පමණකි.</span></span> 
     </div> 
     <div class="p"> <span class="verse v27" data-usfm="MRK.3.27"><span class="content"> </span></span><span class="verse v28" data-usfm="MRK.3.28"><span class="label">28</span><span class="content">“සැබැවින් ම මම ඔබට කියමි, මිනිසුන්ගේ සෑම පාපයන් ද සියලු ආකාර දේව අපහාසයන් ද කමා කරනු ලබන්නේ ය. </span></span><span class="verse v29" data-usfm="MRK.3.29"><span class="label">29</span><span class="content"> එහෙත්, ශුද්ධාත්මයාණන්ට අපහාස කරන කිසිවෙකුට කවර කලක වත් කමාවක් නැත්තේ ය. ඔහු සදාතන පාපයක් ගැන වරදකරුවෙකි.” </span></span><span class="verse v30" data-usfm="MRK.3.30"><span class="label">30</span><span class="content">මෙසේ වදාළේ, “උන් වහන්සේට අශුද්ධාත්මයක් වැහී ඇතැ”යි ඔවුන් පැවසූ බැවිනි.</span></span> 
     </div> 
     <div class="s1"> <span class="heading"><b>ජේසුස් වහන්සේගේ මෑණියන් සහ සහෝදරයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:46-50</b></span><span class="heading"><b>;</b></span><span class="heading"><b>ලූක් 8:19-21</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="MRK.3.30"><span class="content"> </span></span><span class="verse v31" data-usfm="MRK.3.31"><span class="label">31</span><span class="content">එවිට උන් වහන්සේගේ මෑණියෝ ද සහෝදරයෝ ද අවුත් පිටත සිට, උන් වහන්සේ කැඳවා පණිවුඩයක් යැවූ හ. </span></span><span class="verse v32" data-usfm="MRK.3.32"><span class="label">32</span><span class="content">සමූහයක් උන් වහන්සේ අවට වාඩි වී උන්හ. ඔව්හු, “අන්න, ඔබේ මෑණියෝත්, සහෝදරයෝත්, සහෝදරියෝත් පිටත සිට ඔබ සොයති”යි උන් වහන්සේට කී හ. </span></span><span class="verse v33" data-usfm="MRK.3.33"><span class="label">33</span><span class="content">උන් වහන්සේ උත්තර දෙමින්, “මාගේ මෑණියෝත්, මාගේ සහෝදරයෝත් කවුරු ද” කියා පෙන්වමින්, </span></span><span class="verse v34" data-usfm="MRK.3.34"><span class="label">34</span><span class="content">තමන් පිරිවරා අවට වාඩි වී සිටියවුන් දෙස වටේට බලා, “මෙන්න මාගේ මෑණියෝ, මෙන්න මාගේ සහෝදරයෝ! </span></span><span class="verse v35" data-usfm="MRK.3.35"><span class="label">35</span><span class="content">දෙවියන් වහන්සේගේ කැමැත්ත ඉටු කරන කවරෙක් හෝ වෙත් වා, ඔව්හු මාගේ සහෝදරයාත්, මාගේ සහෝදරීත්, මාගේ මෑණියෝත් ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>