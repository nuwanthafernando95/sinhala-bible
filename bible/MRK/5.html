<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch5" data-usfm="MRK.5">  
     <div class="s1"> <span class="heading"><b>ගෙරසීන් රටේ අශුද්ධාත්ම ආවේශ වූවෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:28-34</b></span><span class="heading"><b>;</b></span><span class="heading"><b>ලූක් 8:26-39</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.5.1"><span class="label">1</span><span class="content">ඔව්හු මුහුදින් එතෙර ගෙරසීනයන්ගේ රටට පැමිණියහ. </span></span><span class="verse v2" data-usfm="MRK.5.2"><span class="label">2</span><span class="content">උන් වහන්සේ ඔරුවෙන් බැස ආ කෙණෙහි ම අශුද්ධාත්මයක් ආවේශ වූවෙක් සොහොන් ගුහා අතරින් නික්ම එනු උන් වහන්සේට හමු විය. </span></span><span class="verse v3" data-usfm="MRK.5.3"><span class="label">3</span><span class="content">ඔහු වාසය කෙළේ සොහොන් ගුහාවල ය. කිසිවෙකුට ඔහු කිසි සේත් දමනය කළ නොහැකි විය; යදමකින් වත් එය කළ නොහැකි විය. </span></span><span class="verse v4" data-usfm="MRK.5.4"><span class="label">4</span><span class="content">බොහෝ වර විලංගුවලින් ද යදම්වලින් ද බඳිනු ලැබූ නමුත්, ඔහු යදම් කැබලි කොට කඩා, විලංගු සුණු විසුණු කොට දැමී ය. ඔහු මැඩලීමට තරම් ශක්තිය කිසිවෙකුට නො වී ය. </span></span><span class="verse v5" data-usfm="MRK.5.5"><span class="label">5</span><span class="content">ඔහු දිවා රෑ දෙක්හි ම, කෑකෝගසමින් ද ගල්වලින් කපාගනිමින් ද සොහොන් ගුහා අතරත්, කඳු බෑවුම්වලත් සිටියේ ය.</span></span> 
     </div> 
     <div class="p"> <span class="verse v5" data-usfm="MRK.5.5"><span class="content"> </span></span><span class="verse v6" data-usfm="MRK.5.6"><span class="label">6</span><span class="content">ඔහු ජේසුස් වහන්සේ වඩිනු දුරතියා දැක, දිව අවුත්, පසඟ පිහිටුවා වැඳ, </span></span><span class="verse v7" data-usfm="MRK.5.7"><span class="label">7</span><span class="content">මහහඬින් මොරගා, “පරමෝත්තම දෙවියන්ගේ පුත්‍ර වූ, ජේසුස් වහන්ස, ඔබත් මාත් අතර මොන ගනුදෙනුවක් ද? මට වද නොදෙන මෙන්‍ දෙවියන්ගේ නාමයෙන් අයැදිමි”යි කී ය. </span></span><span class="verse v8" data-usfm="MRK.5.8"><span class="label">8</span><span class="content">එසේ කීවේ “අශුද්ධාත්මය, මේ මිනිසාගෙන් දුරුවෙව”යි උන් වහන්සේ ඔහුට කී බැවිනි. </span></span><span class="verse v9" data-usfm="MRK.5.9"><span class="label">9</span><span class="content">“නුඹේ නම කුමක් දැ”යි උන් වහන්සේ ඔහුගෙන් ඇසූ සේක. “මගේ නම සේනා ය, අපි සේනාංකයක් වම්හ”යි ඔහු කී ය. </span></span><span class="verse v10" data-usfm="MRK.5.10"><span class="label">10</span><span class="content">තමන් රටෙන් පිට නොකරන ලෙස ඔහු උන් වහන්සේගෙන් උදක් ම අයැද සිටියේ ය.</span></span> 
     </div> 
     <div class="p"> <span class="verse v10" data-usfm="MRK.5.10"><span class="content"> </span></span><span class="verse v11" data-usfm="MRK.5.11"><span class="label">11</span><span class="content">එතැන කන්ද අද්දර මහත් ඌරු රැළක් ගොදුරු කමින් සිටියෝ ය. </span></span><span class="verse v12" data-usfm="MRK.5.12"><span class="label">12</span><span class="content">අශුද්ධාත්මයෝ ද, “ඌරන්ට වැහෙන පිණිස අප උන් මැදට යැවුව මැනවැ”යි අයැද සිටියහ. </span></span><span class="verse v13" data-usfm="MRK.5.13"><span class="label">13</span><span class="content">උන් වහන්සේ අවසර දුන් සේක. අශුද්ධාත්මයෝ නික්ම අවුත් ඌරන්ට වැහුණෝ ය. දෙ දහසක් පමණ වූ ඒ ඌරු රැළ ප්‍රපාතයෙන් පහත මුහුදට වේගයෙන් දිව ගොස් මුහුදේ ගිලී මළෝ ය.</span></span> 
     </div> 
     <div class="p"> <span class="verse v13" data-usfm="MRK.5.13"><span class="content"> </span></span><span class="verse v14" data-usfm="MRK.5.14"><span class="label">14</span><span class="content">ඌරු ගොවුවෝ පලා ගොස්, නුවර ද ගම්මානයේ ද එපවත් පතළ කළෝ ය. එවිට සිදුවූ දේ කුමක් දැ යි බලන පිණිස මිනිස්සු නික්ම ආහ. </span></span><span class="verse v15" data-usfm="MRK.5.15"><span class="label">15</span><span class="content">ඔව්හු ජේසුස් වහන්සේ වෙත පැමිණ, අශුද්ධාත්මාවේශ වූ මිනිසා, එනම්, දුෂ්ටාත්ම සේනාංකය වැහී සිටි මිනිසා දැන් වස්ත්‍ර හැඳ හොඳ සිහිකල්පනාවෙන් හිඳිනු දැක භීතියට පත් වූ හ. </span></span><span class="verse v16" data-usfm="MRK.5.16"><span class="label">16</span><span class="content">එය සියැසින් දුටු අය අශුද්ධාත්මාවේශ වූ මනුෂ්‍යයාට සිදුවූ දෙය ද ඌරන් පිළිබඳ සිද්ධිය ද ඔවුන්ට කියා දුන්හ. </span></span><span class="verse v17" data-usfm="MRK.5.17"><span class="label">17</span><span class="content">ඔව්හු ද සිය දේශ සීමාවලින් පිට වී යන මෙන්‍ උන් වහන්සේගෙන් බැගෑපත්ව ඉල්ලා සිටියෝ ය.</span></span> 
     </div> 
     <div class="p"> <span class="verse v17" data-usfm="MRK.5.17"><span class="content"> </span></span><span class="verse v18" data-usfm="MRK.5.18"><span class="label">18</span><span class="content">උන් වහන්සේ ඔරුවට නඟිද්දී, අශුද්ධාත්මාවේශ ව සිටි මිනිසා තමාටත් උන් වහන්සේ සමඟ යාමට අවසර දෙන මෙන්‍ ආයාචනා කෙළේ ය. </span></span><span class="verse v19" data-usfm="MRK.5.19"><span class="label">19</span><span class="content">උන් වහන්සේ ඊට අවසර නුදුන් සේක. “එහෙත්, ඔබ ගෙදර නෑ මිතුරන් වෙත ගොස්, සමිඳාණන් වහන්සේ ඔබට කොතරම් මහත් දේ කළ සේක් ද කොතරම් අනුකම්පාව පෙන්වූ සේක් ද කියා ඔවුන්ට දන්වන්නැ”යි වදාළ සේක. </span></span><span class="verse v20" data-usfm="MRK.5.20"><span class="label">20</span><span class="content">ඔහු නික්ම ගොස්, ජේසුස් වහන්සේ තමාට කොතරම් මහත් දේ කළ සේක් දැ යි දෙකපොලිසෙහි ප්‍රසිද්ධ කරන්න වුනි. සියල්ලෝ ම විස්මිත වූ හ.</span></span> 
     </div> 
     <div class="s1"> <span class="heading"><b>යායිරස්ගේ දුව; සළුවට අතගැසූ ස්ත්‍රිය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:18-26</b></span><span class="heading"><b>;</b></span><span class="heading"><b>ලූක් 8:40-56</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MRK.5.20"><span class="content"> </span></span><span class="verse v21" data-usfm="MRK.5.21"><span class="label">21</span><span class="content">ජේසුස් වහන්සේ යළිත් ඔරුවෙන් එතෙර වූ කල මහා ජනකායක් උන් වහන්සේ වෙත රැස් වූ හ. උන් වහන්සේ ද මුහුදු වෙරළෙහි වැඩසිටි සේක. </span></span><span class="verse v22" data-usfm="MRK.5.22"><span class="label">22</span><span class="content">එකල ධර්මශාලා ප්‍රධානීන් අතුරෙන් යායිරස් නමැත්තෙක් අවුත්, උන් වහන්සේ දැක, පාමුල වැටී, </span></span><span class="verse v23" data-usfm="MRK.5.23"><span class="label">23</span><span class="content">“මගේ පුංචි දුව මරණාසන්න ව සිටියි. ඈ සුවය ලබා ජීවත් වන පිණිස, ඔබ අවුත් ඈ පිට අත තැබුව මැනවැ”යි උන් වහන්සේට ආයාචනා කෙළේ ය. </span></span><span class="verse v24" data-usfm="MRK.5.24"><span class="label">24</span><span class="content">උන් වහන්සේ ඔහු සමඟ වැඩිය සේක. මහත් සමූහයක් උන් වහන්සේ තෙරපමින් උන් වහන්සේ පිරිවරා ගියහ.</span></span> 
     </div> 
     <div class="p"> <span class="verse v24" data-usfm="MRK.5.24"><span class="content"> </span></span><span class="verse v25" data-usfm="MRK.5.25"><span class="label">25</span><span class="content">දොළොස් වසරක් ම මහා ලේ රෝගයෙන් පෙළුණු ස්ත්‍රියක් එහි වූවා ය. </span></span><span class="verse v26" data-usfm="MRK.5.26"><span class="label">26</span><span class="content">ඈ බොහෝ වෙදුන් අතින් අපමණ දුක් විඳ, තමා සතු සියල්ල වියදම් කොටත්, කිසි ගුණයක් නොලැබුවා ය. එපමණක් නොව ඇගේ තත්ත්වය අනුක්‍රමයෙන් වඩ වඩාත් උග්‍ර විය. </span></span><span class="verse v27" data-usfm="MRK.5.27"><span class="label">27</span><span class="content">ඈ ජේසුස් වහන්සේ ගැන අසා, සමූහයා අතර පිටුපසින් ඇවිත්, උන් වහන්සේගේ වස්ත්‍රයට අත තැබුවා ය. </span></span><span class="verse v28" data-usfm="MRK.5.28"><span class="label">28</span><span class="content">උන් වහන්සේගේ වස්ත්‍රවලට පමණ වත් අත තැබුවොත්, තමාට සුවය ලැබෙනු ඇතැ යි ඈ සිතුවා ය. </span></span><span class="verse v29" data-usfm="MRK.5.29"><span class="label">29</span><span class="content">එකෙණෙහි ම ලේ ධාරාව නැවතී ඒ පීඩාවෙන් ඈට සුවය ලැබුණු බව ඇගේ ම ඇඟට දැනිණි. </span></span><span class="verse v30" data-usfm="MRK.5.30"><span class="label">30</span><span class="content">එවේලේ ම ජේසුස් වහන්සේ තමන් කෙරෙන් අනුහස නික්ම ගිය බව දැන, සමූහයා මැද හැරී, “මාගේ වස්ත්‍රවලට අත තැබුවේ කවරෙක් දැ”යි ඇසූ සේක. </span></span><span class="verse v31" data-usfm="MRK.5.31"><span class="label">31</span><span class="content">උන් වහන්සේගේ ශ්‍රාවකයෝ උත්තර දෙමින්, “සමූහයා ඔබට තෙරපි තෙරපී සිටිනු දැක දැකත්, මට අත ගැසුවේ කවරෙක් ද කියා අසන සේක් දැ”යි කී හ. </span></span><span class="verse v32" data-usfm="MRK.5.32"><span class="label">32</span><span class="content">ඒ දේ කෙළේ කවරෙක් දැ යි සොයනු වස් උන් වහන්සේ අවට බැලූ සේක. </span></span><span class="verse v33" data-usfm="MRK.5.33"><span class="label">33</span><span class="content">එහෙත් ස්ත්‍රිය සිදු වූ දේ දැක බිය වී, වෙවුළ වෙවුළා අවුත්, උන් වහන්සේ ඉදිරියෙහි වැඳ වැටී, මුළු ඇත්ත උන් වහන්සේට කීවා ය. </span></span><span class="verse v34" data-usfm="MRK.5.34"><span class="label">34</span><span class="content">උන් වහන්සේ කතා කරමින්, “දියණියනි, ඔබේ ඇදහිල්ල ඔබ සුවපත් කෙළේ ය; ශාන්ත සිතින් යන්න; ඔබේ පීඩාවෙන් මිදී වසන්නැ”යි ඈට වදාළ සේක.</span></span> 
     </div> 
     <div class="p"> <span class="verse v34" data-usfm="MRK.5.34"><span class="content"> </span></span><span class="verse v35" data-usfm="MRK.5.35"><span class="label">35</span><span class="content">උන් වහන්සේ මෙවදන් පවසත්ම ධර්මශාලා නායකයාගේ ගෙදරින් සමහරු අවුත්, “ඔබේ දුව මළා ය. ඉතින් ගුරුදේවයන් තවත් වෙහෙසන්නේ කුමට දැ”යි කී හ. </span></span><span class="verse v36" data-usfm="MRK.5.36"><span class="label">36</span><span class="content">එහෙත්, ජේසුස් වහන්සේ ඒ කීම නොසලකා ධර්මශාලා නායකයාට කතා කොට, “බිය නොවන්න, ඇදහිල්ල ඇති ව සිටින්නැ”යි වදාළ සේක. </span></span><span class="verse v37" data-usfm="MRK.5.37"><span class="label">37</span><span class="content">උන් වහන්සේ පේදුරු ද ජාකොබ් ද ජාකොබ්ගේ සහෝදර වූ ජොහන් ද හැර අන් කිසිවෙකුට තමන් සමඟ එන්න ඉඩ නුදුන් සේක. </span></span><span class="verse v38" data-usfm="MRK.5.38"><span class="label">38</span><span class="content">ඔව්හු ධර්මශාලා නායකයාගේ නිවෙසට පැමිණියෝ ය. එවිට උන් වහන්සේ කලබලයක් ද විලාප හා ළතෝනි නඟන්නන් ද දැක, </span></span><span class="verse v39" data-usfm="MRK.5.39"><span class="label">39</span><span class="content">ගෙට පිවිස, “ඔබ කලබල වන්නේත්, විලාප කියන්නේත් මන් ද? දැරිය මැරී නැත; ඈ නිදන්නී ය”යි ඔවුන්ට වදාළ සේක. </span></span><span class="verse v40" data-usfm="MRK.5.40"><span class="label">40</span><span class="content">එවිට ඔව්හු උන් වහන්සේට සරදම් කළහ. එහෙත්, උන් වහන්සේ සියල්ලන් බැහැර කොට, දරුවාගේ පියා ද මව ද තමන් සමඟ සිටියවුන් ද කැඳවාගෙන දරුවා හුන් තැනට ගොස් </span></span><span class="verse v41" data-usfm="MRK.5.41"><span class="label">41</span><span class="content">ඇය අතින් අල්ලා, “තලිතාකුම්”යි ඈට වදාළ සේක. එහි අර්ථය: “දැරිය, මම ඔබට කියමි, නැඟිටින්න” යනු ය. </span></span><span class="verse v42" data-usfm="MRK.5.42"><span class="label">42</span><span class="content">දොළොස් හැවිරිදි ඒ දැරිය, එකෙණෙහි ම නැඟිට ඇවිද්දා ය. ඔව්හු ද ඉමහත් විස්මයකින් භ්‍රාන්ත වූ හ. </span></span><span class="verse v43" data-usfm="MRK.5.43"><span class="label">43</span><span class="content">මෙය කිසිවෙකුට නොදන්වන ලෙස ඔවුන්ට තදින් අණ දී, උන් වහන්සේ ඈට කෑමට යමක් දෙන්න නියම කළ සේක.</span></span> 
     </div> 
    </div> 
   </div> 
  </div>
 </body>
</html>