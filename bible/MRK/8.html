<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch8" data-usfm="MRK.8">  
     <div class="s1"> <span class="heading"><b>හාරදහසකට කෑම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 15:32-39</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.8.1"><span class="label">1</span><span class="content">ඒ දවස්වල දී නැවත මහත් සමූහයක් රැස් වූයෙන්, ඔවුන්ට කෑමට කිසිවක් නොතිබුණු නිසා උන් වහන්සේ සිය ශ්‍රාවකයන් කැඳවා, </span></span><span class="verse v2" data-usfm="MRK.8.2"><span class="label">2</span><span class="content">“මේ සමූහයා ගැන මට ඉතා කණගාටු ය. ඔව්හු දැනට තුන් දිනක් මා සමඟ සිටිති. කෑමට කිසිවක් ඔවුන්ට නැත. </span></span><span class="verse v3" data-usfm="MRK.8.3"><span class="label">3</span><span class="content">කුසගින්නෙන් ගෙදර යන්න හැරියොත්, ඔවුන් මඟ දී ක්ලාන්ත වනු ඇත, ඔවුන්ගෙන් සමහරෙක් දුර සිට ඇවිත් සිටිති”යි වදාළ සේක. </span></span><span class="verse v4" data-usfm="MRK.8.4"><span class="label">4</span><span class="content">උන් වහන්සේගේ ශ්‍රාවකයෝ උත්තර දෙමින්, “මෙවැනි පාළුකරයක මොවුන්ට කොහොන් කෑම සපයා දෙන්න දැ”යි උන් වහන්සේගෙන් ඇසුවෝ ය. </span></span><span class="verse v5" data-usfm="MRK.8.5"><span class="label">5</span><span class="content">“ඔබ ළඟ රොටි කීයක් තිබේ දැ”යි උන් වහන්සේ ඔවුන්ගෙන් ඇසූ සේක. “සතක්”යයි ඔව්හු කී හ.</span></span> 
     </div> 
     <div class="p"> <span class="verse v5" data-usfm="MRK.8.5"><span class="content"> </span></span><span class="verse v6" data-usfm="MRK.8.6"><span class="label">6</span><span class="content">එවිට උන් වහන්සේ සමූහයාට බිම ඉඳගන්න අණ දී, රොටි සත ගෙන තුති පුදා කඩා, ඒවා ඔවුන් ඉදිරියේ තබන පිණිස ශ්‍රාවකයන්ට දුන් සේක. ඔව්හු එය සමූහයා ඉදිරියේ තැබූ හ. </span></span><span class="verse v7" data-usfm="MRK.8.7"><span class="label">7</span><span class="content">ඔවුන් ළඟ කුඩා මසුන් ස්වල්පයක් ද විය. උන් වහන්සේ ආශීර්වාදය පවසා, එය ද ඔවුන් ඉදිරියේ තබන්න අණ කළ සේක. </span></span><span class="verse v8" data-usfm="MRK.8.8"><span class="label">8</span><span class="content">ඔව්හු ද කා තෘප්තියට පැමිණියාහ. ඉතිරි වූ කැබෙලි එක් කොට කූඩා සතක් පුරවාගත්හ. </span></span><span class="verse v9" data-usfm="MRK.8.9"><span class="label">9</span><span class="content">එහි සෙනඟ හාරදහසක් පමණ වූ හ. උන් වහන්සේ ඔවුන් යන්න හැරිය සේක. </span></span><span class="verse v10" data-usfm="MRK.8.10"><span class="label">10</span><span class="content">එකෙණෙහි ම උන් වහන්සේ සිය ශ්‍රාවකයන් සමඟ ඔරුවකට නැඟී දල්මනූතා පළාතට වැඩිය සේක.</span></span> 
     </div> 
     <div class="s1"> <span class="heading"><b>ස්වර්ගයෙන් හාස්කමක් ඉල්ලීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:1-4</b></span><span class="heading"><b>)</b></span> 
     </div> 
     <div class="p"> <span class="verse v10" data-usfm="MRK.8.10"><span class="content"> </span></span><span class="verse v11" data-usfm="MRK.8.11"><span class="label">11</span><span class="content"> </span><span class="content"> එකල පරිසිවරු අවුත් උන් වහන්සේ වචනයකින් අල්ලාගන්න පිණිස ස්වර්ගයෙන් හාස්කමක් ඉල්ලා විවාදයට එළඹුණාහ. </span></span><span class="verse v12" data-usfm="MRK.8.12"><span class="label">12</span><span class="content"> උන් වහන්සේ හද පත්ලෙන් බලවත් ලෙස සුසුම් ලා, “මේ පරම්පරාව හාස්කමක් සොයන්නේ මන් ද? සැබැවින් ම මම ඔබට කියමි, මේ පරම්පරාවට හාස්කමක් නොදෙනු ලැබේ ය”යි වදාරා, </span></span><span class="verse v13" data-usfm="MRK.8.13"><span class="label">13</span><span class="content">ඔවුන් අත්හැර යළිත් ඔරුවට නැඟී එතෙරට වැඩිය සේක.</span></span> 
     </div> 
     <div class="s1"> <span class="heading"><b>කපටි ඉගැන්වීම්වලින් පරෙස්සම් වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:5-12</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MRK.8.13"><span class="content"> </span></span><span class="verse v14" data-usfm="MRK.8.14"><span class="label">14</span><span class="content">රොටි ගෙන යන්න ශ්‍රාවකයන්ට අමතක විය. ඔරුවේ ඔවුන් ළඟ එක රොටියක් මිස වෙන කිසිවක් නො තිබිණි. </span></span><span class="verse v15" data-usfm="MRK.8.15"><span class="label">15</span><span class="content"> උන් වහන්සේ කතා කොට, “සිහි කල්පනාවෙන් යුතුව, පරිසිවරුන්ගේ මුහුන්වලින් ද හෙරොද්ගේ මුහුන්වලින් ද පරෙස්සම් වන්නැ”යි ඔවුන්ට අණ කළ සේක. </span></span><span class="verse v16" data-usfm="MRK.8.16"><span class="label">16</span><span class="content">“එසේ කීවේ අප ළඟ රොටි නැති නිසා වන්න ඇතැ”යි ඔව්හු තම තමන් අතර කතා කරගත්හ. </span></span><span class="verse v17" data-usfm="MRK.8.17"><span class="label">17</span><span class="content">ජේසුස් වහන්සේ එපවත් දැන, “රොටි නැති නිසා ඔබ අතරේ විවාද කරන්නේ මන් ද? ඔබට තව ම තේරුම් පැහැදුම් නැද් ද? ඔබේ සිතත් අඳුරු වී ඇද් ද? </span></span><span class="verse v18" data-usfm="MRK.8.18"><span class="label">18</span><span class="content"> ඇස් තිබියදීත් ඔබට පෙනෙන්නේ නැද් ද? කන් තිබියදීත් ඔබට ඇසෙන්නේ නැද් ද? ඔබට මතක නැද් ද? </span></span><span class="verse v19" data-usfm="MRK.8.19"><span class="label">19</span><span class="content">මා රොටි පහ කඩා පන්දහසකට දුන් විට ඉතිරි කැබලිවලින් ඔබ කූඩා කීයක් පුරවා ගත්තහු දැ”යි ඇසූ සේක. “දොළොසකැ”යි ඔව්හු කී හ. </span></span><span class="verse v20" data-usfm="MRK.8.20"><span class="label">20</span><span class="content">“රොටි සත හාරදහසක් අතර බෙදා දුන් විට කැබලිවලින් කූඩා කීයක් පුරවාගත්තහු දැ”යි ඇසූ සේක. “සතක්” යයි ඔව්හු කී හ. </span></span><span class="verse v21" data-usfm="MRK.8.21"><span class="label">21</span><span class="content">“තවමත් ඔබට තේරුම් ගියේ නැද්දැ”යි උන් වහන්සේ ඔවුන්ගෙන් ඇසූ සේක.</span></span> 
     </div> 
     <div class="s1"> <span class="heading"><b>බෙත්සයිදාවේ අන්ධයෙකු සුව කිරීම</b></span> 
     </div> 
     <div class="p"> <span class="verse v21" data-usfm="MRK.8.21"><span class="content"> </span></span><span class="verse v22" data-usfm="MRK.8.22"><span class="label">22</span><span class="content">ඔව්හු බෙත්සයිදාවට පැමිණියහ. එවිට ඇතැමෙක් උන් වහන්සේ වෙත අන්ධයෙකු ගෙනවුත් ඔහු පිට අත් තබන මෙන්‍ ආයාචනා කළහ. </span></span><span class="verse v23" data-usfm="MRK.8.23"><span class="label">23</span><span class="content">උන් වහන්සේ අන්ධයා අතින් අල්ලාගෙන ගමෙන් පිටතට ගෙන ගොස්, ඔහුගේ ඇස්වල කෙළ තවරා, ඔහු පිට අත් තබා, “ඔබට කිසිවක් පෙනේ දැ”යි ඇසූ සේක. </span></span><span class="verse v24" data-usfm="MRK.8.24"><span class="label">24</span><span class="content">ඔහු ද ඇස් ඔසවා, “මිනිස්සු මට පෙනේ; ඔව්හු ගස් වාගේ ය; ඔවුන් ඇවිදිනු මට පෙනේ” යයි කී ය. </span></span><span class="verse v25" data-usfm="MRK.8.25"><span class="label">25</span><span class="content">උන් වහන්සේ ඔහුගේ ඇස් පිට යළිත් අත් තැබූ සේක. එවිට ඔහු ඕනෑකමින් බැලී ය; පෙනුම ලැබී ය; සියල්ල පැහැදිලි ලෙස දිටී ය. </span></span><span class="verse v26" data-usfm="MRK.8.26"><span class="label">26</span><span class="content">උන් වහන්සේ ඔහු ගෙදර පිටත් කර යවමින්, “ගමේ කිසිවෙකුට මේ ගැන නොකියන්නැ”යි වදාළ සේක.</span></span> 
     </div> 
     <div class="s1"> <span class="heading"><b>පේදුරුගේ මහා ප්‍රකාශනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:13-20</b></span><span class="heading"><b>;</b></span><span class="heading"><b>ලූක් 9:18-21</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="MRK.8.26"><span class="content"> </span></span><span class="verse v27" data-usfm="MRK.8.27"><span class="label">27</span><span class="content">ජේසුස් වහන්සේ ද ශ්‍රාවකයෝ ද පිලිප්පි කායිසාරියේ ගම්වලට නික්ම ගියහ. මඟ දී උන් වහන්සේ, කතා කරමින්, “මා කවරෙකු කියා මිනිස්සු කියත් දැ”යි ශ්‍රාවකයන්ගෙන් ඇසූ සේක. </span></span><span class="verse v28" data-usfm="MRK.8.28"><span class="label">28</span><span class="content"> ඔව්හු උත්තර දෙමින්, “සමහරෙක්, ‘ස්නාවක ජොහන් ය’යි කියති; සමහරෙක්, ‘එලියා ය’යි කියති; අන් සමහරෙක්, ‘දිවැසිවරයන්ගෙන් කෙනෙකැ’යි කියති”යි පැවසූ හ. </span></span><span class="verse v29" data-usfm="MRK.8.29"><span class="label">29</span><span class="content"> “මා කවරෙකු කියා ඔබ කියන්නහු දැ”යි උන් වහන්සේ ඔවුන්ගෙන් ඇසූ සේක. “ඔබ ක්‍රිස්තුවරයාණෝ ය”යි පේදුරු පිළිතුරු දුන්නේ ය. </span></span><span class="verse v30" data-usfm="MRK.8.30"><span class="label">30</span><span class="content">උන් වහන්සේ ද තමන් ගැන කිසිවෙකුට නොකියන ලෙස ඔවුන්ට අණ කළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ සිය මරණය හා පුනරුජ්ජීවනය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:21-28</b></span><span class="heading"><b>;</b></span><span class="heading"><b>ලූක් 9:22-27</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="MRK.8.30"><span class="content"> </span></span><span class="verse v31" data-usfm="MRK.8.31"><span class="label">31</span><span class="content">එවිට උන් වහන්සේ මනුෂ්‍ය-පුත්‍රයාණන් බොහෝ දුක් වේදනා විඳින්නටත්, ප්‍රජා මූලිකයන් ද නායක පූජකයන් ද විනයධරයන් ද විසින් ප්‍රතික්ෂේප කරනු ලබන්නටත් මරනු ලබන්නටත්, තෙ දිනකට පසු නැවත නැඟිටින්නටත් නියම බව ඔවුන්ට උගන්වන්න පටන්ගත් සේක. </span></span><span class="verse v32" data-usfm="MRK.8.32"><span class="label">32</span><span class="content">උන් වහන්සේ මේ ගැන ප්‍රසිද්ධියේ ම කතා කළ සේක. එකල පේදුරු උන් වහන්සේ පසෙකට ගෙන, උන් වහන්සේට තදින් චෝදනා කෙළේ ය. </span></span><span class="verse v33" data-usfm="MRK.8.33"><span class="label">33</span><span class="content">උන් වහන්සේ හැරී, සිය ශ්‍රාවකයන් දෙස බලා, පේදුරුට තදින් චෝදනා කරමින්, “සාතන්, අහකට යව, නුඹ සිතන්නේ, මිනිසුන් සිතන විධියට මිස දෙවියන් වහන්සේ සිතන විධියට නොවේ ය”යි වදාළ සේක.</span></span> 
     </div> 
     <div class="p"> <span class="verse v33" data-usfm="MRK.8.33"><span class="content"> </span></span><span class="verse v34" data-usfm="MRK.8.34"><span class="label">34</span><span class="content"> </span><span class="content"> එවිට උන් වහන්සේ සිය ශ්‍රාවකයන් කැටුව සමූහයා තමන් වෙත කැඳවා ඔවුන් අමතා මෙසේ වදාළ සේක: “යමෙක් මා අනුව එන්න කැමැත්තේ ද, ඔහු තමකම නසා කුරුසිය දරා, මා අනුව ඒ වා! </span></span><span class="verse v35" data-usfm="MRK.8.35"><span class="label">35</span><span class="content"> සිය ජීවිතය රැකගන්න තැත් කරන යමෙක් වේ ද ඔහු එය නැති කරගනියි. මා උදෙසාත්, සුබ අස්න උදෙසාත් සිය ජීවිතය පුදන යමෙක් වේ ද, ඔහු එය රැකගනියි. </span></span><span class="verse v36" data-usfm="MRK.8.36"><span class="label">36</span><span class="content">යමෙක් මුළු ලෝකය ම ලබාගත්තත්, සිය ජීවිතය නැති කරගත්තොත් ඔහුට කිනම් ප්‍රයෝජනයක් ද? </span></span><span class="verse v37" data-usfm="MRK.8.37"><span class="label">37</span><span class="content">නොහොත් යමෙකුට සිය දිවි වෙනුවට කුමක් දිය හැකි ද? </span></span><span class="verse v38" data-usfm="MRK.8.38"><span class="label">38</span><span class="content">එසේ හෙයින් මේ දේව ද්‍රෝහි, පාපිෂ්ඨ පරම්පරාවේ දී යම් කෙනෙක් මා ගැනත්, මාගේ ධර්මය ගැනත් ලජ්ජා වන්නේ ද, මනුෂ්‍ය-පුත්‍රයාණන් පියාණන්ගේ තේජශ්‍රීයෙන් ශුද්ධ දූතයන් පිරිවරා වඩිනා කල උන් වහන්සේ ඔහු ගැනත් ලජ්ජා වනු ඇත.”</span></span> 
     </div> 
    </div> 
   </div> 
  </div>
 </body>
</html>