<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch11" data-usfm="MRK.11">  
     <div class="s1"> <span class="heading"><b>රාජ තේජසින් ජෙරුසලමට පිවිසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:1-11</b></span><span class="heading"><b>;</b></span><span class="heading"><b>ලූක් 19:28-40</b></span><span class="heading"><b>;</b></span><span class="heading"><b>ජොහ 12:12-19</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.11.1"><span class="label">1</span><span class="content">ඔව්හු ජෙරුසලමට ළං ව ඔලීව කන්දට නුදුරු බෙත්පාගයට හා බෙතානියට පැමිණියහ. උන් වහන්සේ සිය ශ්‍රාවකයන් දෙදෙනෙකු යවමින්, </span></span><span class="verse v2" data-usfm="MRK.11.2"><span class="label">2</span><span class="content">“ඔබ ඉදිරියේ ඇති ගමට යන්න; ගිය කෙණෙහි ම කිසිවෙකු කිසි කලක නොනැඟුණු, බැඳ සිටින කොටළු නාම්බෙකු ඔබට සම්බ වනු ඇත; ඌ ලිහා මෙහි ගෙනෙන්න. </span></span><span class="verse v3" data-usfm="MRK.11.3"><span class="label">3</span><span class="content">‘ඔබ මෙය කරන්නේ මන්දැ’යි යමෙකු ඇසුවොත්, ‘සමිඳාණන් වහන්සේ හට උගෙන් වැඩක් ඇත; නොපමාව ඌ ආපසු එවනු ඇතැ’යි ඔවුන්ට කියන්නැ”යි වදාළ සේක. </span></span><span class="verse v4" data-usfm="MRK.11.4"><span class="label">4</span><span class="content">ඔව්හු ගොස්, දොර ළඟ පිටත වීදියෙහි දිගේලි කොට සිටි කොටළු නාම්බෙකු දැක ඌ ලිහුවෝ ය. </span></span><span class="verse v5" data-usfm="MRK.11.5"><span class="label">5</span><span class="content">එහි සිටි අයගෙන් ඇතැමෙක් කතා කොට, “කොටළු නාම්බා ලිහන්නේ මන්දැ”යි ඇසූහ. </span></span><span class="verse v6" data-usfm="MRK.11.6"><span class="label">6</span><span class="content">ජේසුස් වහන්සේ වදාළ ලෙසම ඔව්හු ඔවුන්ට පිළිතුරු දුන්හ. එවිට ඔව්හු ඔවුන්ට ඉඩ දුන්නෝ ය. </span></span><span class="verse v7" data-usfm="MRK.11.7"><span class="label">7</span><span class="content">ඔව්හු කොටළු නාම්බා ජේසුස් වහන්සේ වෙතට ගෙනවුත් තමන්ගේ උතුරු සළු ඌ පිට එළාලූ හ. උන් වහන්සේ ද ඌ පිට හිඳගත් සේක. </span></span><span class="verse v8" data-usfm="MRK.11.8"><span class="label">8</span><span class="content">එවිට බොහෝ දෙනෙක් තමන්ගේ සළු ද, අන් අය වතුපිටිවලින් කපා ගත් කොළ අතු ද මඟ අතුළෝ ය. </span></span><span class="verse v9" data-usfm="MRK.11.9"><span class="label">9</span><span class="content"> පෙරටුවෙන් හා පිටුපසින් ගිය අය “හෝසන්නා! සමිඳුන් නමින් වඩිනා මෙතුමාණන් හට ආසිරි වේ වා!, </span></span><span class="verse v10" data-usfm="MRK.11.10"><span class="label">10</span><span class="content">අපේ පිය වූ දාවිත්ගේ මතු පැමිණෙන රාජ්‍යයට ආසිරි වේ වා!, අති උසස් තැන්හි හෝසන්නා!” කියා මොරගැසූහ.</span></span> 
     </div> 
     <div class="p"> <span class="verse v10" data-usfm="MRK.11.10"><span class="content"> </span></span><span class="verse v11" data-usfm="MRK.11.11"><span class="label">11</span><span class="content">ජේසුස් වහන්සේ ජෙරුසලමට පැමිණ දේව මාලිගාවට ඇතුළු ව අවට සියල්ල නරඹා, සවස් වූ බැවින් දොළොස් දෙනා සමඟ බෙතානිය බලා නික්ම ගිය සේක.</span></span> 
     </div> 
     <div class="s1"> <span class="heading"><b>අත්තික්කා ගසට සාපය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:18-19</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MRK.11.11"><span class="content"> </span></span><span class="verse v12" data-usfm="MRK.11.12"><span class="label">12</span><span class="content">පසු දා ඔවුන් බෙතානියෙන් නික්ම ගිය කල උන් වහන්සේට බඩගිනි විය. </span></span><span class="verse v13" data-usfm="MRK.11.13"><span class="label">13</span><span class="content">උන් වහන්සේ කොළ ඇති අත්තික්කා ගසක් දුර දී දැක, ඉන් යමක් ලැබේ දෝ යි සිතමින් එහි වැඩිය සේක. ගස ළඟට පැමිණි කල, කොළ මිස අන් කිසිවක් සම්බ නො වී ය. ඒ අත්තික්කා වාරය නුවූ බැවිනි. </span></span><span class="verse v14" data-usfm="MRK.11.14"><span class="label">14</span><span class="content">උන් වහන්සේ, “මෙවක් පටන් සදහට ම කිසිවෙක් කිසි කලෙක තාගෙන් පල අනුභව නොකරත්වා”යි ගසට වදාළ සේක. එය උන් වහන්සේගේ ශ්‍රාවකයන්ට ඇසිණි.</span></span> 
     </div> 
     <div class="s1"> <span class="heading"><b>දේව මාලිගාව පවිත්‍ර කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:12-17</b></span><span class="heading"><b>;</b></span><span class="heading"><b>ලූක් 19:45-48</b></span><span class="heading"><b>;</b></span><span class="heading"><b>ජොහ 2:13-22</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="MRK.11.14"><span class="content"> </span></span><span class="verse v15" data-usfm="MRK.11.15"><span class="label">15</span><span class="content">ඔව්හු ජෙරුසලමට පැමිණියෝ ය. උන් වහන්සේ දේව මාලිගාවට පිවිස එහි වෙළහෙළඳාම් කළවුන් පිටතට පලවා හරින්න පටන්ගෙන, මුදල් මාරු කරන්නන්ගේ මේස ද පරෙවි වෙළෙඳුන්ගේ ආසන ද පෙරළා දමා, </span></span><span class="verse v16" data-usfm="MRK.11.16"><span class="label">16</span><span class="content">දේව මාලිගාව මැදින් කිසිදු දෙයක් ගෙන යන්න කිසිවෙකුට ඉඩ නුදුන් සේක. </span></span><span class="verse v17" data-usfm="MRK.11.17"><span class="label">17</span><span class="content"> උන් වහන්සේ ඔවුන්ට උගන්වමින්, “ ‘මාගේ ගෘහය සියලු ජාතීන්ට යාච්ඤාවේ ගෘහයකැ’යි කියනු ලබන බව ලියා නැද් ද? එහෙත් ඔබ එය හොරුන්ගේ ගුහාවක් කර ඇතැ”යි වදාළ සේක. </span></span><span class="verse v18" data-usfm="MRK.11.18"><span class="label">18</span><span class="content">නායක පූජකවරු ද විනයධරයෝ ද ඒ අසා උන් වහන්සේ නසාදැමීමට මඟක් සෙවූ හ. මන්ද, උන් වහන්සේගේ අනුශාසනා ගැන මුළු සමූහයා විස්මිත වූ බැවින් ඔව්හු උන් වහන්සේට බිය වූ හ. </span></span><span class="verse v19" data-usfm="MRK.11.19"><span class="label">19</span><span class="content">සවස් වූ විට උන් වහන්සේ නුවරින් නික්ම ගිය සේක.</span></span> 
     </div> 
     <div class="s1"> <span class="heading"><b>වියළි අත්තික්කා ගසෙන් පාඩමක්</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:20-22</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="MRK.11.19"><span class="content"> </span></span><span class="verse v20" data-usfm="MRK.11.20"><span class="label">20</span><span class="content">ඔව්හු පසු දා උදේ යද්දී, අත්තික්කා ගස; මුල පටන් වියළී තිබෙනු දුටුවෝ ය. </span></span><span class="verse v21" data-usfm="MRK.11.21"><span class="label">21</span><span class="content">ඒ සිද්ධිය මතක් වී, පේදුරු කතා කරමින්, “බලන්න ගුරුදේවයෙනි, ඔබ සාප කළ අත්තික්කා ගස වියළී තිබේ ය”යි කී ය. </span></span><span class="verse v22" data-usfm="MRK.11.22"><span class="label">22</span><span class="content">ජේසුස් වහන්සේ ඔවුන්ට උත්තර දෙමින්, මෙසේ වදාළ සේක: “දෙවියන් වහන්සේ අදහාගන්න. </span></span><span class="verse v23" data-usfm="MRK.11.23"><span class="label">23</span><span class="content"> සැබැවින් ම මම ඔබට කියමි, කවරෙක් නමුත් මේ කන්දට, ‘ඉදිරීගොස්, මුහුදෙහි පතිත වේ වා’යි කියා, තමා කියන ඒ දේ සිදු වන්නේ ම යයි නිසැක සිතින් අදහන්නේ නම් එය සිදු වන්නේ ම ය. </span></span><span class="verse v24" data-usfm="MRK.11.24"><span class="label">24</span><span class="content">එබැවින් මම ඔබට කියමි, ඔබ යාච්ඤාවෙන් අයැදින කවර දෙයක් වුව ද, එය ඔබට ලැබුණේ යයි අදහන්න. එවිට එය ඔබට ලැබෙන්නේ ම ය. </span></span><span class="verse v25" data-usfm="MRK.11.25"><span class="label">25</span><span class="content"> ඔබ නැඟිට යාච්ඤා කරන විට කිසිවෙකුට විරුද්ධ ව කිසිවක් ඇත්නම් කමා කරන්න. එසේ කළ යුත්තේ ස්වර්ගයෙහි වැඩ වසන පියාණන් වහන්සේත් ඔබේ වැරදිවලට කමා කරන පිණිස ය. </span></span><span class="verse v26" data-usfm="MRK.11.26"><span class="label">26</span><span class="content">එහෙත් ඔබ කමා නොකරන්නහු නම්, ස්වර්ගයෙහි වැඩ වසන පියාණන් වහන්සේ ද ඔබේ වැරදිවලට කමා නොවන සේක.”</span></span> 
     </div> 
     <div class="s1"> <span class="heading"><b>ජේසුස් වහන්සේගේ අධිකාරී බලය ගැන ප්‍රශ්න කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:23-27</b></span><span class="heading"><b>;</b></span><span class="heading"><b>ලූක් 20:1-8</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="MRK.11.26"><span class="content"> </span></span><span class="verse v27" data-usfm="MRK.11.27"><span class="label">27</span><span class="content">ඔව්හු යළිත් ජෙරුසලමට පැමිණියෝ ය. උන් වහන්සේ දේව මාලිගාවෙහි සක්මන් කරන කල, නායක පූජකවරු ද විනයධරයෝ ද ප්‍රජා මූලිකයෝ ද උන් වහන්සේ වෙත අවුත්, </span></span><span class="verse v28" data-usfm="MRK.11.28"><span class="label">28</span><span class="content">“ඔබ මේ දේවල් කරන්නේ කවර අධිකාරි බලයකින් ද? මේ දේවල් කිරීමට මේ බලය ඔබට පැවරුවේ කවරෙක් දැ”යි උන් වහන්සේගෙන් ඇසූ හ. </span></span><span class="verse v29" data-usfm="MRK.11.29"><span class="label">29</span><span class="content">ජේසුස් වහන්සේ ඔවුන්ට කතා කොට, “මමත් ඔබෙන් ප්‍රශ්නයක් අසමි. මට පිළිතුරු දෙන්න; එවිට මේ දේවල් කරන්නේ කවර බලයකින් දැ යි මම ඔබට කියන්නෙමි. </span></span><span class="verse v30" data-usfm="MRK.11.30"><span class="label">30</span><span class="content">ජොහන් බව්තීස්ම-ස්නාපනය කිරීමේ බලය ලැබුවේ දෙවියන් වහන්සේගෙන් ද නැතහොත් මනුෂ්‍යයන්ගෙන් ද? මට පිළිතුරු දෙන්නැ”යි වදාළ සේක. </span></span><span class="verse v31" data-usfm="MRK.11.31"><span class="label">31</span><span class="content">ඔව්හු තම තමන් අතර විවාද කරමින්, “ ‘දෙවියන් වහන්සේගෙන් ය’යි අප කීවොත්, ‘ඔහු අදහා නොගත්තේ මන්දැ’යි අපට කියනු ඇත. </span></span><span class="verse v32" data-usfm="MRK.11.32"><span class="label">32</span><span class="content">එසේ නම්, ‘මනුෂ්‍යයන්ගෙන් ය’යි කියමු ද?” ජොහන් සැබැවින් ම ‘දිවැසිවරයෙකැ’යි කොයි කවුරුනුත් පිළිගත් බැවින් ඔව්හු සෙනඟට භයින්, “එසේ නොකියමු”යි තීරණය කොට, </span></span><span class="verse v33" data-usfm="MRK.11.33"><span class="label">33</span><span class="content">“අපි නොදනිමු”යි ජේසුස් වහන්සේට පිළිතුරු දුන්හ. ජේසුස් වහන්සේ ද, “මේ දේවල් කරන්නේ කවර අධිකාරි බලයකින් දැ යි මමත් ඔබට නොකියමි”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>