<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMRK"> 
    <div class="chapter ch15" data-usfm="MRK.15">  
     <div class="s1"> <span class="heading"><b>ජේසුස් වහන්සේ පිලාත් ඉදිරියෙහි සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:1-2-11-14</b></span><span class="heading"><b>;</b></span><span class="heading"><b>ලූක් 23:1-5</b></span><span class="heading"><b>;</b></span><span class="heading"><b>ජොහ 18:28-38</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MRK.15.1"><span class="label">1</span><span class="content">පහන් වූ කෙණෙහි ම නායක පූජකවරු, ප්‍රජා මූලිකයන් ද විනයධරයන් ද මුළු ශ්‍රේෂ්ඨාධිකරණය ද සමඟ මන්ත්‍රණය කොට ජේසුස් වහන්සේට විලංගුදමා ගෙන ගොස්, පිලාත් හට භාර දුන්හ. </span></span><span class="verse v2" data-usfm="MRK.15.2"><span class="label">2</span><span class="content">පිලාත් ද, “ජුදෙව්වරුන්ගේ රජ ඔබ දැ”යි උන් වහන්සේගෙන් ප්‍රශ්න කෙළේ ය. උන් වහන්සේ උත්තර දෙමින්, “එසේ කියන්නේ ඔබ ය”යි වදාළ සේක. </span></span><span class="verse v3" data-usfm="MRK.15.3"><span class="label">3</span><span class="content">නායක පූජකවරු බොහෝ දේ ගැන උන් වහන්සේට චෝදනා කළහ. </span></span><span class="verse v4" data-usfm="MRK.15.4"><span class="label">4</span><span class="content">පිලාත් නැවත කතා කොට, “ඔබ කිසි ම පිළිතුරක් දෙන්නේ නැද් ද? බලන්න, මොවුහු ඔබට කෙතරම් චෝදනා කරත් දැ”යි උන් වහන්සේට කී ය. </span></span><span class="verse v5" data-usfm="MRK.15.5"><span class="label">5</span><span class="content">එහෙත්, ජේසුස් වහන්සේ ඉන්පසු කිසි පිළිතුරක් නුදුන් සේක. ඒ ගැන පිලාත් ද මවිත විය.</span></span> 
     </div> 
     <div class="s1"> <span class="heading"><b>ජේසුස් වහන්සේට මරණීය දඬුවම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:15-26</b></span><span class="heading"><b>;</b></span><span class="heading"><b>ලූක් 23:13-25</b></span><span class="heading"><b>;</b></span><span class="heading"><b>ජොහ 18:39</b></span><span class="heading"><b>;</b></span><span class="heading"><b>19:16</b></span><span class="heading"><b>)</b></span> 
     </div> 
     <div class="p"> <span class="verse v5" data-usfm="MRK.15.5"><span class="content"> </span></span><span class="verse v6" data-usfm="MRK.15.6"><span class="label">6</span><span class="content">මංගල්‍යයේ දී සෙනඟ ඉල්ලා සිටින හිරකරුවෙකු නිදහස් කරදීම, පිලාත්ගේ සිරිත විය. </span></span><span class="verse v7" data-usfm="MRK.15.7"><span class="label">7</span><span class="content">කැරලි කෝලාහල කොට, මිනී මැරීමේ වරදට හිර කරනු ලැබූ කැරලිකරුවන් අතර බරබ්බස් නම් කෙනෙක් විය. </span></span><span class="verse v8" data-usfm="MRK.15.8"><span class="label">8</span><span class="content">සමූහයා එක් ව ගොස්, පෙරසිරිත ඉටු කරන ලෙස පිලාත්ගෙන් අයැදින්නට පටන්ගත්හ. </span></span><span class="verse v9" data-usfm="MRK.15.9"><span class="label">9</span><span class="content">පිලාත් උත්තර දෙමින්, “මා ජුදෙව්වරුන්ගේ රජු නිදහස් කර දෙනවාට ඔබ කැමැති දැ”යි ඔවුන්ගෙන් ඇසී ය. </span></span><span class="verse v10" data-usfm="MRK.15.10"><span class="label">10</span><span class="content">එසේ කෙළේ, නායක පූජකවරුන් ඊර්ෂ්‍යාවෙන් උන් වහන්සේ පාවා දුන් බව ඔහුට වැටහී තිබුණු බැවිනි. </span></span><span class="verse v11" data-usfm="MRK.15.11"><span class="label">11</span><span class="content">එහෙත්, උන් වහන්සේ වෙනුවට බරබ්බස් නිදහස් කර දෙන ලෙස ඉල්ලන්න නායක පූජකවරු ජනයා පෙළඹවූ හ. </span></span><span class="verse v12" data-usfm="MRK.15.12"><span class="label">12</span><span class="content">පිලාත් ඔවුන්ට නැවත පිළිතුරු දෙමින්, “එසේ නම්, ‘ජුදෙව්වරුන්ගේ රජ ය’යි ඔබ කියන මොහු ගැන කුමක් කරන්න දැ”යි ඇසී ය. </span></span><span class="verse v13" data-usfm="MRK.15.13"><span class="label">13</span><span class="content">“කුරුසියෙහි ඇණ ගසන්නැ”යි ඔව්හු යළිත් මොරගැසූ හ. </span></span><span class="verse v14" data-usfm="MRK.15.14"><span class="label">14</span><span class="content">එකල පිලාත්: “කිමෙක් ද? මොහු කුමන අපරාධයක් කෙළේ දැ”යි ඔවුන්ගෙන් ඇසී ය. එහෙත් ඔව්හු “කුරුසියෙහි ඇණ ගසන්නැ”යි වැඩි වැඩියෙන් මොරගැසූ හ. </span></span><span class="verse v15" data-usfm="MRK.15.15"><span class="label">15</span><span class="content">පිලාත් ජනතාව සතුටු කරන්නට කැමැති ව, බරබ්බස් ඔවුන්ට නිදහස් කර දී, ජේසුස් වහන්සේට කසයෙන් තළවා, කුරුසියෙහි ඇණ ගසනු පිණිස භාර දුන්නේ ය.</span></span> 
     </div> 
     <div class="s1"> <span class="heading"><b>සෙබළුන්ගෙන් නිග්‍රහ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:27-31</b></span><span class="heading"><b>;</b></span><span class="heading"><b>ජොහ 19:2-3</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="MRK.15.15"><span class="content"> </span></span><span class="verse v16" data-usfm="MRK.15.16"><span class="label">16</span><span class="content">මුර සෙබළෝ උන් වහන්සේ ප්‍රෙතෝරියම් නම් රජ වාසලට ගෙන ගොස් මුළු සේනාංකය රැස් කරවූ හ. </span></span><span class="verse v17" data-usfm="MRK.15.17"><span class="label">17</span><span class="content">ඔව්හු උන් වහන්සේට නීල-රක්ත වස්ත්‍රයක් හඳවා, කටු කිරුළක් ගොතා උන් වහන්සේගේ හිස මත තබා, </span></span><span class="verse v18" data-usfm="MRK.15.18"><span class="label">18</span><span class="content">“ජුදෙව්වන්ගේ රජුනි, සැරදේ!” කියා උන් වහන්සේට ආචාර කරන්න පටන් ගත්හ. </span></span><span class="verse v19" data-usfm="MRK.15.19"><span class="label">19</span><span class="content">ඔව්හු බට දණ්ඩකින් උන් වහන්සේගේ හිසට ගසා, උන් වහන්සේට කෙළ ගසා, දණ නමා උන් වහන්සේ ඉදිරියෙහි වැඳ වැටුණාහ. </span></span><span class="verse v20" data-usfm="MRK.15.20"><span class="label">20</span><span class="content">උන් වහන්සේට ගැරහුම් කළ පසු ඔව්හු නීල-රක්ත වස්ත්‍රය ගලවා, උන් වහන්සේගේ ම ඇඳුම් අන්දවා, කුරුසියෙහි ඇණ ගසනු පිණිස ගෙන ගියහ.</span></span> 
     </div> 
     <div class="s1"> <span class="heading"><b>කුරුසියේ ඇණ ගැසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:32-44</b></span><span class="heading"><b>;</b></span><span class="heading"><b>ලූක් 23:26-43</b></span><span class="heading"><b>;</b></span><span class="heading"><b>ජොහ 19:17-27</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MRK.15.20"><span class="content"> </span></span><span class="verse v21" data-usfm="MRK.15.21"><span class="label">21</span><span class="content"> </span><span class="content"> අලෙක්සන්දර්ගේ ද රූපස්ගේ ද පිය වූ පිටිසරින් ආ සිරේනියේ සීමොන් නම් මඟියෙකුට උන් වහන්සේගේ කුරුසිය උසුලාගෙන යන්න ඔව්හු බල කළහ. </span></span><span class="verse v22" data-usfm="MRK.15.22"><span class="label">22</span><span class="content">ඔව්හු කපාලපිටිය යන අර්ථ ඇති ‘ගොල්ගොතා’ නම් තැනට උන් වහන්සේ ගෙන ගියහ. </span></span><span class="verse v23" data-usfm="MRK.15.23"><span class="label">23</span><span class="content">සුවඳලාටු මුසු මුද්‍රික පානය උන් වහන්සේට දෙන ලද්දේ ය. එහෙත්, උන් වහන්සේ එය නොපිළිගත් සේක. </span></span><span class="verse v24" data-usfm="MRK.15.24"><span class="label">24</span><span class="content"> ඔව්හු උන් වහන්සේ කුරුසියෙහි ඇණ ගසා, උන් වහන්සේගේ ඇඳුම් තම තමන් අතර බෙදාගනිමින්, එක් එක්කෙනා කුමක් ගන්න දැ යි බලන පිණිස ඒවා ගැන දාදු දැමූ හ. </span></span><span class="verse v25" data-usfm="MRK.15.25"><span class="label">25</span><span class="content">ඔවුන් උන් වහන්සේ කුරුසියෙහි ඇණ ගැසුවේ හිරු උදා වී තුන් පැයකට පසුව ය. </span></span><span class="verse v26" data-usfm="MRK.15.26"><span class="label">26</span><span class="content">“ජුදෙව්වරුන්ගේ රජ ය”යි උන් වහන්සේ පිළිබඳ චෝදනා පුවරුව ලියා තිබිණි. </span></span><span class="verse v27" data-usfm="MRK.15.27"><span class="label">27</span><span class="content">තවද, ඔව්හු සොරුන් දෙදෙනෙකු එක් කෙනෙකු දකුණු පසෙහි ද එක් කෙනෙකු වම් පසෙහි ද උන් වහන්සේ සමඟ කුරුසියෙහි ඇණ ගැසූ හ. </span></span><span class="verse v28" data-usfm="MRK.15.28"><span class="label">28</span><span class="content"> ‘උන් වහන්සේ අපරාධකරුවන් සමඟ ගණන්ගනු ලැබූ සේක’ යන ශුද්ධ ලියවිල්ල මෙසේ ඉටු විය.</span></span> 
     </div> 
     <div class="p"> <span class="verse v28" data-usfm="MRK.15.28"><span class="content"> </span></span><span class="verse v29" data-usfm="MRK.15.29"><span class="label">29</span><span class="content"> </span><span class="content"> මඟ යන අය හිස් වන වනා උන් වහන්සේට අපහාස කරමින්, “හහා! දේව මාලිගාව වනසාදමා තෙදිනකින් එය ගොඩනඟන </span></span><span class="verse v30" data-usfm="MRK.15.30"><span class="label">30</span><span class="content">ඔබ ම, ගැළවී කුරුසියෙන් බැස එන්නැ”යි කී හ. </span></span><span class="verse v31" data-usfm="MRK.15.31"><span class="label">31</span><span class="content">එලෙස ම නායක පූජකවරු විනයධරයන් සමඟ තම තමන් අතර උන් වහන්සේට කවටකම් කරමින්, “මොහු අනුන් ගැළවී ය, එහෙත් තමා ම ගළවාගන්නට මොහුට නොහැකි ය. </span></span><span class="verse v32" data-usfm="MRK.15.32"><span class="label">32</span><span class="content">අප විසින් දැක අදහන පිණිස, ඉශ්රායෙල්හි රජ වන ක්‍රිස්තුස් දැන් කුරුසියෙන් බසින්නැ”යි කී හ. උන් වහන්සේ සමඟ කුරුසියෙහි ඇණ ගසනු ලැබුවෝ ද උන් වහන්සේට ගැරහුම් කළහ.</span></span> 
     </div> 
     <div class="s1"> <span class="heading"><b>ජේසුස් වහන්සේගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:45-56</b></span><span class="heading"><b>;</b></span><span class="heading"><b>ලූක් 23:44-49</b></span><span class="heading"><b>;</b></span><span class="heading"><b>ජොහ 19:28-30</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="MRK.15.32"><span class="content"> </span></span><span class="verse v33" data-usfm="MRK.15.33"><span class="label">33</span><span class="content">මද්දහනේ දී රට පුරා අන්ධකාරයක් පහළ විය. එය සවස තුන වන තෙක් පැවතිණි. </span></span><span class="verse v34" data-usfm="MRK.15.34"><span class="label">34</span><span class="content"> සවස තුනට ජේසුස් වහන්සේ, “එලොයි, එලොයි, ලාමා සබහ්(ත්)තානි” කියා මහ හඬින් මොරගැසූ සේක. එහි අර්ථය, “මාගේ දෙවි‍යනි, මාගේ දෙවි‍යනි, ඔබ මා අත් හැරියේ මක්නිසා ද?” යනුයි. </span></span><span class="verse v35" data-usfm="MRK.15.35"><span class="label">35</span><span class="content">බලා සිටිය අයගෙන් සමහරෙක් ඒ අසා, “අන්න, ඔහු එලියාට හඬගසයි” කී හ. </span></span><span class="verse v36" data-usfm="MRK.15.36"><span class="label">36</span><span class="content"> කෙනෙක් දිව ගොස් මූදුහත්තක් විනාකිරෙහි පොඟවා, බට ලීයක ගසා උන් වහන්සේට බොන්න දී, “ටිකක් ඉන්න, මොහු බස්වාලීමට එලියා එන්නේ ද කියා බලමු”යි කී හ. </span></span><span class="verse v37" data-usfm="MRK.15.37"><span class="label">37</span><span class="content">ජේසුස් වහන්සේ මහ හඬක් නඟා අවසන් හුස්ම මුදා හැරිය සේක.</span></span> 
     </div> 
     <div class="p"> <span class="verse v37" data-usfm="MRK.15.37"><span class="content"> </span></span><span class="verse v38" data-usfm="MRK.15.38"><span class="label">38</span><span class="content"> </span><span class="content"> එවිට දේව මාලිගාවේ තිරය ඉහළ පටන් පහළ දක්වා දෙකට ඉරී ගියේ ය. </span></span><span class="verse v39" data-usfm="MRK.15.39"><span class="label">39</span><span class="content">උන් වහන්සේ අබිමුවෙහි සිටි ශතාධිපතියා උන් වහන්සේ මෙසේ අවසන් හුස්ම හළ බව දුටු කල, “සැබැවින් ම මේ මනුෂ්‍යයා දෙවියන් වහන්සේගේ පුත්‍රයාණෝ ම ය”යි කී ය. </span></span><span class="verse v40" data-usfm="MRK.15.40"><span class="label">40</span><span class="content"> ස්ත්‍රීහු ද දුරින් බලා සිටියහ. ඔවුන් අතර, ගලීලයේ සිටිය දී උන් වහන්සේ පිරිවරා ගොස් උපස්ථාන කළ මග්දලායේ මරියාත්, කුඩා ජාකොබ්ගේ ද ජෝසෙප්ගේ ද මව වූ මරියාත්, සලෝමිත්, </span></span><span class="verse v41" data-usfm="MRK.15.41"><span class="label">41</span><span class="content">උන් වහන්සේ සමඟ ජෙරුසලමට ආ බොහෝ කාන්තාවෝත් සිටියහ.</span></span> 
     </div> 
     <div class="s1"> <span class="heading"><b>භූමදානය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:57-61</b></span><span class="heading"><b>;</b></span><span class="heading"><b>ලූක් 23:50-56</b></span><span class="heading"><b>;</b></span><span class="heading"><b>ජොහ 19:38-42</b></span><span class="heading"><b>)</b></span> 
     </div> 
     <div class="p"> <span class="verse v41" data-usfm="MRK.15.41"><span class="content"> </span></span><span class="verse v42" data-usfm="MRK.15.42"><span class="label">42</span><span class="content">එය සබතට පෙර සූදානම් වීමේ දිනය වූ බැවින්, හිරු බැස ගිය කල, </span></span><span class="verse v43" data-usfm="MRK.15.43"><span class="label">43</span><span class="content">ජුදා මන්ත්‍රණ සභාවෙහි ගරුතර සාමාජිකයෙකු වන, දෙවියන් වහන්සේගේ රාජ්‍යය ගැන අපේක්ෂාවෙන් සිටි, අරිමාතියේ ජෝසෙප් එහි පැමිණ, ධෛර්ය ගෙන, පිලාත් වෙත ගොස් ජේසුස් වහන්සේගේ මෘත දේහය ඉල්ලා සිටියේ ය. </span></span><span class="verse v44" data-usfm="MRK.15.44"><span class="label">44</span><span class="content">පිලාත් ද උන් වහන්සේ එතරම් ඉක්මනින් මියගිය බව අසා පුදුම වී, ශතාධිපතියා කැඳවා, “උන් වහන්සේ මේ ඉක්මනින් මළ සේක් දැ”යි ඇසී ය. </span></span><span class="verse v45" data-usfm="MRK.15.45"><span class="label">45</span><span class="content">ඒ බව ශතාධිපතියාගෙන් සහතික ලෙස දැනගත් පසු පිලාත් තෙමේ ජෝසෙප්ට මෘත දේහය බාර දුන්නේ ය. </span></span><span class="verse v46" data-usfm="MRK.15.46"><span class="label">46</span><span class="content">ඔහු හණ රෙද්දක් මිලට ගෙන, උන් වහන්සේ පහතට බා, ඒ රෙද්දෙන් ඔතා, පර්වතයෙහි කණින ලද සොහොන් ගැබක තබා, දොරකඩට ගලක් පෙරළා තැබී ය. </span></span><span class="verse v47" data-usfm="MRK.15.47"><span class="label">47</span><span class="content">මග්දලායේ මරියා ද ජෝසෙප්ගේ මව වූ මරියා ද උන් වහන්සේ තැන්පත් කළ ස්ථානය බලාගත්හ.</span></span> 
     </div> 
    </div> 
   </div> 
  </div>
 </body>
</html>