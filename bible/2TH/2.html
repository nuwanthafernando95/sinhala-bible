<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2TH"> 
    <div class="chapter ch2" data-usfm="2TH.2">  
     <div class="s1"> <span class="heading"><b>මුළාකරන්නාගේ පැමිණීම</b></span> 
     </div> 
     <div class="p"> <span class="content"> </span><span class="verse v1" data-usfm="2TH.2.1"><span class="label">1</span><span class="content"> </span><span class="content">සහෝදරවරුනි, අප ස්වාමීන් වන ජේසුස් ක්‍රිස්තුන් වහන්සේගේ ආගමනය ගැන ද උන් වහන්සේ හමුවෙහි අප එක් රැස් වීම ගැන ද දැන් අප කතා කළ යුතු ය. </span></span><span class="verse v2" data-usfm="2TH.2.2"><span class="label">2</span><span class="content">සමිඳාණන් වහන්සේගේ දවස දැනට ම පැමිණ ඇතැ යි දැක්වෙන දිවැස් වැකියකින් හෝ, ආරංචියකින් හෝ, අපෙන් යයි කියන හසුනකින් හෝ, පහසුවෙන් වියවුල් නොවන හැටියටත්, නොකැළඹෙන හැටියටත්, අපි ඔබගෙන් උදක් ම ඉල්ලමු. </span></span><span class="verse v3" data-usfm="2TH.2.3"><span class="label">3</span><span class="content">කිසිවෙකුට කිසිසේත් ඔබ රවටන්නට ඉඩ නාරින්න. මන්ද, ඇදහිල්ලෙන් වැටී යෑම ද, විනාශයේ පුත්‍රයා වන නොපනත්කමේ මනුෂ්‍යයා එළිදරව් වීම වන තුරු ද, ඒ දවස නොපැමිණේ. </span></span><span class="verse v4" data-usfm="2TH.2.4"><span class="label">4</span><span class="content"> ඔහු මිනිසුන් දෙවියන් කොට සලකන සියල්ලන්ට ද, මිනිසුන් නමස්කාර කරන සියල්ලන්ට ද විරුද්ධ ව සිට, ඒ හැමට වඩා තමා උසස් කරගනිමින්, දේව මාලිගාවෙහි වැඩහිඳ තමා දෙවියන් වහන්සේ යයි ප්‍රකාශ කරන්නේ ය.</span></span> 
     </div> 
     <div class="p"> <span class="verse v4" data-usfm="2TH.2.4"><span class="content"> </span></span><span class="verse v5" data-usfm="2TH.2.5"><span class="label">5</span><span class="content">මා ඔබ සමඟ සිටිය දී මේ කාරණා ඔබට කී බව මතක නැද් ද? </span></span><span class="verse v6" data-usfm="2TH.2.6"><span class="label">6</span><span class="content">ඒ නොපනත්කමේ මනුෂ්‍යයා නියම කාලයේ දී ප්‍රකාශ වන පිණිස, දැනට ඔහු වළක්වාලන්නේ කිමෙක් දැ යි ඔබ දන්නහු ය. </span></span><span class="verse v7" data-usfm="2TH.2.7"><span class="label">7</span><span class="content">නොපනත්කමේ අබිරහස දැනුදු එසේ ම ක්‍රියා කරයි. එහෙත් වළක්වා ලන තැනැත්තා ඉවත් කරනු ලැබුවායින් පසු, රහසිගත කිසිවක් නොපවතී. </span></span><span class="verse v8" data-usfm="2TH.2.8"><span class="label">8</span><span class="content"> එවිට නොපනත්කමේ මනුෂ්‍යයා එළිදරව් වේ. ජේසුස් ස්වාමීන් වහන්සේ ස්වකීය මුඛයේ හුස්මෙන් ඔහු නසා, උන් වහන්සේගේ ආගමනයේ තේජශ්‍රීයෙන් ඔහු වනසා ලන සේක. </span></span><span class="verse v9" data-usfm="2TH.2.9"><span class="label">9</span><span class="content"> නොපනත්කමේ මනුෂ්‍යයා සාතන්ගේ බලයෙන් යුක්ත ව පැමිණ, සියලු ආකාර ව්‍යාජ ප්‍රාතිහාර්ය ද අරුමපුදුම දේ ද ප්‍රබල ක්‍රියා ද කරන්නේ ය. </span></span><span class="verse v10" data-usfm="2TH.2.10"><span class="label">10</span><span class="content">විනාශයට නියම වූ අය, ගැළවීම අත්කර දෙන සත්‍යය ප්‍රේමයෙන් නොපිළිගත් බැවින්, දුෂ්ට ලෙස රවටනු ලබන්නෝ ය. </span></span><span class="verse v11" data-usfm="2TH.2.11"><span class="label">11</span><span class="content">ඔවුන් අසත්‍ය දේ විශ්වාස කරන පිණිස, ඔවුන් තුළ ක්‍රියා කිරීමට දෙවියන් වහන්සේ මුළාවේ බලය එවන සේක. </span></span><span class="verse v12" data-usfm="2TH.2.12"><span class="label">12</span><span class="content">මෙසේ, සත්‍යය විශ්වාස නොකොට පාපයට ප්‍රිය කරන සියලු දෙන විනිශ්චය කරනු ලබති.</span></span> 
     </div> 
     <div class="s1"> <span class="heading"><b>ගැළවීම සඳහා තෝරාගනු ලැබීම</b></span> 
     </div> 
     <div class="p"> <span class="verse v12" data-usfm="2TH.2.12"><span class="content"> </span></span><span class="verse v13" data-usfm="2TH.2.13"><span class="label">13</span><span class="content">සමිඳාණන් වහන්සේගේ ප්‍රේමවන්ත සහෝදරවරුනි, අප නිතර ම ඔබ ගැන දෙවියන් වහන්සේට තුති පිදිය යුතු ය. මන්ද, ආත්මයාණන් විසින් ඔබ පිරිසිදු කරනු ලැබීමත්, සත්‍යය විශ්වාස කිරීමත් කරණකොටගෙන ඔබ ගැළවෙන පිණිස, දෙවියන් වහන්සේ ආරම්භයේ සිට ම ඔබ තෝරාගත් නිසා ය. </span></span><span class="verse v14" data-usfm="2TH.2.14"><span class="label">14</span><span class="content">එසේ දෙවියන් වහන්සේ ඔබ කැඳෙව්වේ අප ඔබ වෙතට ගෙනා සුබ අස්න මඟින් ය. ඒ කැඳවීම ඔබ ලැබුවේ අපගේ ස්වාමීන් වන ජේසුස් ක්‍රිස්තුන් වහන්සේගේ මහිමයට ඔබ පංගුකාරයන් වන පිණිස ය. </span></span><span class="verse v15" data-usfm="2TH.2.15"><span class="label">15</span><span class="content">එබැවින් සහෝදරවරුනි; ස්ථිර ව සිට, අපගේ දේශනා කිරීමෙන් හෝ අපගේ හසුනින් හෝ අප ඔබට ඉගැන්වූ සත්‍යයන් හොඳින් සිතට ගන්න.</span></span> 
     </div> 
     <div class="p"> <span class="verse v15" data-usfm="2TH.2.15"><span class="content"> </span></span><span class="verse v16" data-usfm="2TH.2.16"><span class="label">16</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේ ද, අපට ප්‍රේම කොට සදාතන ධෛර්යයත්, යහපත් බලාපොරොත්තුවත්, වරප්‍රසාදයත් මඟින් අපට දුන් අපගේ දෙවි පියාණන් වහන්සේ ද </span></span><span class="verse v17" data-usfm="2TH.2.17"><span class="label">17</span><span class="content">ඔබගේ සිත් ධෛර්යවත් කර, සියලු යහපත් දේ කීමට ද කිරීමට ද ඔබ ශක්තිමත් කරන සේක් වා!</span></span> 
     </div> 
    </div> 
   </div> 
  </div>
 </body>
</html>