<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2TH"> 
    <div class="chapter ch1" data-usfm="2TH.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="2TH.1.1"><span class="label">1</span><span class="content"> </span><span class="content"> පාවුලු ද සිල්වානස් ද තිමෝතියස් ද යන අපි, දෙවි පියාණන් වහන්සේට සහ ජේසුස් ක්‍රිස්තුස් ස්වාමීන් වහන්සේට අයිති තෙසලෝනිකවරුන්ගේ සභාව වෙත ලියා එවමු. </span></span><span class="verse v2" data-usfm="2TH.1.2"><span class="label">2</span><span class="content">දෙවි පියාණන් වහන්සේගෙන් ද ජේසුස් ක්‍රිස්තුස් ස්වාමීන් වහන්සේගෙන් ද කරුණාව සහ ශාන්තිය ඔබට වේ වා!</span></span> 
     </div> 
     <div class="s1"> <span class="heading"><b>විනිශ්චයේ දවස</b></span> 
     </div> 
     <div class="p"> <span class="verse v2" data-usfm="2TH.1.2"><span class="content"> </span></span><span class="verse v3" data-usfm="2TH.1.3"><span class="label">3</span><span class="content">සහෝදරවරුනි, ඔබ ගැන අප නිතර ම දෙවියන් වහන්සේට ස්තුති පිදිය යුතු යයි අපට තදින් හැඟේ. මන්ද, ඔබගේ ඇදහිල්ල පුදුමාකාරයෙන් වර්ධනය වන නිසාත්, ඔබ හැමගේ අන්‍යොන්‍ය ප්‍රේමය අධික වී තිබෙන නිසාත්, එසේ කිරීම යුතු ය. </span></span><span class="verse v4" data-usfm="2TH.1.4"><span class="label">4</span><span class="content">ඔබගේ සියලු පීඩාවල දී හා ඔබ විඳින දුක්ගැහැටවල දී ඔබ දක්වන ඉවසීම හා ඇදහිල්ල ගැන දෙවියන් වහන්සේගේ සභාවල දී අපි ඔබ ගැන පාරට්ටු කරමු. </span></span><span class="verse v5" data-usfm="2TH.1.5"><span class="label">5</span><span class="content">දෙවියන් වහන්සේගේ රාජ්‍යය වෙනුවෙන් දුක් විඳින ඔබ, ඒ රාජ්‍යයට සුදුස්සන් වන බැවින්, ඔබ සැබැවින් ම දෙවියන් වහන්සේගේ සාධාරණ විනිශ්චයේ ආදර්ශයකි.</span></span> 
     </div> 
     <div class="p"> <span class="verse v5" data-usfm="2TH.1.5"><span class="content"> </span></span><span class="verse v6" data-usfm="2TH.1.6"><span class="label">6</span><span class="content">දෙවියන් වහන්සේ යුක්තිය ඉටු කරමින්, ඔබට දුක් දෙන්නන්ට දුක ද, </span></span><span class="verse v7" data-usfm="2TH.1.7"><span class="label">7</span><span class="content">දුක් විඳින ඔබට හා අපට සහනය ද දෙන සේක. මෙය සිදු වන්නේ ජේසුස් සමිඳාණන් වහන්සේ ස්වකීය බලසම්පන්න දූතයන් සමඟ ස්වර්ගයෙන් ප්‍රකාශ වන කල්හි ය. </span></span><span class="verse v8" data-usfm="2TH.1.8"><span class="label">8</span><span class="content">එවිට ගිනි ජාලා ඇති වේ. දෙවියන් වහන්සේ අඳුනාගන්නේ නැති අයටත්, අපගේ ජේසුස් ස්වාමීන් වහන්සේගේ සුබ අස්නට කීකරු නොවන අයටත් උන් වහන්සේ දඬුවම් කරන සේක. </span></span><span class="verse v9" data-usfm="2TH.1.9"><span class="label">9</span><span class="content"> ඔව්හු සමිඳාණන් වහන්සේගේ අභිමුඛයෙන් ද, උන් වහන්සේගේ තේජාන්විත ප්‍රතාපයෙන් ද ඉවත් කරනු ලැබ, සදාතන විනාශයේ දඬුවම විඳින්නෝ ය. </span></span><span class="verse v10" data-usfm="2TH.1.10"><span class="label">10</span><span class="content">මෙය සිදු වන්නේ උන් වහන්සේ සියලු සැදැහැවතුන්ගෙන් මහිමයත්, සියලු ඇදහිලිවතුන්ගෙන් ගෞරවයත් ලැබීමට පැමිණෙන ඒ දවසේ දී ය. අප ඔබ වෙත ගෙන ආ පණිවුඩය ඔබ ඇදහූ බැවින් ඔබත් ඒ ගණයට ඇතුළත් ය.</span></span> 
     </div> 
     <div class="p"> <span class="verse v10" data-usfm="2TH.1.10"><span class="content"> </span></span><span class="verse v11" data-usfm="2TH.1.11"><span class="label">11</span><span class="content">අප ඔබ ගැන නිතර ම යාච්ඤා කරන්නේ ඒ නිසා ය. දෙවියන් වහන්සේගේ කැඳවීමට ඔබ සුදුස්සන් වන ලෙසත්, උන් වහන්සේගේ බලයෙන් යහපතට ඇති ඔබේ ආශා සියල්ල ඉටු කර, ඇදහිල්ලේ ක්‍රියාවන් සම්පූර්ණ කරන ලෙසත්, අපි යාච්ඤා කරමු. </span></span><span class="verse v12" data-usfm="2TH.1.12"><span class="label">12</span><span class="content">තවද අපගේ දෙවියන් වහන්සේගේ ද ජේසුස් ක්‍රිස්තුස් ස්වාමීන් වහන්සේගේ ද වරප්‍රසාදය කරණකොටගෙන අපගේ ජේසුස් ස්වාමීන් වහන්සේගේ නාමය ඔබ අතර ගෞරවයට පැමිණෙන පිණිස ද, ඔබ උන් වහන්සේගෙන් ගෞරවය ලබන පිණිස ද, අපි යාච්ඤා කරමු.</span></span> 
     </div> 
    </div> 
   </div> 
  </div>
 </body>
</html>