<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2TH"> 
    <div class="chapter ch3" data-usfm="2TH.3">  
     <div class="s1"> <span class="heading"><b>යාච්ඤා කරන මෙන් ඉල්ලීමක්</b></span> 
     </div> 
     <div class="p"> <span class="content"> </span><span class="verse v1" data-usfm="2TH.3.1"><span class="label">1</span><span class="content">අවසන්කොට, සහෝදරවරුනි, ඔබ අතර සිදු වූ ලෙස ම අන් තැන්වලත් සමිඳාණන් වහන්සේගේ පණිවුඩය ශීඝ්‍ර ලෙස පැතිරී ගොස් ගෞරවයට පැමිණෙන පිණිස, අප උදෙසා යාච්ඤා කරන්න. </span></span><span class="verse v2" data-usfm="2TH.3.2"><span class="label">2</span><span class="content">හිතුවක්කාර නපුරු මිනිසුන්ගෙන් අප ගැළවෙන පිණිස ද යාච්ඤා කරන්න. මන්ද, ඇදහීම සියල්ලන්ට ම ලැබී නැත. </span></span><span class="verse v3" data-usfm="2TH.3.3"><span class="label">3</span><span class="content">එහෙත් සමිඳාණන් වහන්සේ විශ්වාසවන්ත ය. උන් වහන්සේ ඔබ ශක්තිමත් කොට නපුරාගෙන් ඔබ ආරක්ෂා කරන සේක. </span></span><span class="verse v4" data-usfm="2TH.3.4"><span class="label">4</span><span class="content">තවද, අප ඔබට අණ කරන දේ ඔබ දැනටත්, මතුවටත් ඉටු කරනු ඇතැ යි සමිඳාණන් වහන්සේ ඔබ ගැන අපට සහතිකයක් දී ඇත. </span></span><span class="verse v5" data-usfm="2TH.3.5"><span class="label">5</span><span class="content">සමිඳාණන් වහන්සේ ඔබගේ සිත් දෙවියන් වහන්සේගේ ප්‍රේමයටත්, ක්‍රිස්තුන් වහන්සේගෙන් වන ඉවසීමටත් පමුණුවන සේක් වා!</span></span> 
     </div> 
     <div class="s1"> <span class="heading"><b>රැකියාවක් කිරීමේ යුතුකම</b></span> 
     </div> 
     <div class="p"> <span class="verse v5" data-usfm="2TH.3.5"><span class="content"> </span></span><span class="verse v6" data-usfm="2TH.3.6"><span class="label">6</span><span class="content">තවද, සහෝදරවරුනි, අපෙන් ලැබූ උපදෙස් අනුව නොව, අලසකමින් හැසිරෙන සියලු සහෝදරයන්ගෙන් වෙන් ව සිටින මෙන් අපගේ ජේසුස් ක්‍රිස්තුස් සමිඳාණන් වහන්සේගේ නාමයෙන් අපි ඔබට අණ කරමු. </span></span><span class="verse v7" data-usfm="2TH.3.7"><span class="label">7</span><span class="content">අපේ ආදර්ශය ඔබ අනුගමනය කළ යුත්තේ කෙසේ දැ යි ඔබ ම දන්නහු ය. අප ඔබ අතර අලසකමින් හැසුරුණේ නැත. </span></span><span class="verse v8" data-usfm="2TH.3.8"><span class="label">8</span><span class="content">අපි කිසිවෙකුගෙන් පිනට කෑම නොකෑවෙමු. ඔබෙන් කිසිවෙකුට බරක් නො වන පිණිස, අපි වෙහෙස මහන්සියෙන් දිවා රෑ දෙක්හි වැඩ කළෙමු. </span></span><span class="verse v9" data-usfm="2TH.3.9"><span class="label">9</span><span class="content">අප මෙය කෙළේ ඔබෙන් ආධාර ලැබීමට අපට අයිතියක් නැති නිසා නොව, අනුගමනය කිරීම සඳහා ඔබට ආදර්ශයක් දෙන පිණිස ය. </span></span><span class="verse v10" data-usfm="2TH.3.10"><span class="label">10</span><span class="content">“වැඩ නොකරන්නෝ ආහාර නොවළඳත් වා”යි අපි ඔබ අතර සිටිය දී පවා ඔබට අණ කෙළෙමු. </span></span><span class="verse v11" data-usfm="2TH.3.11"><span class="label">11</span><span class="content">ඔබෙන් සමහරෙකු කිසි වැඩක් නොකර, අනුන්ගේ කාරණාවලට ඇඟිලි ගසමින් අලසකමින් හැසිරෙන බව අපට සැළ වී ඇත. </span></span><span class="verse v12" data-usfm="2TH.3.12"><span class="label">12</span><span class="content">එබඳු අය සන්සුන් ලෙස වැඩ කොට, සිය දිවි පෙවෙත උපයාගන්නා ලෙස ජේසුස් ක්‍රිස්තුස් ස්වාමීන් වහන්සේගේ නාමයෙන් අණ දී අවවාද කරමු.</span></span> 
     </div> 
     <div class="p"> <span class="verse v12" data-usfm="2TH.3.12"><span class="content"> </span></span><span class="verse v13" data-usfm="2TH.3.13"><span class="label">13</span><span class="content">එහෙත් සහෝදරවරුනි, ඔබ යහපත කිරීමට මැළි නොවන්න. </span></span><span class="verse v14" data-usfm="2TH.3.14"><span class="label">14</span><span class="content">යමෙක් මේ හසුනේ සඳහන් අපගේ අවවාදවලට කීකරු නොවන්නේ නම් ඔහු සිතේ තබා ගෙන, ඔහු ලජ්ජාවට පමුණුවන පිණිස ඔහු ඇසුරු නොකරන්න. </span></span><span class="verse v15" data-usfm="2TH.3.15"><span class="label">15</span><span class="content">එහෙත් ඔහු සතුරෙකු මෙන් නොසලකා, සහෝදරයෙකුට මෙන් ඔහුට දැනමුතුකම් දෙන්න.</span></span> 
     </div> 
     <div class="s1"> <span class="heading"><b>අවසානය</b></span> 
     </div> 
     <div class="p"> <span class="verse v15" data-usfm="2TH.3.15"><span class="content"> </span></span><span class="verse v16" data-usfm="2TH.3.16"><span class="label">16</span><span class="content">සාමදානයේ සමිඳාණන් වහන්සේ ම, නිතර ම, සියලු අයුරින් ම ඔබට සාමදානය දෙන සේක් වා! සමිඳාණන් වහන්සේ ඔබ සියල්ලන් සමඟ වන සේක් වා! </span></span><span class="verse v17" data-usfm="2TH.3.17"><span class="label">17</span><span class="content">හැම හසුනක ම මා අත්සන් තබන පරිදි, පාවුලු නම් මම, මාගේ ම අතින් මේ ආචාරය ලියා එවමි.</span></span> 
     </div> 
     <div class="p"> <span class="verse v17" data-usfm="2TH.3.17"><span class="content"> </span></span><span class="verse v18" data-usfm="2TH.3.18"><span class="label">18</span><span class="content">අප ජේසුස් ක්‍රිස්තුස් ස්වාමීන් වහන්සේගේ කරුණාව ඔබ සියල්ලන් සමඟ වේ වා!</span></span> 
     </div> 
    </div> 
   </div> 
  </div>
 </body>
</html>