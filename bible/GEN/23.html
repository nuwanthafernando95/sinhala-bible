<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch23" data-usfm="GEN.23">  
     <div class="s1"> <span class="heading"><b>සාරාගේ අවමඟුල</b></span> 
     </div> 
     <div class="p"> <span class="content"> </span><span class="verse v1" data-usfm="GEN.23.1"><span class="label">1</span><span class="content">සාරා අවුරුදු එකසිය විසිහතක් ආයු වළඳා </span></span><span class="verse v2" data-usfm="GEN.23.2"><span class="label">2</span><span class="content">කානාන් දේශයේ හෙබ්‍රොන් හෙවත් කිර්යත්-අර්බාහි දී මියගියා ය. ආබ්‍රහම් ඈ ගැන හඬා වැලපුණේ ය.</span></span> 
     </div> 
     <div class="p"> <span class="verse v2" data-usfm="GEN.23.2"><span class="content"> </span></span><span class="verse v3" data-usfm="GEN.23.3"><span class="label">3</span><span class="content">පසුව ඔහු ඇයගේ මළසිරුර ළඟින් නැඟිට, හිත්තීවරුන්ට කතා කොට, </span></span><span class="verse v4" data-usfm="GEN.23.4"><span class="label">4</span><span class="content">“ආගන්තුකයෙක් වූ මම ඔබ සමඟ ටික කලකට වාසය කරන්නෙක්මි. මාගේ භාර්යාවගේ මළසිරුර ගෙන ගොස් වැළලීම පිණිස මට ම උරුම වන ලෙස සොහොන් පොළක් මට දෙන්නැ”යි කීවේ ය. </span></span><span class="verse v5" data-usfm="GEN.23.5"><span class="label">5</span><span class="content">හිත්තීවරු ඔහුට පිළිතුරු දෙමින්, </span></span><span class="verse v6" data-usfm="GEN.23.6"><span class="label">6</span><span class="content">“ස්වාමීනි අපට සවන් දෙනු මැනවි. ඔබ අප අතර බලසම්පන්න අධිපතියෙකි. අපේ සොහොන් ගෙවලින් ඉතා අගනා එකක ඔබේ මියගිය බිරිඳ වළලනු මැනවි. අප අතරෙන් කිසිවෙක්, මළ අය වැළලීම සඳහා, තමන්ට හිමි සොහොන් පොළක් ඔබට නො දී නොසිටින්නේ ය”යි කී හ.</span></span> 
     </div> 
     <div class="p"> <span class="verse v6" data-usfm="GEN.23.6"><span class="content"> </span></span><span class="verse v7" data-usfm="GEN.23.7"><span class="label">7</span><span class="content">ආබ්‍රහම් ද නැඟිට, දේශවාසී හිත්තීවරුන් ඉදිරියෙහි හිස නමා ආචාර කොට, </span></span><span class="verse v8" data-usfm="GEN.23.8"><span class="label">8</span><span class="content">ඔවුන් අමතා, “මා විසින් මගේ මියගිය බිරිඳ වැළලීම පිණිස ඔබ කැමැති නම්, මට සවන් දී, ශොහර් පුත් එප්‍රොන්ගේ ඉඩමෙහි කෙළවර තිබෙන, </span></span><span class="verse v9" data-usfm="GEN.23.9"><span class="label">9</span><span class="content">ඔහු සතු මක්පේලාගේ ගුහාව මට දෙන ලෙස, මා වෙනුවෙන්, කරුණාකර, ඔහුගෙන් ඉල්ලනු මැනවි. එහි වටිනාකම අනුව සෑහෙන මිලකට සොහොන් බිම ඔබ ඉදිරියෙහි හිමි කර දෙන ලෙස කියන්නැ”යි පැවසී ය.</span></span> 
     </div> 
     <div class="p"> <span class="verse v9" data-usfm="GEN.23.9"><span class="content"> </span></span><span class="verse v10" data-usfm="GEN.23.10"><span class="label">10</span><span class="content">එප්‍රොන්, හිත්තීවරුන් මැද වාඩි වී සිටියේ ය. හිත්තීය ජාතික ඔහු හිත්තීවරුන්ට හා නුවර වාසල දොරටුව ළඟ සිටි සියල්ලන්ට ඇසෙන පරිදි, ආබ්‍රහම්ට කතා කොට, </span></span><span class="verse v11" data-usfm="GEN.23.11"><span class="label">11</span><span class="content">“ස්වාමීනි, එසේ නො වේ වා! මට සවන් දෙන්න, ඉඩම ද එහි ඇති ගුහාව ද මම ඔබට දෙමි. මාගේ ජනයා ඉදිරිපිට මම එය ඔබට දෙමි. ඔබේ මියගිය බිරිඳ එහි වළලනු මැනවැ”යි කී ය. </span></span><span class="verse v12" data-usfm="GEN.23.12"><span class="label">12</span><span class="content">ආබ්‍රහම් ද රටේ ජනයා ඉදිරිපිට නැමී ආචාර කොට, </span></span><span class="verse v13" data-usfm="GEN.23.13"><span class="label">13</span><span class="content">ඔවුන්ට ඇසෙන පරිදි ඔහු එප්‍රොන්ට කතා කොට, “ඔබ මට එය දෙන්න කැමැති නම්, කරුණාකර, මට සවන් දෙන්න, ඉඩමේ වටිනාකමේ මුදල් මම දෙමි, එය බාරගන්න, මාගේ මියගිය බිරිඳ මම එහි වළලමි”යි කීවේ ය. </span></span><span class="verse v14" data-usfm="GEN.23.14"><span class="label">14</span><span class="content">එවිට එප්‍රොන් ආබ්‍රහම්ට උත්තර දෙමින්, </span></span><span class="verse v15" data-usfm="GEN.23.15"><span class="label">15</span><span class="content">“ස්වාමීනි, මට සවන් දෙන්න. බිම් කැබැල්ලේ වටිනාකම රිදී මිල හාරසියයක් පමණ ය. ඒක ඔබත් මාත් අතර ලොකු දෙයක් ද? ඔබේ මියගිය බිරිඳ එහි භූමදාන කරන්නැ”යි කී ය. </span></span><span class="verse v16" data-usfm="GEN.23.16"><span class="label">16</span><span class="content">ආබ්‍රහම් ද ඔහුගේ කීමට එකඟ විය. තවද, ඔහු හිත්තීවරුන්ට ඇසෙන පරිදි එකලට වලංගු වෙළඳ මිල අනුව රිදී කාසි හාරසියයක් එප්‍රොන්ට කිරා දුන්නේ ය.</span></span> 
     </div> 
     <div class="p"> <span class="verse v16" data-usfm="GEN.23.16"><span class="content"> </span></span><span class="verse v17" data-usfm="GEN.23.17"><span class="label">17</span><span class="content">මෙසේ මම්රේ ඉදිරියෙහි වූ මක්පේලාවෙහි තිබුණු එප්‍රොන්ගේ ඉඩම හා එහි ගුහාව ද ඉඩමෙහි හා එය වට කළ මායිම්වල තිබූ ගස්කොළන් ද </span></span><span class="verse v18" data-usfm="GEN.23.18"><span class="label">18</span><span class="content">හිත්තීවරුන් හා නුවර වාසල් දොරටුවෙන් ඇතුළු වූ සියලු දෙනා ඉදිරිපිට ආබ්‍රහම්ට සින්නක්කර කොට දෙන ලදී. </span></span><span class="verse v19" data-usfm="GEN.23.19"><span class="label">19</span><span class="content">පසු ව ආබ්‍රහම්, කානාන් දේශයේ හෙබ්‍රොන් එනම්, මම්රේ ඉදිරියෙහි වූ මක්පේලාවෙහි ඉඩමේ තිබූ ගුහාවෙහි සිය බිරිඳ වන සාරා භූමදාන කෙළේ ය. </span></span><span class="verse v20" data-usfm="GEN.23.20"><span class="label">20</span><span class="content">මෙලෙස ඉඩම ද එහි ගුහාව ද හිත්තීවරුන් විසින් ආබ්‍රහම්ට සොහොන් බිමක් ලෙස සින්නකර දෙන ලදී.</span></span> 
     </div> 
    </div> 
   </div> 
  </div>
 </body>
</html>