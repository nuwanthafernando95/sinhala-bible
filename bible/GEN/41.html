<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch41" data-usfm="GEN.41">  
     <div class="s1"> <span class="heading"><b>ජෝසෙප් පාරාවෝගේ සිහින තෝරා දීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.41.1"><span class="label">1</span><span class="content">අවුරුදු දෙකකට පසු පාරාවෝ සිහිනෙන් තමා නයිල් ගංගාව අසල සිටිනු දිටී ය. </span></span><span class="verse v2" data-usfm="GEN.41.2"><span class="label">2</span><span class="content">එවිට, බලන්න ලස්සන, තරබාරු එළදෙන්නු හත්දෙනෙක් ගඟින් නැඟී අවුත්, බට පඳුරු අතර තණ කන්නට වූ හ. </span></span><span class="verse v3" data-usfm="GEN.41.3"><span class="label">3</span><span class="content">උන්ට පසුව, අවලස්සන, කැහැටු, තව එළදෙන්නු හත්දෙනෙක් ගඟින් නැඟී අවුත්, ගං ඉවුරේ පෙර කී එළදෙන්නු ළඟ සිටගත්හ. </span></span><span class="verse v4" data-usfm="GEN.41.4"><span class="label">4</span><span class="content">තවද, අවලස්සන, කැහැටු එළදෙන්නු, ලස්සන තරබාරු එළදෙනුන් හත්දෙනා කා දැමූ හ. එවිට පාරාවෝ අවදි විය.</span></span> 
     </div> 
     <div class="p"> <span class="verse v4" data-usfm="GEN.41.4"><span class="content"> </span></span><span class="verse v5" data-usfm="GEN.41.5"><span class="label">5</span><span class="content">ඔහු නැවත නිදාගත්තේ ය. දෙ වන වරටත්, ඔහු සිහිනෙන්, ගොයම් ගහක හටගත් කදිම, රන්වන් ගොයම් කරල් හතක් දිටී ය. </span></span><span class="verse v6" data-usfm="GEN.41.6"><span class="label">6</span><span class="content">ඉන්පසු එහි, පෙරදිග සුළඟින් වියළීගිය තව කේඬෑරි කරල් හතක් මතු විය. </span></span><span class="verse v7" data-usfm="GEN.41.7"><span class="label">7</span><span class="content">තවද, කේඬෑරි කරල් හත, කදිම, රන්වන් කරල් හත ගිලදැමී ය. එවිට පාරාවෝ නින්දෙන් අවදි විය. එය සිහිනයක් බව ඔහු තේරුම්ගත්තේ ය.</span></span> 
     </div> 
     <div class="p"> <span class="verse v7" data-usfm="GEN.41.7"><span class="content"> </span></span><span class="verse v8" data-usfm="GEN.41.8"><span class="label">8</span><span class="content"> </span><span class="content">උදෑසන ඔහුගේ සිත කැළෙඹන්නට විය. ඔහු මිසර දේශයේ ඉන්ද්‍රජාලිකයන් හා ප්‍රාඥායන් සියල්ලන්ට පණිවුඩ යවා, ඔවුන් කැඳවා, ඔවුන්ට තම සිහිනය දැන්වී ය. එහෙත්, පාරාවෝට එය තේරුම්කර දීමට පුළුවන් කිසිවෙක් නො වී ය. </span></span><span class="verse v9" data-usfm="GEN.41.9"><span class="label">9</span><span class="content">එවිට රාජකීය කුසලාන පිරිනමන්නා පාරාවෝට කතා කොට, “මා අතින් වූ වරද දැන් මට මතක් වෙයි. </span></span><span class="verse v10" data-usfm="GEN.41.10"><span class="label">10</span><span class="content">ඔබතුමා ඔබේ නිලධාරීන් සමඟ කිපී, මා සහ පූප සාදන්නන්ගේ ප්‍රධානියා මුර සෙන්පතිගේ නිවෙසහි වූ හිරගෙයි දැමුවෙහි ය. </span></span><span class="verse v11" data-usfm="GEN.41.11"><span class="label">11</span><span class="content">ඔහුත්, මමත් එක ම රාත්‍රියහි සිහින දුටුවෙමු. අප දුටු සිහින ද අප එක් එක්කෙනාට අදාළ තේරුම් ඇති සිහින විය. </span></span><span class="verse v12" data-usfm="GEN.41.12"><span class="label">12</span><span class="content">තවද, මුර සෙන්පතිගේ සේවකයෙකු වූ, හෙබ්‍රෙව් ජාතික තරුණයෙක් එහි විය. අප ඒවා ඔහුට කී විට අපගේ සිහින ඔහු අපට තේරුම් කොට දුනි. ඔහු අපට ඒවා තේරුම් කොට දුන්නේ අප එක් එක්කෙනා දුටු සිහිනයට ගැලෙපන පරිදි ය. </span></span><span class="verse v13" data-usfm="GEN.41.13"><span class="label">13</span><span class="content">ඇත්තට ම ඔහු අපට තේරුම් කළ ලෙස ම සියල්ල සිදුවිය. එනම් මම නැවත නිලයට පත් කරන ලදිමි. එහෙත් පූප සාදන්නා එල්ලාදමන ලදී”යි කීවේ ය.</span></span> 
     </div> 
     <div class="p"> <span class="verse v13" data-usfm="GEN.41.13"><span class="content"> </span></span><span class="verse v14" data-usfm="GEN.41.14"><span class="label">14</span><span class="content">එවිට පාරාවෝ පණිවුඩයක් යවා ජෝසෙප් කැඳවූ විට, ඔව්හු නොපමාව ඔහු හිරගෙයින් පිටතට ගෙනාහ. ඔහු ද, රැවුළ කපා, තම ඇඳුම් මාරු කර, පාරාවෝ ඉදිරියට පැමිණියේ ය, </span></span><span class="verse v15" data-usfm="GEN.41.15"><span class="label">15</span><span class="content">පාරාවෝ ජෝසෙප්ට කතා කොට, “මම සිහිනයක් දිටිමි. එය තේරුම් කර දීමට හැකි කෙනෙක් නැත. එහෙත්, නුඹ සිහිනයක් ඇසූ විට, එය තේරුම් කොට දීමට සමතෙකු බව මා අසා තිබේ ය”යි කී ය. </span></span><span class="verse v16" data-usfm="GEN.41.16"><span class="label">16</span><span class="content">ජෝසෙප් උත්තර දෙමින්, “සමතා මම නොවෙමි. දෙවියන් වහන්සේ පාරාවෝට සතුටුදායක පිළිතුරක් දෙන සේකැ”යි කීවේ ය.</span></span> 
     </div> 
     <div class="p"> <span class="verse v16" data-usfm="GEN.41.16"><span class="content"> </span></span><span class="verse v17" data-usfm="GEN.41.17"><span class="label">17</span><span class="content">එවිට පාරාවෝ ජෝසෙප්ට කතා කොට, “සිහිනෙන්, මම ගං ඉවුරේ සිටිනු දිටිමි. </span></span><span class="verse v18" data-usfm="GEN.41.18"><span class="label">18</span><span class="content">එවිට පුදුමයකි! බලන්න ලස්සන තරබාරු, එළදෙන්නු හත්දෙනෙක් ගඟින් නැඟී අවුත් බට ගස් අතරෙහි තණ කන්නට වූ හ. </span></span><span class="verse v19" data-usfm="GEN.41.19"><span class="label">19</span><span class="content">උන්ට පසුව වැහැරුණු, ඉතා අවලස්සන, කැහැටු එළදෙන්නු හත්දෙනෙක් ද නැඟී ආහ. මෙබඳු අවලස්සන සතුන් මුළු මිසර දේශයෙහි මීට පෙර මා කවදාවත් දැක නැත. </span></span><span class="verse v20" data-usfm="GEN.41.20"><span class="label">20</span><span class="content">තවද, කෙට්ටු, අවලස්සන එළදෙන්නු, පළමු තරබාරු එළදෙන්නු හත්දෙන කා දැමූ හ. </span></span><span class="verse v21" data-usfm="GEN.41.21"><span class="label">21</span><span class="content">උන් කා දැමූ පසු, උන් කෑ බවක් දැනගන්නට වත් බැරි විය. මන්ද, කලින් සිටියාක් මෙන් ම අවලස්සන තත්ත්වයක සිටි නිසා ය. එවිට මම පිබිදුණෙමි.</span></span> 
     </div> 
     <div class="p"> <span class="verse v21" data-usfm="GEN.41.21"><span class="content"> </span></span><span class="verse v22" data-usfm="GEN.41.22"><span class="label">22</span><span class="content">තව වරක් මම සිහිනෙන්, එක ගොයම් ගහක හටගත් කදිම, රන්වන් කරල් හතක් දිටිමි. </span></span><span class="verse v23" data-usfm="GEN.41.23"><span class="label">23</span><span class="content">ඊට පසු මැළවුණු, නිසරු, පෙරදිග සුළඟින් වියළී ගිය තව කරල් හතක් එහි මතු විය. </span></span><span class="verse v24" data-usfm="GEN.41.24"><span class="label">24</span><span class="content">එවිට නිසරු කරල්, රන්වන් කරල් ගිලදැමී ය. මම මෙය ඉන්ද්‍රජාලිකයන්ට කීවෙමි, එහෙත්, එය මට තෝරා දීමට සමත් කිසිවෙක් නැතැ”යි කීවේ ය.</span></span> 
     </div> 
     <div class="p"> <span class="verse v24" data-usfm="GEN.41.24"><span class="content"> </span></span><span class="verse v25" data-usfm="GEN.41.25"><span class="label">25</span><span class="content">එවිට ජෝසෙප් පාරාවෝට කතා කොට, “පාරාවෝ දුටු සිහිනවල ඇත්තේ එක ම තේරුමකි. දෙවියන් වහන්සේ කරන්න යන දෙය පාරාවෝට පෙන්වා දුන් සේක. </span></span><span class="verse v26" data-usfm="GEN.41.26"><span class="label">26</span><span class="content">හොඳ එළදෙනුන් හත්දෙන අවුරුදු හතකි; හොඳ කරල් හත ද අවුරුදු හතකි; සිහිනය එක ම යි. </span></span><span class="verse v27" data-usfm="GEN.41.27"><span class="label">27</span><span class="content">තවද, උන්ට පසුව නැඟී ආ කැහැටු, බලන්න තරම් අවලස්සන එළදෙනුන් හත්දෙන ද පෙරදිග සුළඟින් වියළීගිය බොල් කරල් හත ද සාගතයක් පවතින අවුරුදු හතකි. </span></span><span class="verse v28" data-usfm="GEN.41.28"><span class="label">28</span><span class="content">මෙය වූ කලී, මා පාරාවෝට කී පරිදි දෙවියන් වහන්සේ කරන්න යන දෙය උන් වහන්සේ පාරාවෝට කල්තියා පෙන්වාදීමකි. </span></span><span class="verse v29" data-usfm="GEN.41.29"><span class="label">29</span><span class="content">මෙන්න, මුළු මිසර දේශය පුරා ඉතා සරුසාර අවුරුදු හතක් පැමිණෙන්නේ ය. </span></span><span class="verse v30" data-usfm="GEN.41.30"><span class="label">30</span><span class="content">ඉන්පසු සාගතයේ අවුරුදු හතක් පැමිණේ. එවිට මිසර දේශයේ සියලු සමෘද්ධිය අමතක වී ගොස්, සාගතය රට කා දමන්නේ ය. </span></span><span class="verse v31" data-usfm="GEN.41.31"><span class="label">31</span><span class="content">පසුව එන සාගතය ඉතා දරුණු වන හෙයින් එහි තිබූ සමෘද්ධිය නොදැනී යන්නේ ය. </span></span><span class="verse v32" data-usfm="GEN.41.32"><span class="label">32</span><span class="content">තවද, ඔබට ඒ සිහිනය දෙවරක් ම පෙනුණේ, දෙවියන් වහන්සේ දැනට ම මේ සිද්ධිය නියම කර තිබෙන නිසාත්, නුදුරු අනාගතයේ දී එය සිදුවෙන්නට උන් වහන්සේ සලසන නිසාත් ය.</span></span> 
     </div> 
     <div class="p"> <span class="verse v32" data-usfm="GEN.41.32"><span class="content"> </span></span><span class="verse v33" data-usfm="GEN.41.33"><span class="label">33</span><span class="content">“දැන් ඉතින් පාරාවෝ, දක්ෂ, විචක්ෂණ මිනිසෙකු සොයා බලා, මිසර දේශයේ පරිපාලනය ඔහුට බාර දිය යුතු ය. </span></span><span class="verse v34" data-usfm="GEN.41.34"><span class="label">34</span><span class="content">පාරාවෝ මෙය කළ පසු, රටට නිලධාරීන් පත් කොට, සශ්‍රීක අවුරුදු හත තුළ, ඉඩකඩම්වලින් පහෙන් පංගුවක බද්දක් අය කළ යුතු ය. </span></span><span class="verse v35" data-usfm="GEN.41.35"><span class="label">35</span><span class="content">ඔවුන් ඒ සශ්‍රීක අවුරුදු හත තුළ ඇති වන සියලු ආහාර වර්ග එකතු කළ යුතු ය. තවද, ධාන්‍ය, පාරාවෝගේ පාලනය යටතේ ගබඩා කරමින්, ආහාර වර්ග නගරවල තබා ආරක්ෂා කළ යුතු ය. </span></span><span class="verse v36" data-usfm="GEN.41.36"><span class="label">36</span><span class="content">මිසර දේශයේ ඇතිවෙන්නට යන සාගත අවුරුදු හත වළක්වාලීම සඳහා ඒ ආහාර රටේ ගබඩා කොට තැබුවහොත් සාගතයෙන් රට විනාශ නොවනු ඇතැ”යි කීවේ ය.</span></span> 
     </div> 
     <div class="s1"> <span class="heading"><b>ජෝසෙප් මිසර දේශාධිපති වීම</b></span> 
     </div> 
     <div class="p"> <span class="verse v36" data-usfm="GEN.41.36"><span class="content"> </span></span><span class="verse v37" data-usfm="GEN.41.37"><span class="label">37</span><span class="content">ඔහුගේ යෝජනාව පාරාවෝට ද ඔහුගේ නිලධාරීන් සියල්ලන්ට ද සතුටුදායක විය. </span></span><span class="verse v38" data-usfm="GEN.41.38"><span class="label">38</span><span class="content">එවිට පාරාවෝ තම නිලධාරීන් අමතා, “තමන් තුළ දෙවියන් වහන්සේගේ ආත්මයාණන් වැඩසිටින මෙබඳු කෙනෙකු අපට තවත් සොයාගත හැකි දැ”යි ඇසී ය. </span></span><span class="verse v39" data-usfm="GEN.41.39"><span class="label">39</span><span class="content">මෙසේ විචාරා, ඔහු ජෝසෙප්ට කතා කොට, “දෙවියන් වහන්සේ මේ සියල්ල ඔබට පෙන්වා වදාළ හෙයින් ඔබ වැනි බුද්ධිමත්, දක්ෂ විචක්ෂණ තව කෙනෙක් නම් නැත. </span></span><span class="verse v40" data-usfm="GEN.41.40"><span class="label">40</span><span class="content">මගේ රටේ පාලනය මම ඔබට බාර දෙමි. මාගේ සෙනඟ සියලු දෙනා ම ඔබේ කීම අනුව පාලනය කරනු ලබති. මා ඔබට වඩා උසස් වන්නේ හුදෙක් රාජ ධූරයෙන් පමණකි. </span></span><span class="verse v41" data-usfm="GEN.41.41"><span class="label">41</span><span class="content">බලන්න, මුළු මිසර දේශාධිපති කොට මම ඔබ පත් කරමි”යි කියා, </span></span><span class="verse v42" data-usfm="GEN.41.42"><span class="label">42</span><span class="content">ඔහු තම ඇඟිල්ලෙන් පේරැස් මුදුව ගලවා, ජෝසෙප්ගේ ඇඟිල්ලෙහි දමා, අගනා සිනිඳු වස්ත්‍ර ඔහුට හඳවා, ඔහු ගෙල රන් මාලයක් පැළඳ විය.</span></span> 
     </div> 
     <div class="p"> <span class="verse v42" data-usfm="GEN.41.42"><span class="content"> </span></span><span class="verse v43" data-usfm="GEN.41.43"><span class="label">43</span><span class="content">පසුව පාරාවෝ තමා සතු දෙ වන රාජකීය රථයේ ඔහු නංවාලී ය. රාජකීය මුර බළ ඇණිය, “දණ නමව්” කියා කෑගසමින් පෙරටුව ගියහ. මෙසේ පාරාවෝ මුළු මිසර දේශාධිපති කොට ඔහු පත් කෙළේ ය. </span></span><span class="verse v44" data-usfm="GEN.41.44"><span class="label">44</span><span class="content">තවද, ඔහු ජෝසෙප් අමතමින්, “මම පාරාවෝ වෙමි, එහෙත් ඔබේ අවසරය නැති ව, මුළු මිසර දේශයෙහි කිසිවෙකු අත වත්, පය වත් නොසෙල්විය යුතු ය”යි කීවේ ය. </span></span><span class="verse v45" data-usfm="GEN.41.45"><span class="label">45</span><span class="content">ඔහු ජෝසෙප්ට ශාපේනත්-පනේයා යන නම තබා, ඕන් යන පූජාස්ථානයේ පූජක වන පොතිපෙරාගේ දුව වන ආසෙනත් ඔහුට බිරිඳ කොට සරණ පාවා දුන්නේ ය. ජෝසෙප් ද මුළු මිසර දේශය පුරා නිල චාරිකාවක යෙදුණේ ය.</span></span> 
     </div> 
     <div class="p"> <span class="verse v45" data-usfm="GEN.41.45"><span class="content"> </span></span><span class="verse v46" data-usfm="GEN.41.46"><span class="label">46</span><span class="content">මිසරයේ රජ වන පාරාවෝගේ සේවයට ජෝසෙප් බැඳෙන විට ඔහුට වයස අවුරුදු තිහකි. ඔහු පාරාවෝ ඉදිරියෙන් නික්ම මුළු මිසර දේශය පුරා නිල චාරිකාවක යෙදිණි. </span></span><span class="verse v47" data-usfm="GEN.41.47"><span class="label">47</span><span class="content">සමෘද්ධිමත් වූ අවුරුදු හත තුළ භූමිය ද සුවිශාල අස්වැන්නක් නිපදවිය. </span></span><span class="verse v48" data-usfm="GEN.41.48"><span class="label">48</span><span class="content">ඔහු සත් අවුරුද්ද තුළ මිසර දේශයෙහි වූ සියලු ආහාර වර්ග රැස් කොට, ඒවා නගරවල ගබඩා කෙළේ ය. සෑම නගරයක් අවට තිබූ ආහාර ද ඔහු එලෙස ම ගබඩා කොට තැබී ය. </span></span><span class="verse v49" data-usfm="GEN.41.49"><span class="label">49</span><span class="content">ඇරත්, ඔහු මුහුදේ වැලි මෙන් විශාල ප්‍රමාණයකට ධාන්‍ය රැස් කෙළේ ය. ධාන්‍ය මැනීමට බැරි තරම් අධික වූයෙන් ඔහු ඒවා මැනීම නතර කෙළේ ය.</span></span> 
     </div> 
     <div class="s1"> <span class="heading"><b>ජෝසෙප්ගේ පුත්‍රයෝ</b></span> 
     </div> 
     <div class="p"> <span class="verse v49" data-usfm="GEN.41.49"><span class="content"> </span></span><span class="verse v50" data-usfm="GEN.41.50"><span class="label">50</span><span class="content">ඕන් නම් පූජාස්ථානයේ පූජක වන පොතිපෙරාගේ දුව වන ආසෙනත් සාගත කාලය පැමිණෙන්නට පෙර ජෝසෙප්ට දාව පුත්‍රයන් දෙදෙනෙකු ලැබුවා ය. </span></span><span class="verse v51" data-usfm="GEN.41.51"><span class="label">51</span><span class="content">“දෙවියන් වහන්සේ මාගේ සියලු දුක් කරදර සහ මාගේ පියාගේ මුළු පවුල ද අමතක කිරීමට මට සැලැසූ සේකැ”යි කියා ඔහු තම කුලුඳුල් පුතුට මනස්සේ යන නාමය දුනි. </span></span><span class="verse v52" data-usfm="GEN.41.52"><span class="label">52</span><span class="content">“දෙවියන් වහන්සේ අපල දේශයේ දී මා සඵල කළ සේකැ”යි කියා ඔහු දෙවැන්නාට එප්‍රායිම් යන නම තැබී ය.</span></span> 
     </div> 
     <div class="p"> <span class="verse v52" data-usfm="GEN.41.52"><span class="content"> </span></span><span class="verse v53" data-usfm="GEN.41.53"><span class="label">53</span><span class="content">තවද, මිසර දේශයෙහි පැවති සමෘද්ධිමත් අවුරුදු හත කෙළවර විය. </span></span><span class="verse v54" data-usfm="GEN.41.54"><span class="label">54</span><span class="content">ජෝසෙප් කී පරිදි සාගත අවුරුදු හත පැමිණෙන්න පටන්ගති. සාගතය සියලු රටවල ම පැවතිණි. එහෙත්, මුළු මිසර දේශය තුළ ම ආහාර තිබුණේ ය. </span></span><span class="verse v55" data-usfm="GEN.41.55"><span class="label">55</span><span class="content">මුළු මිසර දේශය ම සාගතයෙන් පෙළුණ විට, සෙනඟ ද ආහාර ඉල්ලා පාරාවෝට මොරගැසූ හ. පාරාවෝ ද සියලු මිසර වාසීන්ට කතා කොට, “ජෝසෙප් වෙත යන්න, ඔහු නුඹලාට කියන දෙයක් කරන්නැ”යි කී ය. </span></span><span class="verse v56" data-usfm="GEN.41.56"><span class="label">56</span><span class="content">සාගතය ද මුළු පොළෝ තලය පුරා පැවතිණි. ජෝසෙප් ගබඩා සියල්ල විවෘත කොට, මිසර වාසීන්ට ධාන්‍ය වික්කේ ය. මුළු මිසර දේශය තුළ සාගතය තදින් බලපෑවේ ය. </span></span><span class="verse v57" data-usfm="GEN.41.57"><span class="label">57</span><span class="content">ධාන්‍ය මිලට ගැනීම සඳහා සෑම රටවලින් ම සෙනඟ ජෝසෙප් වෙත මිසර දේශයට ගලා එන්නට වූ හ. සෑම රටක ම සාගතය දරුණු ලෙස පැවතිණි.</span></span> 
     </div> 
    </div> 
   </div> 
  </div>
 </body>
</html>