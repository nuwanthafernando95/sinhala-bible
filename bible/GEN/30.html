<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch30" data-usfm="GEN.30">  
     <div class="p"> <span class="content"> </span><span class="verse v1" data-usfm="GEN.30.1"><span class="label">1</span><span class="content">රාකෙල් තමා ජාකොබ්ට දාව දරුවන් නොලැබූ බව දුටු විට ඈ සිය සොහොයුරියට ඊර්ෂ්‍යා කරමින්, ජාකොබ් අමතා, “මට දරුවන් දෙන්න, නැත්නම් මම නසිමි”යි කීවා ය. </span></span><span class="verse v2" data-usfm="GEN.30.2"><span class="label">2</span><span class="content">එවිට ජාකොබ් ඈ සමඟ කෝපයෙන් දැවී, “මට දෙවියන්ගේ තැන ගත හැකි ද? ගැබ්ගැනීමෙන් ඔබ වළක්වා ඇත්තේ උන් වහන්සේ ය”යි පැවසී ය. </span></span><span class="verse v3" data-usfm="GEN.30.3"><span class="label">3</span><span class="content">ඈ ද කතා කරමින්, “මෙන්න, මාගේ සේවිකාව වන බිල්හා, ඈ සමඟ එක් වන්න. ඇගෙන් මට දරුවන් ලබාගත හැක. මෙලෙස ඈ මඟින් මට දරුවන් ඇති වේ ය”යි කීවා ය. </span></span><span class="verse v4" data-usfm="GEN.30.4"><span class="label">4</span><span class="content">මෙසේ කියා ඈ තම සේවිකාව වන බිල්හා ජාකොබ්ට බිරිඳ වශයෙන් පාවා දුන්නා ය. ඔහු ද ඈ සමඟ එක් වුණි. </span></span><span class="verse v5" data-usfm="GEN.30.5"><span class="label">5</span><span class="content">ඈ ගැබ්ගෙන, ජාකොබ්ට දාව පුතෙකු ලැබුවා ය. </span></span><span class="verse v6" data-usfm="GEN.30.6"><span class="label">6</span><span class="content">එවිට රාකෙල්, “දෙවියන් වහන්සේ මට යුක්තිය ඉටු කළ සේක. උන් වහන්සේ මාගේ හඬටත් සවන් දී, මට පුතෙකු දුන් සේකැ”යි කියා ඔහුට දාන් යන නාමය තැබුවා ය. </span></span><span class="verse v7" data-usfm="GEN.30.7"><span class="label">7</span><span class="content">රාකෙල්ගේ සේවිකාව වන බිල්හා නැවතත් ගැබ්ගෙන ජාකොබ්ට දාව දෙ වන පුතෙකු ද ලැබුවා ය. </span></span><span class="verse v8" data-usfm="GEN.30.8"><span class="label">8</span><span class="content">එවිට රාකෙල්, “මාගේ සහෝදරී සමඟ මාර යුද්ධයක් කර ජය ගතිමි”යි කියා ඔහුට නප්තලී යන නාමය තැබුවා ය.</span></span> 
     </div> 
     <div class="p"> <span class="verse v8" data-usfm="GEN.30.8"><span class="content"> </span></span><span class="verse v9" data-usfm="GEN.30.9"><span class="label">9</span><span class="content">ලෙයා ද, තම ගැබ්ගැනීම නැවතුණු බව දුටු විට ඈ ඇගේ සේවිකාව වන ශිල්පා රැගෙන, ජාකොබ්ට බිරිඳ වශයෙන් පාවා දුන්නා ය. </span></span><span class="verse v10" data-usfm="GEN.30.10"><span class="label">10</span><span class="content">ශිල්පා ද ගැබ්ගෙන ජාකොබ්ට දාව පුතෙකු ලැබුවා ය. </span></span><span class="verse v11" data-usfm="GEN.30.11"><span class="label">11</span><span class="content">එවිට ලෙයා, “මම කෙතරම් වාසනාවන්ත ද” කියා ඔහුට ගාද් යන නාමය තැබුවා ය. </span></span><span class="verse v12" data-usfm="GEN.30.12"><span class="label">12</span><span class="content">ලෙයාගේ සේවිකාව වන ශිල්පා ජාකොබ්ට දාව දෙ වන පුතෙකු ද ලැබුවා ය. </span></span><span class="verse v13" data-usfm="GEN.30.13"><span class="label">13</span><span class="content">එවිට ලෙයා, “මම කෙතරම් භාග්‍යවන්ත ද? ස්ත්‍රීහු මා ‘භාග්‍යවන්තී ය’යි පවසන්නෝ ය” කියා ඈ ඔහුට ආෂෙර් යන නාමය තැබුවා ය.</span></span> 
     </div> 
     <div class="p"> <span class="verse v13" data-usfm="GEN.30.13"><span class="content"> </span></span><span class="verse v14" data-usfm="GEN.30.14"><span class="label">14</span><span class="content">තිරිඟු අස්වැන්න නෙළන කාලයේ දී රූබන් කෙතට ගොස්, එහි, දුදායිම් නම් පැළ කීපයක් සොයාගෙන විත් තම මව වන ලෙයාට දුනි. එවිට රාකෙල් ඈට කතා කොට, “කරුණාකර, මට ඔබේ පුත්‍රයා ගෙනා දුදායිම් පැළවලින් ටිකක් දෙන්නැ”යි කීවා ය. </span></span><span class="verse v15" data-usfm="GEN.30.15"><span class="label">15</span><span class="content">ඈ රාකෙල්ට උත්තර දෙමින්, “ඔබ මාගේ සැමියා පාවාගත්තා මදි ද? දැන් මා පුතුන්ගේ දුදායිම් පැළ ටිකත් පැහැරගන්න ද යන්නේ” කියා කීවා ය. එවිට රාකෙල් ද, “හොඳයි, එසේ නම් ඔබ පුතුන්ගේ දුදායිම් පැළ මට දුන්නොත් අද රාත්‍රියේ මාගේ සැමියා සමඟ ඔබට සැතපෙන්නට පුළුවනැ”යි කීවා ය.</span></span> 
     </div> 
     <div class="p"> <span class="verse v15" data-usfm="GEN.30.15"><span class="content"> </span></span><span class="verse v16" data-usfm="GEN.30.16"><span class="label">16</span><span class="content">සවස් කාලයේ දී ජාකොබ් කෙතේ සිට එන විට, ලෙයා ඔහු හමුවීමට ගොස්, “ඔබ මා වෙත පැමිණිය යුතු ය. මා පුතුන්ගේ දුදායිම් පැළ දීමෙන් මම ඔබ කුලියට ගත්තෙමි”යි ඈ කීවෙන් එදා රාත්‍රියේ ඔහු ඈ සමඟ සැතපුණේ ය. </span></span><span class="verse v17" data-usfm="GEN.30.17"><span class="label">17</span><span class="content">දෙවියන් වහන්සේ ලෙයාට සවන් දුන් සේක; ඈ ගැබ්ගෙන ජාකොබ්ට දාව පස් වන පුතෙකු ලැබුවා ය. </span></span><span class="verse v18" data-usfm="GEN.30.18"><span class="label">18</span><span class="content">එවිට ලෙයා, “මාගේ සේවිකාව මාගේ සැමියාට දුන් බැවින් දෙවියන් වහන්සේ මාගේ කුලිය ගෙවූ සේකැ”යි කියා ඔහුට ඉස්සාකර් යන නාමය තැබුවා ය. </span></span><span class="verse v19" data-usfm="GEN.30.19"><span class="label">19</span><span class="content">ලෙයා නැවතත් ගැබ්ගෙන, ජාකොබ්ට දාව සය වන පුතු ලැබුවා ය. </span></span><span class="verse v20" data-usfm="GEN.30.20"><span class="label">20</span><span class="content">“දෙවියන් වහන්සේ මට මහඟු දායාදයක් දුන් සේක. මාගේ සැමියාට දාව මා පුතුන් සය දෙනෙකු ලැබූ බැවින් දැන් වත් ඔහු මට ගරු කරන්නේ ය”යි කියා ඈ තම පුතුට සාබුලොන් යන නාමය දුන්නා ය. </span></span><span class="verse v21" data-usfm="GEN.30.21"><span class="label">21</span><span class="content">පසුව ඈ දුවක ලැබුවා ය. ඈට දීනා යන නාමය තැබුවා ය.</span></span> 
     </div> 
     <div class="p"> <span class="verse v21" data-usfm="GEN.30.21"><span class="content"> </span></span><span class="verse v22" data-usfm="GEN.30.22"><span class="label">22</span><span class="content">තවද, දෙවියන් වහන්සේ රාකෙල් සිහි කර ඈට සවන් දී, ඈට ගැබ්ගැනීමට සැලැස්සූ සේක. </span></span><span class="verse v23" data-usfm="GEN.30.23"><span class="label">23</span><span class="content">ඈ ද ගැබ්ගෙන පුතෙකු ලැබුවා ය. “දෙවියන් වහන්සේ මාගේ නින්දාව පහකළ සේකැ”යි කියමින්, </span></span><span class="verse v24" data-usfm="GEN.30.24"><span class="label">24</span><span class="content">ඈ ඔහුට ජෝසෙප් යන නාමය දී, “සමිඳාණන් වහන්සේ මට තවත් පුතෙකු එකතු කරන සේක් වා!”යි කියා පැතුවා ය.</span></span> 
     </div> 
     <div class="s1"> <span class="heading"><b>ලාබන් සමඟ ජාකොබ්ගේ ගනුදෙනුව</b></span> 
     </div> 
     <div class="p"> <span class="verse v24" data-usfm="GEN.30.24"><span class="content"> </span></span><span class="verse v25" data-usfm="GEN.30.25"><span class="label">25</span><span class="content">රාකෙල් ජෝසෙප් ලැබූ පසු ජාකොබ් ලාබන්ට කතා කොට, “මාගේ ම ගෘහයට, මාගේ ම දේශයට යන පිණිස මා යන්න හරින්න. </span></span><span class="verse v26" data-usfm="GEN.30.26"><span class="label">26</span><span class="content">මාගේ භාර්යාවන් මට දෙන්න, මම ඔවුන් නිසා ඔබට සේවය කෙළෙමි. මාගේ දරුවන් ද මට දී මා යන්න හරින්න. ඔබට මා කළ සේවය ඔබ දන්නෙහි ය”යි කී ය. </span></span><span class="verse v27" data-usfm="GEN.30.27"><span class="label">27</span><span class="content">ලාබන් ඔහුට උත්තර දෙමින්, “ඔබ මට කරුණාව දක්වන්නෙහි නම් මට සවන් දෙන්න. මන්ද, සමිඳාණන් වහන්සේ ඔබ නිසා මට ආශීර්වාද කළ බව මම නිමිති බැලීමෙන් දැනගතිමි. </span></span><span class="verse v28" data-usfm="GEN.30.28"><span class="label">28</span><span class="content">ඔබේ කුලිය නියම කරන්න; මම එය ඔබට ගෙවන්නෙමි”යි කී ය. </span></span><span class="verse v29" data-usfm="GEN.30.29"><span class="label">29</span><span class="content">එවිට ජාකොබ් ඔහු අමතමින්, “ඔබට මම කෙසේ සේවය කෙළෙම් ද කියාත්, ඔබේ ගව පට්ටි මා බාරේ සිටි සැටිත් ඔබ දන්නෙහි ය. </span></span><span class="verse v30" data-usfm="GEN.30.30"><span class="label">30</span><span class="content">මා පැමිණෙන්න පෙර ඔබ සතු ස්වල්ප දේ, දැන් ඉමහත් ලෙස බහුල වී ඇත. මා පැමිණි පසු සමිඳාණන් වහන්සේ ඔබට ආශීර්වාද කළ සේක. දැන් ඉතින් මාගේ පවුලේ අභිවෘද්ධිය තකා මම යමක් සපයන්නේ කවරදා දැ”යි ඇසී ය.</span></span> 
     </div> 
     <div class="p"> <span class="verse v30" data-usfm="GEN.30.30"><span class="content"> </span></span><span class="verse v31" data-usfm="GEN.30.31"><span class="label">31</span><span class="content">ඔහු ද උත්තර දෙමින්, “මා ඔබට කුමක් ගෙවිය යුතු දැ”යි ඇසූ විට, “ඔබ මට කිසිවක් දෙන්න උවමනා නැත. මා මේ කියන්න යන දේ ඔබ මට ඉටු කරන්නෙහි නම්, මම නොකඩවා ම ඔබේ බැටළු රැළ කවා පොවා රැකබලාගන්නෙමි. </span></span><span class="verse v32" data-usfm="GEN.30.32"><span class="label">32</span><span class="content">මම අද ඔබේ බැටළු පට්ටි මැදින් ගමන් කරමි. බැටළුවන්ගෙන් කළු පාට ඇති සියලු සතුන් ද එළුවන්ගෙන් තිත් සහ පුල්ලි ඇති උන් ද වෙන් කරමි. මාගේ කුලිය එය වේ. </span></span><span class="verse v33" data-usfm="GEN.30.33"><span class="label">33</span><span class="content">තවද, මාගේ අවංක භාවය ද ඔබට සොයාගත හැක. ඔබ මාගේ කුලිය ගැන සෝදිසි කර බලන විට, එළුවන් අතරෙන් තිත් හෝ පුල්ලි හෝ නැති එකෙකු වත් බැටළුවන් අතරෙන් කළු පාට නැති එකෙකු වත් මට සිටියොත් ඌ සොරාගත් එකෙකු සැටියට ඔබට ගණන් ගත හැකි ය”යි කීවේ ය. </span></span><span class="verse v34" data-usfm="GEN.30.34"><span class="label">34</span><span class="content">ලාබන් ද, “හොඳයි, ඔබ කී ලෙස සිදුවේවා”යි පිළිතුරු දුනි. </span></span><span class="verse v35" data-usfm="GEN.30.35"><span class="label">35</span><span class="content">එහෙත්, ලාබන් එදින එළුවන්ගෙන් වයිරම් සහ පුල්ලි වැටුණු උන් ද, එළු දෙනුන්ගෙන් තිත් සහ පුල්ලි සහිත සියලු සතුන් ද, සුදු පාට ඇති උන් ද, බැටළුවන්ගෙන් කළු පාට ඇති සියලු සතුන් ද වෙන් කර, තම පුතුන් හට බාර දී </span></span><span class="verse v36" data-usfm="GEN.30.36"><span class="label">36</span><span class="content">ජාකොබ්ගෙන් වෙන් ව තුන් දිනක් දුර ගමන් කෙළේ ය. ජාකොබ් ද ලාබන්ගේ ඉතිරි බැටළු රැළවල් පෝෂණය කෙළේ ය.</span></span> 
     </div> 
     <div class="p"> <span class="verse v36" data-usfm="GEN.30.36"><span class="content"> </span></span><span class="verse v37" data-usfm="GEN.30.37"><span class="label">37</span><span class="content">ඉන්පසු ජාකොබ්, ලිබ්නෝ, ලුස් සහ ආර්මොන් යන ගස්වලින් අමු දඬු ගෙන, ඒවායේ සුද පෙනෙන ලෙස, පටු තීරු වශයනේ පොතු ගලවා, </span></span><span class="verse v38" data-usfm="GEN.30.38"><span class="label">38</span><span class="content">එළු බැටළු රැළවල් වතුර බොන්න ආ විට, උන් ඉදිරිපිට, වතුර ඔරුවල ඒවා තැබුවේ ය. උන් ද වතුර බොන්න ආ කල පට්ටි ගැසුණි. </span></span><span class="verse v39" data-usfm="GEN.30.39"><span class="label">39</span><span class="content">මෙසේ ඒ සත්තු, දඬු ඉදිරියෙහි පට්ටි ගැසී, ගැබ්ගෙන, වයිරම් වැටුණු, තිත් සහ පුල්ලි ඇති පැටවුන් බිහි කළහ. </span></span><span class="verse v40" data-usfm="GEN.30.40"><span class="label">40</span><span class="content">පසුව ඔහු බැටළුවන් වෙන් කර ලාබන්ගේ රැළේ සිටි කළු පාට වූ ද, වයිරම් වැටුණා වූ ද සතුන් දෙසට ඔවුන් හැරෙව්වේ ය. ඇරත් ඔහු තමාගේ පට්ටි, ලාබන්ගේ සතුන් සමඟ මිශ්‍ර නොකර, උන් වෙන් කොට තැබී ය. </span></span><span class="verse v41" data-usfm="GEN.30.41"><span class="label">41</span><span class="content">තවද, ඔහු, වඩා ශක්තිමත් සතුන් පට්ටි ගසන සැම විට ම, දඬු ඉදිරියේ ගැබ්ගන්න පිණිස, සතුන් ඉදිරියේ වතුර ඔරුවල ඒවා තැබී ය. </span></span><span class="verse v42" data-usfm="GEN.30.42"><span class="label">42</span><span class="content">එහෙත්, සත්තු බෙලහීන ව සිටියෝ නම්, ඔහු ඒ දඬු නොතැබී ය. මෙසේ කිරීමෙන් බෙලහීන සත්තු ලාබන්ගේ වූ හ. ශක්තිමත් වූවෝ ජාකොබ්ගේ වූ හ. </span></span><span class="verse v43" data-usfm="GEN.30.43"><span class="label">43</span><span class="content">මෙලෙසින් ජාකොබ් අතිශයින් ධනවත් විය. ඔහුට බොහෝ එළු බැටළු රැළවල් ද දාස දාසීහු ද ඔටුවෝ ද කොටළුවෝ ද වූ හ.</span></span> 
     </div> 
    </div> 
   </div> 
  </div>
 </body>
</html>