<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch7" data-usfm="GEN.7">  
     <div class="s1"> <span class="heading"><b>මහා ජලගැල්ම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.7.1"><span class="label">1</span><span class="content">සමිඳාණන් වහන්සේ නෝවාට කතා කොට, “නුඹ ද, නුඹේ මුළු පවුල ද නැවට ඇතුළු වෙන්න; මන්ද, මිනිසුන් අතර නුඹ පමණක් මා ඉදිරියෙහි දැහැමි බව මම දුටුවෙමි. </span></span><span class="verse v2" data-usfm="GEN.7.2"><span class="label">2</span><span class="content">තවද, නන් වැදෑරුම් සත්ත්ව වර්ග පොළෝ තලයෙහි නොකඩව බෝ වන පිණිස සියලු පවිත්‍ර සතුන්ගෙන් ගැහැණු-පිරිමි සතුන් වශයෙන් ජෝඩු හත බැගින් ද සියලු අපවිත්‍ර සතුන්ගෙන් ගැහැණු-පිරිමි වශයෙන් ජෝඩුවක් බැගින් ද </span></span><span class="verse v3" data-usfm="GEN.7.3"><span class="label">3</span><span class="content">ආකාශ පක්ෂීන්ගෙන් ගැහැණු-පිරිමි සතුන් වශයෙන් ජෝඩු හත බැගින් ද රැගෙන යන්න. </span></span><span class="verse v4" data-usfm="GEN.7.4"><span class="label">4</span><span class="content">තව හත් දවසකින් පොළොව මත දවල් සතළිසක් හා රාත්‍රි සතළිසක් වැසි වස්වන්නෙමි. මෙලෙස මා මැවූ ජීවමාන සියල්ලක් ම පොළෝ තලයෙන් ඉවත් කරදමන්නෙමි”යි වදාළ සේක. </span></span><span class="verse v5" data-usfm="GEN.7.5"><span class="label">5</span><span class="content">නෝවා ද සමිඳාණන් වහන්සේ අණ කළ සියල්ල ඉටු කෙළේ ය.</span></span> 
     </div> 
     <div class="p"> <span class="verse v5" data-usfm="GEN.7.5"><span class="content"> </span></span><span class="verse v6" data-usfm="GEN.7.6"><span class="label">6</span><span class="content">පොළොව මත ජලගැල්ම පැතිරෙන විට නෝවාට වයස අවුරුදු හයසියයක් විය. </span></span><span class="verse v7" data-usfm="GEN.7.7"><span class="label">7</span><span class="content">ජලගැල්මෙන් බේරීමට නෝවා, සිය පුතුන් ද භාර්යාව ද පුතුන්ගේ භාර්යාවන් ද කැටුව නැවට ඇතුළු විය. </span></span><span class="verse v8" data-usfm="GEN.7.8"><span class="label">8</span><span class="content">පවිත්‍ර සතුන්ගෙන් ද අපවිත්‍ර සතුන්ගෙන් ද පක්ෂීන්ගෙන් ද උරගයන්ගෙන් ද </span></span><span class="verse v9" data-usfm="GEN.7.9"><span class="label">9</span><span class="content">ගැහැණු-පිරිමි සත්තු ජෝඩුව බැගින් දෙවියන් වහන්සේ නෝවාට අණ කළ ලෙස නෝවා සමඟ නැවට ඇතුළු වූ හ. </span></span><span class="verse v10" data-usfm="GEN.7.10"><span class="label">10</span><span class="content">සත් දවසකට පසු මිහි පිට ජලගැල්ම ඇති විය.</span></span> 
     </div> 
     <div class="p"> <span class="verse v10" data-usfm="GEN.7.10"><span class="content"> </span></span><span class="verse v11" data-usfm="GEN.7.11"><span class="label">11</span><span class="content"> </span><span class="content">නෝවාට වයස අවුරුදු හයසියයේ දී, දෙ වන මාසයේ හරියට ම දාහත් වන දින මහා සමුද්‍රයේ සියලු උල්පත් බිඳී ජලය ගලා ගියේ ය; අහසේ කවුළු විවෘත විය. </span></span><span class="verse v12" data-usfm="GEN.7.12"><span class="label">12</span><span class="content">දවල් සතළිසක් හා රාත්‍රි සතළිසක් තිස්සේ පොළොව පිට වැසි වැස්සේ ය.</span></span> 
     </div> 
     <div class="p"> <span class="verse v12" data-usfm="GEN.7.12"><span class="content"> </span></span><span class="verse v13" data-usfm="GEN.7.13"><span class="label">13</span><span class="content">ඒ දවසෙහි ම නෝවා ද ඔහුගේ භාර්යාව ද ෂෙම්, හාම් හා ජපෙත් යන පුත්තු තිදෙනා ද ඔවුන්ගේ භාර්යාවෝ ද නැවට ඇතුළු වූ හ. </span></span><span class="verse v14" data-usfm="GEN.7.14"><span class="label">14</span><span class="content">ඔවුන් සමඟ සෑම වර්ගයේ වන මෘගයෝ ද ගවමහිෂයෝ ද උරගයෝ ද පක්ෂීහු ද පියාපත් සහිත සත්තු ද නැවට ඇතුළු වූ හ. </span></span><span class="verse v15" data-usfm="GEN.7.15"><span class="label">15</span><span class="content">සප්‍රාණික සියලු සත්තු, ගැහැණු-පිරිමි වශයෙන් ජෝඩුව බැගින් නැවට ඇතුළු වූ හ. </span></span><span class="verse v16" data-usfm="GEN.7.16"><span class="label">16</span><span class="content">දෙවියන් වහන්සේ ඔහුට අණ කළ ලෙස සියලු සත්තු ගැහැණු-පිරිමි වශයෙන් ජෝඩුව බැගින් ඔහු සමඟ නැවට ඇතුළු වූ හ. සමිඳාණන් වහන්සේ නෝවා නැවට ඇතුළු කොට දොර වැසූ සේක.</span></span> 
     </div> 
     <div class="p"> <span class="verse v16" data-usfm="GEN.7.16"><span class="content"> </span></span><span class="verse v17" data-usfm="GEN.7.17"><span class="label">17</span><span class="content">පොළොව මත ජලගැල්ම දවස් සතළිසක් පුරා ගැලී ය. ජල මට්ටම නැගෙත් ම නැව පොළොවෙන් ඉලිප්පිණි. </span></span><span class="verse v18" data-usfm="GEN.7.18"><span class="label">18</span><span class="content">මිහි පිට ජලය නොනැවතී නඟින්න, නඟින්න නැව දියත් විය. </span></span><span class="verse v19" data-usfm="GEN.7.19"><span class="label">19</span><span class="content">පොළොව මත ගංවතුර වේගවත් ලෙස ගැලීමත් සමඟ අහස යට පිහිටි ඉතා උස් කඳු සියල්ල වතුරට යට විය. </span></span><span class="verse v20" data-usfm="GEN.7.20"><span class="label">20</span><span class="content">කඳු යට කර, කඳු මුදුන්වලට ද ඉහළින් මීටර් හතරක් ගංවතුර නැංගේ ය.</span></span> 
     </div> 
     <div class="p"> <span class="verse v20" data-usfm="GEN.7.20"><span class="content"> </span></span><span class="verse v21" data-usfm="GEN.7.21"><span class="label">21</span><span class="content">පොළොව මත විසූ පක්ෂීහු ද ගවමහිෂයෝ ද වන මෘගයෝ ද උරගයෝ ද මිනිසා ද යන සියල්ලෝ මියගියෝ ය. </span></span><span class="verse v22" data-usfm="GEN.7.22"><span class="label">22</span><span class="content">ගොඩබිම විසූ පණ ඇති සියලු සත්ත්වයෝ මියගිය හ. </span></span><span class="verse v23" data-usfm="GEN.7.23"><span class="label">23</span><span class="content">උන් වහන්සේ ජීවමාන සියල්ල වන මිනිසා ද සිවුපාවුන් ද උරගයන් ද අහසේ පක්ෂීන් ද වනසා ඔවුන් මිහි පිටින් පහකරදැමූ සේක.</span></span> 
     </div> 
     <div class="p"> <span class="verse v23" data-usfm="GEN.7.23"><span class="content">නෝවා සහ ඔහු සමඟ නැවේ සිටි අය පමණක් ඉතිරි වූ හ. </span></span><span class="verse v24" data-usfm="GEN.7.24"><span class="label">24</span><span class="content">පොළෝ තලය මත දවස් එකසිය පණහක් ම ජලගැල්ම පැවැතිණි.</span></span> 
     </div> 
    </div> 
   </div> 
  </div>
 </body>
</html>