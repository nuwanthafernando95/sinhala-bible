<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch19" data-usfm="GEN.19">  
     <div class="s1"> <span class="heading"><b>සොදොම් නගරයේ පවිටු ජීවිතය</b></span> 
     </div> 
     <div class="p"> <span class="content"> </span><span class="verse v1" data-usfm="GEN.19.1"><span class="label">1</span><span class="content">දූතයන් දෙදෙනා සවස් කාලයේ සොදොම් නුවරට පැමිණි විට නුවර වාසල් දොරකඩ ලොත් වාඩි වී සිටියේ ය. ලොත් ඔවුන් දුටු විට, නැඟිට ඔවුන් හමු වීමට ගොස්, හිස නමා වැඳ, </span></span><span class="verse v2" data-usfm="GEN.19.2"><span class="label">2</span><span class="content">“මහතුනි, කරුණාකර, මේ ඔබේ දාසයාගේ නිවසට ඇතුළු වන්න, පාද සෝදාගෙන අද රෑ මෙහි නවතින්න. අලුයම නැඟිට ඔබ යන ගමන යන්නට පුළුවනැ”යි කී ය. එහෙත් ඔව්හු පිළිතුරු දෙමින්, “නැත, මුළු රැය ම අපි වීදියේ ගත කරන්නෙමු”යි කී හ. </span></span><span class="verse v3" data-usfm="GEN.19.3"><span class="label">3</span><span class="content">එහෙත්, ඔහුගේ බලවත් පෙරැත්තය නිසා, ඔව්හු ඔහු සමඟ නිවසට ඇතුළු වූ හ. ඔහු ද නුමුහුන් රොටි පුළුස්සා, භෝජනයක් පිළියෙළ කළ පසු ඔව්හු එය වැළඳූ හ.</span></span> 
     </div> 
     <div class="p"> <span class="verse v3" data-usfm="GEN.19.3"><span class="content"> </span></span><span class="verse v4" data-usfm="GEN.19.4"><span class="label">4</span><span class="content">එහෙත්, අමුත්තන් නින්දට යන්නට පෙර ඒ සොදොම් නුවර සතර දිශාවෙන් පැමිණි, බාල මහලු සියල්ලෝ ගෙය වට කර, </span></span><span class="verse v5" data-usfm="GEN.19.5"><span class="label">5</span><span class="content">ලොත්ට හඬගසමින්, “අද රෑ ඔබ වෙත පැමිණි මිනිස්සු කොහේ ද? අප ඔවුන් සමඟ කම් සැප විඳින පිණිස ඔවුන් පිටතට ගෙනෙන්නැ”යි කී හ.</span></span> 
     </div> 
     <div class="p"> <span class="verse v5" data-usfm="GEN.19.5"><span class="content"> </span></span><span class="verse v6" data-usfm="GEN.19.6"><span class="label">6</span><span class="content">ලොත් ද දොර වසාගෙන ඔවුන් වෙත පිටතට ආයේ ය. </span></span><span class="verse v7" data-usfm="GEN.19.7"><span class="label">7</span><span class="content">ඔහු ඔවුන් අමතා, “මිතුරෙනි, මම වැඳ ඔබට කියමි: මෙවැනි නපුරුකමක් නොකරන්න. </span></span><span class="verse v8" data-usfm="GEN.19.8"><span class="label">8</span><span class="content">මෙන්න, කන්‍යා දූවරු දෙදෙනෙක් මට සිටිති. මම ඔවුන් ඔබ වෙත ගෙනෙන්නෙමි. ඔබ කැමැති පරිදි ඔවුන් සමඟ හැසිරෙන්න. එහෙත්, මේ මිනිසුන්ට නම් කිසි නපුරක් නොකරන්න. ඒ මන්ද, මොවුහු මාගේ නිවසට පැමිණි අමුත්තෝ ය”යි කී ය.</span></span> 
     </div> 
     <div class="p"> <span class="verse v8" data-usfm="GEN.19.8"><span class="content"> </span></span><span class="verse v9" data-usfm="GEN.19.9"><span class="label">9</span><span class="content">එහෙත් ඔව්හු උත්තර දෙමින්, “මෙතැනින් ඉවතට යව. විජාතිකයෙකු මෙන් ඇවිත් නතර වූ මිනිසා දැන් ලොකු මිනිහෙකු වෙන්න යන හැටි! අර අයටත් වඩා සැර ගිනිගෙඩියක් අපි නුඹට දෙමු”යි කී හ. මෙසේ කියා ඔව්හු ලොත් තදින් තල්ලු කරගෙන අවුත් දොර කැඩීමට කිට්ටු වූවෝ ය. </span></span><span class="verse v10" data-usfm="GEN.19.10"><span class="label">10</span><span class="content">එහෙත්, ඇතුළේ සිටි අමුත්තෝ දෑත දිගු කර, ලොත් ගෙය ඇතුළට ඇද, දොර වසාදැමූ හ. </span></span><span class="verse v11" data-usfm="GEN.19.11"><span class="label">11</span><span class="content">පසුව, ඔව්හු පිටත දොර ළඟ සිටි ලොකු කුඩා සියල්ලන්ගේ ඇස් අන්ධ කළෝ ය. එයින් ඔවුන්ට දොර සොයාගැනීමට නොහැකි විය.</span></span> 
     </div> 
     <div class="s1"> <span class="heading"><b>ලොත් සොදොම් නුවරින් පිටත් වීම</b></span> 
     </div> 
     <div class="p"> <span class="verse v11" data-usfm="GEN.19.11"><span class="content"> </span></span><span class="verse v12" data-usfm="GEN.19.12"><span class="label">12</span><span class="content">එවිට අමුත්තෝ දෙදෙන ලොත්ට කතා කොට, “ඔබට මෙහි වෙන කවුරුත් ඇද් ද? ඔබේ බෑණාවරුන් ද දරුදැරියන් ද මේ නුවර ඔබට සිටින සියල්ලන් ද රැගෙන මෙතැනින් පිටත් ව යන්න. </span></span><span class="verse v13" data-usfm="GEN.19.13"><span class="label">13</span><span class="content">අපි මේ නුවර විනාශ කරන්නට යන්නෙමු. මෙහි වසන්නන්ට විරුද්ධ ව සමිඳාණන් වහන්සේ වෙත නැඟී ඇති චෝදනා ඉතා දරුණු බැවින්, මෙය විනාශ කිරීමට උන් වහන්සේ අප එවූ සේකැ”යි කී හ. </span></span><span class="verse v14" data-usfm="GEN.19.14"><span class="label">14</span><span class="content">ලොත් ද පිටතට ඇවිත්, තමාගේ දූවරුන් සරණ පාවා ගන්නට සිටි බෑණාවරුන්ට කතා කොට, “කඩිනමින් මෙතැනින් ඉවතට යන්න, සමිඳාණන් වහන්සේ මේ නුවර විනාශ කිරීමට යන සේකැ”යි කී ය. එහෙත්, එය ඔහුගේ විහිළුවකැ යි බෑණාවරු සිතූ හ.</span></span> 
     </div> 
     <div class="p"> <span class="verse v14" data-usfm="GEN.19.14"><span class="content"> </span></span><span class="verse v15" data-usfm="GEN.19.15"><span class="label">15</span><span class="content">පහන් වූ කල දූතයෝ ලොත් ඉක්මන් කරවමින්, “ඔබේ භාර්යාව ද මෙහි සිටින ඔබේ දූවරුන් දෙදෙනා ද රැගෙන හනික පිටතට යන්න. එසේ නොකළොත් මේ නුවර වනසාලීමේ දී ඔබත් මැරී යත හැකි ය”යි කී හ. </span></span><span class="verse v16" data-usfm="GEN.19.16"><span class="label">16</span><span class="content">එවිට ලොත් අදිමදි කෙළේ ය. එහෙත්, සමිඳාණන් වහන්සේ ඔහුට අනුකම්පාව දැක්වූ සේක. අමුත්තෝ, ඔහු ද, ඔහුගේ බිරිඳ ද, දූවරුන් ද අතින් අල්ලාගෙන නිවසින් පිටතට ගෙන ගොස් නුවරින් පිටත නතර කළහ.</span></span> 
     </div> 
     <div class="p"> <span class="verse v16" data-usfm="GEN.19.16"><span class="content"> </span></span><span class="verse v17" data-usfm="GEN.19.17"><span class="label">17</span><span class="content">නුවරින් පිටතට ඔවුන් ගෙන ගිය පසු, එක දූතයෙක් ඔවුන්ට කතා කොට, “දැන් පණ බේරාගෙන ගැළවී යන්න; ආපසු නොබලන්න. මිටියාවතේ කිසි තැනක නොනවතින්න; නොමැරෙන පිණිස කඳුකරයට පලා යන්නැ”යි කී ය. </span></span><span class="verse v18" data-usfm="GEN.19.18"><span class="label">18</span><span class="content">එහෙත්, ලොත් ඔවුන්ට උත්තර දෙමින්, “ස්වාමීනි, එසේ නො වේ වා! </span></span><span class="verse v19" data-usfm="GEN.19.19"><span class="label">19</span><span class="content">ඔබේ දාසයා වන මට අනුකම්පා කරමින්, මාගේ පණ බේරාගැනීමට මට මඟපෙන්වීමෙන් ඔබ මට කරුණාව දක්වා ඇත. එහෙත්, කඳුකරයට පලායාම නම් මට නොහැකි ය. මඟ දී කිසි යම් විපතකට අසු වී මා මැරෙන්න පුළුවන. </span></span><span class="verse v20" data-usfm="GEN.19.20"><span class="label">20</span><span class="content">බලන්න, අර නගරය, එය කුඩා වූවත් පලායාමට මට එය කිට්ටු ය. ගැළවී එහි යන්නට මට අවසරයි! ඒ කුඩා නගරයක් නොවේ ද? එහෙත්, මට එහි සුරක්ෂිත ව ඉන්නට පුළුවනැ”යි කී ය. </span></span><span class="verse v21" data-usfm="GEN.19.21"><span class="label">21</span><span class="content">දූතයා ද ඔහුට පිළිතුරු දෙමින්, “මෙන්න, ඔබ මේ කියන දේටත් මම එකඟ වෙමි, ඔබේ කීම නිසා මම ඒ නගරය විනාශ නොකරමි. </span></span><span class="verse v22" data-usfm="GEN.19.22"><span class="label">22</span><span class="content">කඩිනම් කරන්න. ගැළවීමට එහි දුවන්න. ඔබ එහි පැමිණෙන තෙක් මට කිසිවක් කළ නොහැකි ය”යි කී ය. මෙලෙස ‘සුළු’ යන අර්ථයෙන් ඒ නගරයට ශොවර් යන නම කියන ලදී.</span></span> 
     </div> 
     <div class="s1"> <span class="heading"><b>සොදොම් සහ ගොමොරා නගර විනාශ කිරීම</b></span> 
     </div> 
     <div class="p"> <span class="verse v22" data-usfm="GEN.19.22"><span class="content"> </span></span><span class="verse v23" data-usfm="GEN.19.23"><span class="label">23</span><span class="content">ලොත් ශොවර් නුවරට ඇතුළු වූ කල හිරු උදා වී තිබිණි. </span></span><span class="verse v24" data-usfm="GEN.19.24"><span class="label">24</span><span class="content">එවිට සමිඳාණන් වහන්සේ සොදොම් සහ ගොමොරා නගර පිට අහසින් ගෙන්දගම් සහ ගිනි වර්ෂා වහින්න සැලැස්වූ සේක. </span></span><span class="verse v25" data-usfm="GEN.19.25"><span class="label">25</span><span class="content">උන් වහන්සේ ඒ නගර ද මුළු මිටියාවත ද නගර වාසීන් සෑම දෙන ද පොළොවේ ගස්කොළන් ද විනාශ කරදැමූ සේක. </span></span><span class="verse v26" data-usfm="GEN.19.26"><span class="label">26</span><span class="content">ලොත්ගේ භාර්යාව ආපසු</span><span class="content"> හැරී බැලුවා ය. එවේලේ ම ඈ ලුණු කණුවක් වූවා ය.</span></span> 
     </div> 
     <div class="p"> <span class="verse v26" data-usfm="GEN.19.26"><span class="content"> </span></span><span class="verse v27" data-usfm="GEN.19.27"><span class="label">27</span><span class="content">ආබ්‍රහම් උදෑසනින් නැඟිට, කලින් සමිඳාණන් වහන්සේ හමු වූ ස්ථානයට ගියේය. </span></span><span class="verse v28" data-usfm="GEN.19.28"><span class="label">28</span><span class="content">ඔහු සොදොම් සහ ගොමොරා දෙස ද මුළු මිටියාවත දෙස ද බැලූ විට, පුදුමයෙන් පුදුමයකි! පොළොවෙන් බුර බුරා නඟින දුම් කඳ, උදුනකින් දමන දුමක් මෙන් දිටී ය. </span></span><span class="verse v29" data-usfm="GEN.19.29"><span class="label">29</span><span class="content">එහෙත්, දෙවියන් වහන්සේ මිටියාවතේ නගර විනාශ කරන විට උන් වහන්සේ ආබ්‍රහම් සිහි කළ සේක. ලොත් විසූ නගර වනසන විට ඒ විපතින් උන් වහන්සේ ලොත් ගළවා හැරිය සේක.</span></span> 
     </div> 
     <div class="s1"> <span class="heading"><b>මෝවබ්වරුන්ගේ සහ අම්මොන්වරුන්ගේ උත්පත්තිය</b></span> 
     </div> 
     <div class="p"> <span class="verse v29" data-usfm="GEN.19.29"><span class="content"> </span></span><span class="verse v30" data-usfm="GEN.19.30"><span class="label">30</span><span class="content">තවද, ලොත් ශොවර්හි පදිංචි වීමට බිය වූයෙන් ඉන් පිටත් වී සිය දූවරුන් දෙදෙන සමඟ කඳුකරයට ගොස් එක් ගුහාවක ජීවත් විය. </span></span><span class="verse v31" data-usfm="GEN.19.31"><span class="label">31</span><span class="content">මෙසේ සිටිය දී, දූවරුන් දෙදෙනාගෙන් වැඩිමහල් සොහොයුරිය, බාල සොහොයුරියට කතා කොට; “අපේ පියා දැන් මහලු ය. ලෝක සම්මත පිළිවෙළට අප සමඟ විවාහ වීමට මිහි පිට මිනිසෙක් නැත. </span></span><span class="verse v32" data-usfm="GEN.19.32"><span class="label">32</span><span class="content">එන්න, අපි පියාට මිදියුස පොවා, පියාගේ පෙළපත රැකෙන පිණිස ඔහු සමඟ සේවනයෙහි යෙදෙමු”යි කීවා ය. </span></span><span class="verse v33" data-usfm="GEN.19.33"><span class="label">33</span><span class="content">එදින රෑ තම පියාට මිදියුස පොවා අක්කා පියා සමඟ සයනය කළා ය. එහෙත්, ඈ කොතරම් වේලාවක් තමා සමඟ එක් ව සිටියා ද කවර වේලාවක නැඟිට්ටා ද කියා ඔහු නොදත්තේ ය.</span></span> 
     </div> 
     <div class="p"> <span class="verse v33" data-usfm="GEN.19.33"><span class="content"> </span></span><span class="verse v34" data-usfm="GEN.19.34"><span class="label">34</span><span class="content">පසු දින අක්කා නංගීට කතා කොට, “බලන්න, ඊයේ රෑ මම පියා සමඟ සේවනයෙහි යෙදුණෙමි; අද රෑටත් අපි ඔහුට මිදියුස පොවමු; පොවා, ඔබ ඇතුළු වී අප පියාගේ පෙළපත රකිනු පිණිස ඔහු සමඟ සේවනයෙහි යෙදෙන්නැ”යි කීවා ය. </span></span><span class="verse v35" data-usfm="GEN.19.35"><span class="label">35</span><span class="content">එදින රෑ ද ඔව්හු පියාට මිදියුස පෙව්වෝ ය. පසුව නංගී ද ඔහු සමඟ සේවනයෙහි යෙදුණා ය. එහෙත්, ඈ කොතරම් වේලාවක් එක් ව සිටියා ද කවර වේලාවක නැඟිට්ටා ද කියා ඔහු නොදත්තේ ය. </span></span><span class="verse v36" data-usfm="GEN.19.36"><span class="label">36</span><span class="content">මෙසේ ඔහුගේ දූවරු දෙදෙනා ම පියාට දාව දරුවන් පිළිසිඳගත්තාහ. </span></span><span class="verse v37" data-usfm="GEN.19.37"><span class="label">37</span><span class="content">වැඩිමහල් සොහොයුරීට පුත්‍රයෙක් උපන්නේ ය. ඈ ඔහුට මෝවබ් යන නම තැබුවා ය. වර්තමාන මෝවබ්වරුන්ගේ ආදි පියා මොහු ය. </span></span><span class="verse v38" data-usfm="GEN.19.38"><span class="label">38</span><span class="content">බාල සොහොයුරියට ද පුත්‍රයෙක් උපන්නේ ය. ඈ ඔහුට බෙන්-අම්මි යන නම තැබුවා ය. තත්කාලීන අම්මොන්වරුන්ගේ ආදි පියා මොහු ය.</span></span> 
     </div> 
    </div> 
   </div> 
  </div>
 </body>
</html>