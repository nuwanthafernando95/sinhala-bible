<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch49" data-usfm="GEN.49">  
     <div class="s1"> <span class="heading"><b>ජාකොබ් තම පුතුන් ගැන දිවැස් කීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.49.1"><span class="label">1</span><span class="content">ජාකොබ් තම පුතුන්ට කතා කොට මෙසේ කීවේ ය: “මතු දවස නුඹලාට පැමිණෙන්නට යන දේ ගැන, මා නුඹලා හට ප්‍රකාශ කරන පිණිස එකට රැස් වන්න.</span></span> 
     </div> 
     <div class="q"> <span class="verse v1" data-usfm="GEN.49.1"><span class="content"> </span></span><span class="verse v2" data-usfm="GEN.49.2"><span class="label">2</span><span class="content">ජාකොබ්ගේ පුතුනි, එක්රැස් වන්න, සවන් දෙන්න, ඔබ පිය ඉශ්රායෙල් හට කන් දෙන්න.</span></span> 
     </div> 
     <div class="q"> <span class="verse v2" data-usfm="GEN.49.2"><span class="content"> </span></span><span class="verse v3" data-usfm="GEN.49.3"><span class="label">3</span><span class="content">රූබන්, ඔබ මාගේ කුලුඳුලා ය, ඔබ මාගේ බල විකුම ය, මාගේ පුරුෂ ශක්තියේ නාඹුල් පලය ඔබ ය.</span></span> 
     </div> 
     <div class="q2"> <span class="verse v3" data-usfm="GEN.49.3"><span class="content">ඔබ උදාරත්වයෙන් අගතැන්පත් වේ.</span></span> 
     </div> 
     <div class="q2"> <span class="verse v3" data-usfm="GEN.49.3"><span class="content">බල මහිමෙන් මුදුන්මල්කඩ වේ.</span></span> 
     </div> 
     <div class="q"> <span class="verse v3" data-usfm="GEN.49.3"><span class="content"> </span></span><span class="verse v4" data-usfm="GEN.49.4"><span class="label">4</span><span class="content">එහෙත්, ඔබ මැඩලිය නොහැකි ගංවතුරකි, ඔබට ප්‍රමුඛත්වය නොලැබෙන්නේ ය.</span></span> 
     </div> 
     <div class="q2"> <span class="verse v4" data-usfm="GEN.49.4"><span class="content">ඒ මන්ද, ඔබ පියාගේ යහනට නැඟ, මා දුක් ගන්වා, එය කෙලෙසූ බැවිනි.</span></span> 
     </div> 
     <div class="q"> <span class="verse v4" data-usfm="GEN.49.4"><span class="content"> </span></span><span class="verse v5" data-usfm="GEN.49.5"><span class="label">5</span><span class="content">සිමියොන් සහ ලෙවී සොහොයුරෝ ය.</span></span> 
     </div> 
     <div class="q2"> <span class="verse v5" data-usfm="GEN.49.5"><span class="content">මැරවරකම් කරනු වස් ඔව්හු අවි අතට ගත්හ.</span></span> 
     </div> 
     <div class="q"> <span class="verse v5" data-usfm="GEN.49.5"><span class="content"> </span></span><span class="verse v6" data-usfm="GEN.49.6"><span class="label">6</span><span class="content">එම්බා, මා අධ්‍යාත්මය, ඔබ ඔවුන්ගේ කුමන්ත්‍රණවලට නොබැඳේ වා!</span></span> 
     </div> 
     <div class="q2"> <span class="verse v6" data-usfm="GEN.49.6"><span class="content">එම්බා, මාගේ කීර්ති නාමය, ඔවුන්ගේ සමාගම්වලට එකතු නො වේ වා!</span></span> 
     </div> 
     <div class="q2"> <span class="verse v6" data-usfm="GEN.49.6"><span class="content">ඒ මන්ද, ඔව්හූ කිපී මිනිසුන් මැරූ හ.</span></span> 
     </div> 
     <div class="q2"> <span class="verse v6" data-usfm="GEN.49.6"><span class="content">හිතුමතේ ගොනුන්ගේ සතර ගාතය සිඳදැමූ හ.</span></span> 
     </div> 
     <div class="q"> <span class="verse v6" data-usfm="GEN.49.6"><span class="content"> </span></span><span class="verse v7" data-usfm="GEN.49.7"><span class="label">7</span><span class="content">ඔවුන්ගේ කෝපයට සාප වේ වා! මන්ද, එය දරුණු ය;</span></span> 
     </div> 
     <div class="q2"> <span class="verse v7" data-usfm="GEN.49.7"><span class="content">කුරිරු ය.</span></span> 
     </div> 
     <div class="q2"> <span class="verse v7" data-usfm="GEN.49.7"><span class="content">ජාකොබ්ගේ දේශය තුළ මම ඔවුන් වෙන් කරලමි.</span></span> 
     </div> 
     <div class="q2"> <span class="verse v7" data-usfm="GEN.49.7"><span class="content">ඉශ්රායෙල් ජනතාව අතර ඔවුන් විසුරුවා හරිමි.</span></span> 
     </div> 
     <div class="q1"> <span class="verse v7" data-usfm="GEN.49.7"><span class="content"> </span></span><span class="verse v8" data-usfm="GEN.49.8"><span class="label">8</span><span class="content">ජුදා, ඔබේ සොහොයුරෝ ඔබ පසසති.</span></span> 
     </div> 
     <div class="q2"> <span class="verse v8" data-usfm="GEN.49.8"><span class="content">ඔබ අත සතුරන් ගෙල මත ඇත.</span></span> 
     </div> 
     <div class="q2"> <span class="verse v8" data-usfm="GEN.49.8"><span class="content">ඔබ පියාගේ දරුවෝ ඔබ අබිමුව වැඳ වැටෙති.</span></span> 
     </div> 
     <div class="q"> <span class="verse v8" data-usfm="GEN.49.8"><span class="content"> </span></span><span class="verse v9" data-usfm="GEN.49.9"><span class="label">9</span><span class="content"> </span><span class="content">ජුදා සිහ පොව්වෙකි, මපුත, ඔහු ගොදුරු කා යළි ගුහාව බලා එයි.</span></span> 
     </div> 
     <div class="q2"> <span class="verse v9" data-usfm="GEN.49.9"><span class="content">ඔහු සිහ රදෙකු මෙන් ද සිහ දෙනක මෙන් ද වක ගැසී වැතිර සිටියි.</span></span> 
     </div> 
     <div class="q2"> <span class="verse v9" data-usfm="GEN.49.9"><span class="content">ඔහු නැඟිටුවන්නේ කවරෙක් ද?</span></span> 
     </div> 
     <div class="q"> <span class="verse v9" data-usfm="GEN.49.9"><span class="content"> </span></span><span class="verse v10" data-usfm="GEN.49.10"><span class="label">10</span><span class="content">රාජ ජයකොන්තය හිමි තැනැත්තා එන තෙක්, ජුදා කෙරෙන් එය පහනොවේ.</span></span> 
     </div> 
     <div class="q2"> <span class="verse v10" data-usfm="GEN.49.10"><span class="content">රාජ යෂ්ටිය ඔහු පා අතරින් පහනොවේ.</span></span> 
     </div> 
     <div class="q2"> <span class="verse v10" data-usfm="GEN.49.10"><span class="content">ජනතාවෝ ඔහුට කීකරු වෙති,</span></span> 
     </div> 
     <div class="q"> <span class="verse v10" data-usfm="GEN.49.10"><span class="content"> </span></span><span class="verse v11" data-usfm="GEN.49.11"><span class="label">11</span><span class="content">මිදි වැලේ, ඔහු තම කොටළු නාම්බා දිගේලි කරයි, හොඳ ම මිදි වැලේ කොටළු පැටියා දිගේලි කරයි, ඔහු, තම ඇඳුම් මිදිපැනින් ද, තම සළුව මිදියුසින් ද සෝදයි.</span></span> 
     </div> 
     <div class="q"> <span class="verse v11" data-usfm="GEN.49.11"><span class="content"> </span></span><span class="verse v12" data-usfm="GEN.49.12"><span class="label">12</span><span class="content">ඔහු නෙත් මිදිරසින් රතු ය, ඔහු දත් කිරෙන් සුදු ය.</span></span> 
     </div> 
     <div class="q"> <span class="verse v12" data-usfm="GEN.49.12"><span class="content"> </span></span><span class="verse v13" data-usfm="GEN.49.13"><span class="label">13</span><span class="content">සාබුලොන් වසන්නේ මූදුබඩ ය, ඔහුගේ වෙරළ නැව්වලට වරායකි, සීදොන් දක්වා, දේශ සීමා දික් වේ,</span></span> 
     </div> 
     <div class="q"> <span class="verse v13" data-usfm="GEN.49.13"><span class="content"> </span></span><span class="verse v14" data-usfm="GEN.49.14"><span class="label">14</span><span class="content">ඉස්සාකර් සවි බලැති කොටළුවෙකි, ඔහු සෑදල මැද දිගා වී ලගියි.</span></span> 
     </div> 
     <div class="q"> <span class="verse v14" data-usfm="GEN.49.14"><span class="content"> </span></span><span class="verse v15" data-usfm="GEN.49.15"><span class="label">15</span><span class="content">විශ්‍රාමය කදිම බව ඔහු දිටී, රට ද සුන්දර බව දිටී, එබැවින් ඔහු, බඩු පොදියට කර දුන්නෙන්, බර වැඩට වහලෙක් වී ය.</span></span> 
     </div> 
     <div class="q"> <span class="verse v15" data-usfm="GEN.49.15"><span class="content"> </span></span><span class="verse v16" data-usfm="GEN.49.16"><span class="label">16</span><span class="content">දාන්, තම සෙනඟගේ විනිසකරුවෙකි.</span></span> 
     </div> 
     <div class="q2"> <span class="verse v16" data-usfm="GEN.49.16"><span class="content">ඒ සෙනඟ ඉශ්රායෙල් ගෝත්‍රවලින් එකකි.</span></span> 
     </div> 
     <div class="q"> <span class="verse v16" data-usfm="GEN.49.16"><span class="content"> </span></span><span class="verse v17" data-usfm="GEN.49.17"><span class="label">17</span><span class="content">දාන් මඟ ලගින සර්පයෙක් වේ වා!</span></span> 
     </div> 
     <div class="q2"> <span class="verse v17" data-usfm="GEN.49.17"><span class="content">මාවතේ රැක සිටින පොළඟෙක් වේ වා!</span></span> 
     </div> 
     <div class="q2"> <span class="verse v17" data-usfm="GEN.49.17"><span class="content">ඔහු අසුගේ කුරය දෂ්ට කරයි, අසරුවා ද පස්සට වැටෙයි.</span></span> 
     </div> 
     <div class="q"> <span class="verse v17" data-usfm="GEN.49.17"><span class="content"> </span></span><span class="verse v18" data-usfm="GEN.49.18"><span class="label">18</span><span class="content">අහෝ සමිඳුනි, ඔබ ගැළවීම මම බලා සිටිමි.</span></span> 
     </div> 
     <div class="q"> <span class="verse v18" data-usfm="GEN.49.18"><span class="content"> </span></span><span class="verse v19" data-usfm="GEN.49.19"><span class="label">19</span><span class="content">ගාද්ට සොර සතුරු මුළක් පහර දේවි!</span></span> 
     </div> 
     <div class="q2"> <span class="verse v19" data-usfm="GEN.49.19"><span class="content">පහරට පහර දී ඔහු උන් ලුහුබඳීවි!</span></span> 
     </div> 
     <div class="q"> <span class="verse v19" data-usfm="GEN.49.19"><span class="content"> </span></span><span class="verse v20" data-usfm="GEN.49.20"><span class="label">20</span><span class="content">ආෂෙර්ගේ රට අගනා ආහාර නිපදවයි, ඔහු රජෙකුට නිසි රස මස’වුලු සපයයි.</span></span> 
     </div> 
     <div class="q"> <span class="verse v20" data-usfm="GEN.49.20"><span class="content"> </span></span><span class="verse v21" data-usfm="GEN.49.21"><span class="label">21</span><span class="content">නප්තලී නිදැල්ලේ දුවන මුව දෙනකි, සුමිහිරි බස් තෙපලයි.</span></span> 
     </div> 
     <div class="q"> <span class="verse v21" data-usfm="GEN.49.21"><span class="content"> </span></span><span class="verse v22" data-usfm="GEN.49.22"><span class="label">22</span><span class="content">ජෝසෙප් පල දරන වැලකි, උල්පතක් ළඟ පල දරන වැලකි, එහි රිකිලි බිත්තියට උඩින් විහිදෙයි.</span></span> 
     </div> 
     <div class="q"> <span class="verse v22" data-usfm="GEN.49.22"><span class="content"> </span></span><span class="verse v23" data-usfm="GEN.49.23"><span class="label">23</span><span class="content">දුනුවායෝ ඔහු කුපිත කළහ, ඔහුට විද පහර දුන්හ.</span></span> 
     </div> 
     <div class="q"> <span class="verse v23" data-usfm="GEN.49.23"><span class="content"> </span></span><span class="verse v24" data-usfm="GEN.49.24"><span class="label">24</span><span class="content">ඔවුන්ගේ දුනු දරුණු ලෙස කැඩිණි, ඔවුන්ගේ බාහු මාංස පේශී ද ඉරී ගියේය.</span></span> 
     </div> 
     <div class="q2"> <span class="verse v24" data-usfm="GEN.49.24"><span class="content">එසේ කරන ලදුයේ, ජාකොබ්ගේ සියලු බලැති දෙවිඳුන්ගේ බෙලෙනි, ඉශ්රායෙල්ගේ පර්වතය වන එඬේරාණන් විසිනි;</span></span> 
     </div> 
     <div class="q"> <span class="verse v24" data-usfm="GEN.49.24"><span class="content"> </span></span><span class="verse v25" data-usfm="GEN.49.25"><span class="label">25</span><span class="content">ඔබට ආධාර කළ ඔබ පියාගේ දෙවිඳුන් විසිනි;</span></span> 
     </div> 
     <div class="q2"> <span class="verse v25" data-usfm="GEN.49.25"><span class="content">ඔබට ආසිරි සිරි දෙන සියලු බලැති දෙවිඳුන් විසිනි, ඉහළ අහසින් ආසිරි ද පහළ ගැඹුරින් ආසිරි ද පියයුරු හා කුස තුළ ආසිරි ද</span></span> 
     </div> 
     <div class="q"> <span class="verse v25" data-usfm="GEN.49.25"><span class="content"> </span></span><span class="verse v26" data-usfm="GEN.49.26"><span class="label">26</span><span class="content">ධාන්‍ය හා කුසුම්හි ආසිරි ද පුරාතන කඳුවල ආසිරි ද සදාතන හෙල්වල හොඳ හොඳ දේ ද ජෝසෙප්ගේ හිස මත පතිත වේ වා!</span></span> 
     </div> 
     <div class="q2"> <span class="verse v26" data-usfm="GEN.49.26"><span class="content">තම සොහොයුරන් අතර කැප කරන දේ ද ඔහුගේ හිස් මුදුන්හි පතිත වේ වා!</span></span> 
     </div> 
     <div class="q"> <span class="verse v26" data-usfm="GEN.49.26"><span class="content"> </span></span><span class="verse v27" data-usfm="GEN.49.27"><span class="label">27</span><span class="content">බෙන්ජමින් ගිජු වෘකයෙකි, උදය ඔහු තම ගොදුරු ගිලදමයි.</span></span> 
     </div> 
     <div class="q2"> <span class="verse v27" data-usfm="GEN.49.27"><span class="content">සවස කොල්ල කෑ දේ බෙදා දෙයි.”</span></span> 
     </div> 
     <div class="p"> <span class="verse v27" data-usfm="GEN.49.27"><span class="content"> </span></span><span class="verse v28" data-usfm="GEN.49.28"><span class="label">28</span><span class="content">ඉශ්රායෙල්හි ගෝත්‍ර දොළොස මොවුහු සියල්ලෝ ය, ඔවුන්ගේ පියා ඔවුන්ට ආශීර්වාද කරමින් ඔවුන් අමතා කීවේ එලෙස ය. එකිනෙකාට නිසි ආසිරි දෙමින් ඔහු ඔවුන්ට ආශීර්වාද කෙළේ ය.</span></span> 
     </div> 
     <div class="s1"> <span class="heading"><b>ජාකොබ්ගේ මරණය</b></span> 
     </div> 
     <div class="p"> <span class="verse v28" data-usfm="GEN.49.28"><span class="content"> </span></span><span class="verse v29" data-usfm="GEN.49.29"><span class="label">29</span><span class="content">ඉන්පසු ජාකොබ් ඔවුන්ට අණ කරමින් කතා කොට, “මම මාගේ සෙනඟට එකතු වෙන්න යමි. හිත්තීය ජාතික ඒප්‍රොන්ගේ ඉඩමෙහි ඇති ගුහාවෙහි, </span></span><span class="verse v30" data-usfm="GEN.49.30"><span class="label">30</span><span class="content">එනම්, කානාන් දේශයේ මම්රේ ඉදිරිපිට මක්පේලාගේ ඉඩමෙහි තිබෙන, ආබ්‍රහම් සොහොන් බිමක් වශයෙන් ඉඩමක් සමඟ ඒප්‍රොන්ගෙන් මිලට ගත් ඔහුට අයිති ගුහාවෙහි, මාගේ පියවරුන් ළඟ මා භූමදාන කරන්න. </span></span><span class="verse v31" data-usfm="GEN.49.31"><span class="label">31</span><span class="content">ආබ්‍රහම් සහ ඔහුගේ බිරිඳ වන සාරා භූමදාන කරන ලද්දේ එහි ය. ඊසාක් සහ ඔහුගේ බිරිඳ වන රෙබෙකා භූමදාන කරන ලද්දේත් එහි ය. මා, ලෙයා භූමදාන කෙළේත් එහි ය. </span></span><span class="verse v32" data-usfm="GEN.49.32"><span class="label">32</span><span class="content">ඉඩම සහ එහි ඇති ගුහාව හෙත්ගේ සෙනඟගෙන් මිලයට ගන්නා ලදී”යි කීවේ ය. </span></span><span class="verse v33" data-usfm="GEN.49.33"><span class="label">33</span><span class="content">මෙසේ ජාකොබ් තම පුතුන්ට උපදෙස් දී නිම කළ කල්හි, ඔහු තම පාද යහනට ගෙන, අවසන් හුස්ම හෙළා තම සෙනඟට එක් විය.</span></span> 
     </div> 
    </div> 
   </div> 
  </div>
 </body>
</html>