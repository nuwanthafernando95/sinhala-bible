<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch32" data-usfm="GEN.32">  
     <div class="s1"> <span class="heading"><b>ජාකොබ් ඒසව් හමු වීමට සූදානම් වීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.32.1"><span class="label">1</span><span class="content">ජාකොබ් තම ගමන යන විට, ඔහුට දෙවියන් වහන්සේගේ දූතයෝ මුණගැසුණාහ. </span></span><span class="verse v2" data-usfm="GEN.32.2"><span class="label">2</span><span class="content">ඔහු ඔවුන් දුටු විට, “මේ දෙවියන් වහන්සේගේ සේනාව ය” කියා ඒ ස්ථානයට මහනායිම් යන නම තැබී ය.</span></span> 
     </div> 
     <div class="p"> <span class="verse v2" data-usfm="GEN.32.2"><span class="content"> </span></span><span class="verse v3" data-usfm="GEN.32.3"><span class="label">3</span><span class="content">තවද, ඔහු ඒදොම් දේශයේ සේයිර් රටේ තම සොහොයුරු වන ඒසව් වෙත තමාට පෙරටුවෙන් දූතයන් යැවී ය. </span></span><span class="verse v4" data-usfm="GEN.32.4"><span class="label">4</span><span class="content">ඔහු ඔවුන්ට අණ කරමින්, “නුඹලා මාගේ ස්වාමීන් වන ඒසව්ට කතා කොට, ‘ඔබේ දාසයා වන ජාකොබ් මෙසේ කියන්නේ ය: මම ලාබන් සමඟ නැවතී, මෙතෙක් එහි සිටියෙමි. </span></span><span class="verse v5" data-usfm="GEN.32.5"><span class="label">5</span><span class="content">තවද, ගවයන් ද කොටළුවන් ද එළු බැටළු පට්ටි ද දැසිදසුන් ද මට ඇත. ඔබ ඉදිරියෙහි ප්‍රසාදය ලබන පිණිස මම මාගේ ස්වාමීන් හට දැන්වීමට මෙම පණිවුඩය එවමි’යි සැළ කළ යුතු යැ”යි කීවේ ය.</span></span> 
     </div> 
     <div class="p"> <span class="verse v5" data-usfm="GEN.32.5"><span class="content"> </span></span><span class="verse v6" data-usfm="GEN.32.6"><span class="label">6</span><span class="content">දූතයෝ ජාකොබ් වෙත ආපසු විත්, “අපි ඔබ සොහොයුරු වන ඒසව් වෙත ගියෙමු, ඔහු ද ඔබ හමු වීමට එන්නේ ය. ඇරත් ඔහු සමඟ හාරසියයක පිරිසක් සිටිති”යි කී හ. </span></span><span class="verse v7" data-usfm="GEN.32.7"><span class="label">7</span><span class="content">ජාකොබ් අතිශයින් බියවී කැළඹිණි. ඔහු තමා කැටුව සිටි පිරිස ද එළු බැටළු පට්ටි ද ගව පට්ටි ද ඔටුවන් ද කණ්ඩායම් දෙකකට බෙදා, </span></span><span class="verse v8" data-usfm="GEN.32.8"><span class="label">8</span><span class="content">“ඒසව් යම් විටක එක කණ්ඩායමක් වෙත පැමිණ, ඊට පහර දුන්නොත්, ඉතිරි අනික් කණ්ඩායමට ගැළවී යත හැකි ය”යි සිතී ය.</span></span> 
     </div> 
     <div class="p"> <span class="verse v8" data-usfm="GEN.32.8"><span class="content"> </span></span><span class="verse v9" data-usfm="GEN.32.9"><span class="label">9</span><span class="content">ජාකොබ් තවදුරටත් කතා කරමින්, “මා පිය ආබ්‍රහම්ගේ දෙවිඳුනි, මා පිය වූ ඊසාක්ගේ දෙවිඳුනි, ‘ඔබේ දේශයට ද ඔබේ ඥාතීන් වෙත ද ආපසු යන්න, මම ඔබට යස ඉසුරු සලසන්නෙමි’යි මට වදාළ ස්වාමීනි, </span></span><span class="verse v10" data-usfm="GEN.32.10"><span class="label">10</span><span class="content">ඔබ වහන්සේගේ දාසයා වන මා හට පෑවා වූ සියලු කරුණාව හා විශ්වාසවන්තකම ලැබීමට මා සුදුස්සෙක් නොවෙමි. මන්ද, මා මේ ජොර්දානෙන් එතෙර වූයේ මාගේ සැරයටියේ ආධාරයෙන් පමණ ය. එහෙත්, දැන් මා කණ්ඩායම් දෙකක් වී ඇත. </span></span><span class="verse v11" data-usfm="GEN.32.11"><span class="label">11</span><span class="content">ඔබ වහන්සේ කරුණාකර, මාගේ සහෝදරයාගේ බලයෙන්, ඒසව්ගේ අතින්, මා මුදාගත මැනව. ඔහු අප වෙත පැමිණ මටත්, මවුවරුන්ටත්, දරුවන්ටත් පහර දෙති යි මම ඔහුට බිය වෙමි. </span></span><span class="verse v12" data-usfm="GEN.32.12"><span class="label">12</span><span class="content">ඇරත්, ‘මම ඔබට ඇත්තෙන් ම ඉසුරු සලසන්නෙමි, ඔබේ පෙළපත ද මුහුදේ වැලි මෙන් ගණනින් විශාල වන ලෙස වැඩි කරන්නෙමි’ කියා ද ඔබ වහන්සේ වදාළ සේකැ”යි පැවසී ය.</span></span> 
     </div> 
     <div class="p"> <span class="verse v12" data-usfm="GEN.32.12"><span class="content"> </span></span><span class="verse v13" data-usfm="GEN.32.13"><span class="label">13</span><span class="content">ඔහු මෙසේ පවසා එම රාත්‍රිය එහි ගත කර, තම සොහොයුරු වන ඒසව් හට තමා ළඟ තිබුණු දෙයින් තෑග්ගක් ද තෝරා ගත්තේ ය. ඒ තෑග්ග නම්: </span></span><span class="verse v14" data-usfm="GEN.32.14"><span class="label">14</span><span class="content">එළු දෙනුන් දෙසියයක් ද එළුවන් විස්සක් ද බැටළු දෙනුන් දෙසියයක් ද බැටළුවන් විස්සක් ද </span></span><span class="verse v15" data-usfm="GEN.32.15"><span class="label">15</span><span class="content">කිරි දෙන ඔටු දෙනුන් තිහක් හා උන්ගේ වස්සන් ද එළ දෙනුන් සතළිසක් ද ගොනුන් දහයක් ද කොටළු දෙනුන් විස්සක් හා කොටළුවන් දහයක් ද වූ හ. </span></span><span class="verse v16" data-usfm="GEN.32.16"><span class="label">16</span><span class="content">ඉන්පසු ඔහු මේ රංචු, වෙන්, වෙන් වශයෙන් තම මෙහෙකරුවන්ට බාර දී, “නුඹලා රංචුවෙන් රංචුව ඈත් කර මට පෙරටුව යන්නැ”යි කීවේ ය.</span></span> 
     </div> 
     <div class="p"> <span class="verse v16" data-usfm="GEN.32.16"><span class="content"> </span></span><span class="verse v17" data-usfm="GEN.32.17"><span class="label">17</span><span class="content">තවද, ඔහු, මුලින් ම ගිය මෙහෙකරු අමතා, “මාගේ සොහොයුරු ඒසව් ඔබ හමු වී, ‘ඔබ කාගේ කවු ද? ඔබ යන්නේ කොහේ ද? ඔබට පෙරටුව දක්කාගෙන යන මේ සත්තු කාගේ ද?’ කියා ඇසූ විට, </span></span><span class="verse v18" data-usfm="GEN.32.18"><span class="label">18</span><span class="content">‘මේ සත්තු ඔබ සහෝදර ජාකොබ්ගේ ය, මා ස්වාමීන් වන ඒසව් වෙත ඔහු එවන තෑග්ගකි. ඇරත් ඔහු ද අප පසුපස්සේ එන්නේ ය’යි කියන්නැ”යි අණ කෙළේ ය. </span></span><span class="verse v19" data-usfm="GEN.32.19"><span class="label">19</span><span class="content">මෙසේ ඔහු දෙවැනියාටත්, තුන්වැනියාටත්, සතුන් රංචු දක්කාගෙන ගිය සියල්ලන්ටත් අණ කරමින්, “නුඹලාට ඒසව් මුණගැසුණු විට ඔහුට මෙලෙස කියන්න. </span></span><span class="verse v20" data-usfm="GEN.32.20"><span class="label">20</span><span class="content">ඇරත්, ‘ඔබේ සේවක ජාකොබ් අපට පිටුපසින් එන්නේ ය’ කියා ද පවසන්නැ”යි කීවේ ය. මන්ද, ‘මට පෙරටුව යවන තෑග්ගෙන් ඔහුගේ සිත දිනාගත් පසු මට ඔහු මුණගැසෙන්න හැකි වනු ඇතැ යි ද, එවිට, ඔහු මා පිළිගන්නේ ය’යි ද ඔහු සිතී ය. </span></span><span class="verse v21" data-usfm="GEN.32.21"><span class="label">21</span><span class="content">මෙලෙස ඔහු තමාට පෙරටුව තෑගි හැරිය නමුත් ඔහු ඒ රාත්‍රිය කඳවුරෙහි ගත කෙළේ ය.</span></span> 
     </div> 
     <div class="s1"> <span class="heading"><b>ජාකොබ්ගේ අද්භූත පොරබැදීම</b></span> 
     </div> 
     <div class="p"> <span class="verse v21" data-usfm="GEN.32.21"><span class="content"> </span></span><span class="verse v22" data-usfm="GEN.32.22"><span class="label">22</span><span class="content">ඒ රාත්‍රියේ ඔහු නැඟිට, තමාගේ භාර්යාවන් දෙදෙන ද සේවිකාවන් දෙදෙන ද පුතුන් එකොළොස්දෙන ද රැගෙන ජබ්බොක් නම් තොටුපොළෙන් එගොඩ විය. </span></span><span class="verse v23" data-usfm="GEN.32.23"><span class="label">23</span><span class="content">ඔහු ඔවුන් රැගෙන ගඟින් එගොඩ කළ පසු, තමා සතු දේ ද එතෙරට යැවී ය. </span></span><span class="verse v24" data-usfm="GEN.32.24"><span class="label">24</span><span class="content">එහෙත් ජාකොබ් තනි ව සිටියේ ය.</span></span> 
     </div> 
     <div class="p"> <span class="verse v24" data-usfm="GEN.32.24"><span class="content">එවිට එක්තරා මිනිසෙක්, පහන් වන තුරු ඔහු සමඟ පොරබැදී ය. </span></span><span class="verse v25" data-usfm="GEN.32.25"><span class="label">25</span><span class="content">ඒ තැනැත්තා ද ජාකොබ්ගෙන් තමාට ජය නොලැබෙන බව දුටු විට, ඔහුගේ කලවා සන්ධියට පහරක් ගැසී ය. එවිට ඔහුගේ කලවා සන්ධිය විසන්ධි විය. </span></span><span class="verse v26" data-usfm="GEN.32.26"><span class="label">26</span><span class="content">ඒ තැනැත්තා ද, “පහන් වේගන එන බැවින් මට යන්න හරින්නැ”යි කී විට ජාකොබ්, “ඔබ මට ආශීර්වාද කළොත් මිස මම ඔබට යන්න නොහරින්නෙමි”යි උත්තර දුනි. </span></span><span class="verse v27" data-usfm="GEN.32.27"><span class="label">27</span><span class="content">එවිට ඒ තැනැත්තා, “ඔබේ නම කුමක් දැ”යි ඇසූ විට ඔහු ද, “ජාකොබ්” යයි කීයෙන්, </span></span><span class="verse v28" data-usfm="GEN.32.28"><span class="label">28</span><span class="content">“මින්මතු ඔබ ජාකොබ් නොවනු ඇත. ඔබ දෙවියන් වහන්සේ හා මනුෂ්‍යයා සමඟ පොරබදා ජයගත් බැවින් ඔබේ නම ඉශ්රායෙල් වන්නේ ය”යි කී ය. </span></span><span class="verse v29" data-usfm="GEN.32.29"><span class="label">29</span><span class="content">ජාකොබ් කතා කොට, “කරුණාකර ඔබේ නම ද මට කියන්නැ”යි ඉල්ලී ය. එවිට ඔහු, “ඔබ, මාගේ නම අසන්නේ මන්දැ”යි කියා ජාකොබ්ට එහි දී ආශීර්වාද කෙළේ ය.</span></span> 
     </div> 
     <div class="p"> <span class="verse v29" data-usfm="GEN.32.29"><span class="content"> </span></span><span class="verse v30" data-usfm="GEN.32.30"><span class="label">30</span><span class="content">“මා දෙවියන් වහන්සේ මුහුණට මුහුණ ලා දුටු පසුත් මාගේ ජීවිතය තවමත් ආරක්ෂා වී ඇත” කියා ජාකොබ් එම ස්ථානයට පෙනුයෙල් යයි නම තැබී ය. </span></span><span class="verse v31" data-usfm="GEN.32.31"><span class="label">31</span><span class="content">ඔහු ද පෙනුයෙල් පසු කර යද්දී, ඉර උදාවිය. තමාගේ කලවයේ වේදනාව නිසා ඔහු කොරගසමින් ගියේය. </span></span><span class="verse v32" data-usfm="GEN.32.32"><span class="label">32</span><span class="content">මේ සිද්ධිය නිසා ඉශ්රායෙල් ජනතාව කලවා සන්ධිය මත වූ මස් ගොබය අද දක්වා අනුභව නොකරති. ඒ මන්ද, ජාකොබ් පහර ලද්දේ කලවයේ එම සන්ධියට බැවිනි.</span></span> 
     </div> 
    </div> 
   </div> 
  </div>
 </body>
</html>