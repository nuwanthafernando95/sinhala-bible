<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch14" data-usfm="GEN.14">  
     <div class="s1"> <span class="heading"><b>ආබ්‍රම් ලොත් මුදාගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.14.1"><span class="label">1</span><span class="content">එසමයෙහි ෂීනාර්හි රජ වූ අම්රාපෙල් ද, එල්ලාසාර්හි රජ වූ අරියොක් ද, එලාම්හි රජ වූ කෙදොර්-ලායොමෙර් ද, ගෝයිම්හි රජ වූ තිදාල් ද යන රජවරු වූ හ. </span></span><span class="verse v2" data-usfm="GEN.14.2"><span class="label">2</span><span class="content">මොවුහු සොදොම්හි රජ වූ බෙරා ද, ගොමොරාහි රජ වූ බිර්ෂා ද, අද්මාහි රජ වූ ෂීනාබ් ද ශෙබොයිම්හි රජ වූ ෂෙමේබෙර් සහ බෙලාහි හෙවත් ශොවර්හි රජ ද යන රජවරු පස්දෙනාට විරුද්ධ ව යුද්ධ කළහ. </span></span><span class="verse v3" data-usfm="GEN.14.3"><span class="label">3</span><span class="content">මෙකී රජවරු පස්දෙන දැන් මළ මුහුද නමින් හැඳින්වෙන සිද්දීම් මිටියාවතෙහි සමගි පෙරමුණක් බැඳ ගත්හ. </span></span><span class="verse v4" data-usfm="GEN.14.4"><span class="label">4</span><span class="content">දොළොස් අවුරුද්දක් තිස්සේ කෙදොර්-ලායොමෙර් රජු යටතේ වහල් මෙහෙවර කළ මොවුහු දහතුන් වන අවුරුද්දේ දී කැරලිගැසූ හ. </span></span><span class="verse v5" data-usfm="GEN.14.5"><span class="label">5</span><span class="content">දහහතර වන අවුරුද්දේ දී කෙදොර්-ලායොමෙර් සිය මිත්‍ර රජවරුන් සමඟ විත්, අෂ්තෙරොත්-කර්ණයිම්හි විසූ රෙපාවරුන් ද හාම්හි සිටි සුසිවරුන් ද කිරියාතායිම් තැනිතලාවේ විසූ ඒමිවරුන් ද </span></span><span class="verse v6" data-usfm="GEN.14.6"><span class="label">6</span><span class="content">කාන්තාර මායිමේ ඒල්-පාරාන් දක්වා සේයිර් කඳුකරයේ සිටි හෝරිවරුන් ද පරාජය කළේ ය. </span></span><span class="verse v7" data-usfm="GEN.14.7"><span class="label">7</span><span class="content">ඔව්හු හැරී ඇවිත් කාදෙෂ් හෙවත් ‘විමංසන-උල්පත’ යන අර්ථය ඇති ඒන්-මිෂ්පාට් දක්වා පැමිණ, අමලෙක්වරුන්ගේ මුළු දේශය ද, හශශොන්-තාමාර්හි විසූ අමෝරිවරුන් ද පරාජය කළහ.</span></span> 
     </div> 
     <div class="p"> <span class="verse v7" data-usfm="GEN.14.7"><span class="content"> </span></span><span class="verse v8" data-usfm="GEN.14.8"><span class="label">8</span><span class="content">එවිට සොදොම්, ගොමොරා, අද්මා, ශෙබොයිම් සහ බෙලා හෙවත් ශොවර් යන නුවරවල රජවරු පස්දෙනා නික්ම ගොස් සමගි පෙරමුණක් බැඳ, </span></span><span class="verse v9" data-usfm="GEN.14.9"><span class="label">9</span><span class="content">ඒලාම්හි රජ වූ කෙදොර්-ලායොමෙර් ද, ගොයිම්හි රජ වූ තිදාල් ද, ෂීනාර්හි රජ වූ අම්රාපෙල් ද, එල්ලාසාර්හි රජ වූ අරියොක් ද යන රජවරුන් සතරදෙනාට විරුද්ධ ව සිද්දීම් මිටියාවතෙහි යුද්ධ කළහ. මෙය පස්දෙනෙකු, සතරදෙනෙකුට විරුද්ධ ව කරන සටනක් විය. </span></span><span class="verse v10" data-usfm="GEN.14.10"><span class="label">10</span><span class="content">තවද, සිද්දීම් මිටියාවතෙහි බොහෝ කීල් පතල් තිබිණි. සොදොම් හා ගොමොරාහි රජවරු පලා ගොස්, ඒවායේ වැටුණාහ. සෙස්සෝ කඳුකරයට පලා ගියහ. </span></span><span class="verse v11" data-usfm="GEN.14.11"><span class="label">11</span><span class="content">ජයග්‍රාහි රජවරු සොදොම් සහ ගොමොරාහි ධනසම්පත් ද, ඔවුන්ගේ ආහාර පාන ද රැගෙන යන්න ගියහ. </span></span><span class="verse v12" data-usfm="GEN.14.12"><span class="label">12</span><span class="content">මෙසේ යන විට ඔව්හු සොදොම්හි විසූ ආබ්‍රම්ගේ බෑණා වන ලොත් සහ ඔහුගේ වස්තුවත් රැගෙන ගියහ.</span></span> 
     </div> 
     <div class="p"> <span class="verse v12" data-usfm="GEN.14.12"><span class="content"> </span></span><span class="verse v13" data-usfm="GEN.14.13"><span class="label">13</span><span class="content">එහෙත් ඔවුන්ගෙන් ගැළවී පැමිණි කෙනෙක් හෙබ්‍රෙව් ජාතික ආබ්‍රම්ට සියල්ල සැළ කෙළේ ය. එකල ආබ්‍රම් පදිංචි වී සිටියේ එෂ්කොල්ගේ හා අනෙර්ගේ සහෝදරයා වූ, අමෝරිය ජාතික මම්රේගේ ආලෝන අරඹ සමීපයේ ය. මොවුහු දෙදෙන ආබ්‍රම් සමඟ මිත්‍ර ගිවිසුමක් කරගෙන සිටියහ. </span></span><span class="verse v14" data-usfm="GEN.14.14"><span class="label">14</span><span class="content">ආබ්‍රම් ද සිය ඥාතිවරයා සිරකරුවෙකු ලෙස අල්ලාගෙන ගිය බව ඇසූ විට, ඔහු සිය කඳවුරේ ම උපන් යුද්ධ පුහුණුව ලත් සේවකයන් තුන්සිය දහඅටදෙනෙකු රැගෙන, දාන් දක්වා සතුරන් ලුහුබැඳ ගියේය. </span></span><span class="verse v15" data-usfm="GEN.14.15"><span class="label">15</span><span class="content">එහි දී ඔහුගේ පිරිස කණ්ඩායම් දෙකකට බෙදී රාත්‍රි කාලයේ සතුරන්ට පහර දී ඔවුන් පරාජය කළහ. මෙසේ පරාජය කොට දමස්කස් නුවරට උතුරින් පිහිටි හෝබා දක්වා ඔවුන් ලුහුබැඳ ගියෝ ය. </span></span><span class="verse v16" data-usfm="GEN.14.16"><span class="label">16</span><span class="content">තවද, ආබ්‍රම් සියලු වස්තුව ද තම ඥාතිවර ලොත් ද ඔහුගේ ධන සම්පත ද ස්ත්‍රීන් හා අල්ලාගත් සෙනඟ ද ආපසු ගෙනාවේ ය.</span></span> 
     </div> 
     <div class="s1"> <span class="heading"><b>මෙල්කිසෙදෙක් ආබ්‍රම්ට ආශීර්වාද කිරීම</b></span> 
     </div> 
     <div class="p"> <span class="verse v16" data-usfm="GEN.14.16"><span class="content"> </span></span><span class="verse v17" data-usfm="GEN.14.17"><span class="label">17</span><span class="content">සොදොම්හි රජ තෙමේ ආබ්‍රම් කෙදොර්-ලායොමෙර් හා මොහුගේ මිත්‍රපාක්ෂික රජවරුන් ද පරාජය කර ආපසු පැමිණි විට, ‘රාජකීය දෙණිය’ නම් වූ ෂාවේ මිටියාවතට ඔහු හමුවීම පිණිස ගියේය. </span></span><span class="verse v18" data-usfm="GEN.14.18"><span class="label">18</span><span class="content">තවද, සාලෙම්හි රජ වූ පරමෝත්තම දෙවියන් වහන්සේගේ පූජක වූ මෙල්කිසෙදෙක් රොටි සහ මිදියුස ගෙනැවිත් </span></span><span class="verse v19" data-usfm="GEN.14.19"><span class="label">19</span><span class="content">ඔහුට ආශීර්වාද කරමින්,</span></span> 
     </div> 
     <div class="q2"> <span class="verse v19" data-usfm="GEN.14.19"><span class="content">“අහසත්, පොළොවත් මවා වදාළ පරමෝත්තම දෙවියන් වහන්සේ ආබ්‍රම්ට ආශීර්වාද කරන සේක් වා!</span></span> 
     </div> 
     <div class="q1"> <span class="verse v19" data-usfm="GEN.14.19"><span class="content"> </span></span><span class="verse v20" data-usfm="GEN.14.20"><span class="label">20</span><span class="content">ඔබේ සතුරන්, ඔබ අතට පාවා දුන් පරමෝත්තම දෙවියන් වහන්සේට තුති පැසසුම් වේ වා!”යි</span></span> 
     </div> 
     <div class="p"> <span class="verse v20" data-usfm="GEN.14.20"><span class="content">කීවේ ය. ආබ්‍රම් ද සියල්ලෙන් දසයෙන් එක ඔහුට දුන්නේ ය.</span></span> 
     </div> 
     <div class="p"> <span class="verse v20" data-usfm="GEN.14.20"><span class="content"> </span></span><span class="verse v21" data-usfm="GEN.14.21"><span class="label">21</span><span class="content">එවිට සොදොම්හි රජ ආබ්‍රම්ට කතා කොට, “ධනසම්පත් ඔබට තබාගන්න. මාගේ සෙනඟ පමණක් මට දෙන්නැ”යි කී ය. </span></span><span class="verse v22" data-usfm="GEN.14.22"><span class="label">22</span><span class="content">එහෙත්, ආබ්‍රම් රජුට පිළිතුරු දෙමින්, “අහසත්, පොළොවත් මවා වදාළ, පරමෝත්තම දෙවි සමිඳාණන් වහන්සේ ඉදිරියෙහි මම දිවුරා කියමි: </span></span><span class="verse v23" data-usfm="GEN.14.23"><span class="label">23</span><span class="content">ඔබ සතු දෙයින් එක නූල් පොටක් වත්, සෙරෙප්පු පටියක් වත් මම නොගනිමි. ‘ආබ්‍රම් පොහොසතෙකු කළේ මම ය’යි කීමට ඔබට ඉඩක් මම නොතබමි. </span></span><span class="verse v24" data-usfm="GEN.14.24"><span class="label">24</span><span class="content">මාගේ පිරිස අනුභව කළ දේ හා මා සමඟ ගිය මිනිසුන්ගේ කොටස මිස, මා සඳහා ම කිසිවක් මම නොගනිමි. අනේර් ද එෂ්කෝල් ද මම්රේ ද තම තමන්ගේ කොටස් ගනිත් වා”යි කී ය.</span></span> 
     </div> 
    </div> 
   </div> 
  </div>
 </body>
</html>