<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch33" data-usfm="GEN.33">  
     <div class="s1"> <span class="heading"><b>ජාකොබ් ඒසව් හා සමගි වීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.33.1"><span class="label">1</span><span class="content">ජාකොබ් නෙත් ඔසවා බැලූ විට, පුදුමයකි, ඒසව් ද ඔහු සමඟ හාරසියයක පිරිසක් ද එනු දිටී ය. එවිට ඔහු ලෙයා, රාකෙල් සහ සේවිකාවන් දෙදෙන අතර දරුවන් බෙදා දී, </span></span><span class="verse v2" data-usfm="GEN.33.2"><span class="label">2</span><span class="content">සේවිකාවන් සහ ඔවුන්ගේ දරුවන් ඉස්සරහින් සිටෙව්වේ ය. ඔවුන්ට පිටුපසින් ලෙයා සහ ඇගේ දරුවන් ද ඔවුන්ටත් පිටුපසින් රාකෙල් සහ ජෝසෙප් ද සිටෙව්වේ ය. </span></span><span class="verse v3" data-usfm="GEN.33.3"><span class="label">3</span><span class="content">ජාකොබ් ද ඔවුන්ට පෙරටුව ගොස්, තම සොහොයුරා වෙත පැමිණෙන තෙක් සත් වරක් බිමට නැමී වැන්දේ ය. </span></span><span class="verse v4" data-usfm="GEN.33.4"><span class="label">4</span><span class="content">එවිට ඒසව් ඔහු හමුවීමට දිව ගොස් ඔහු බදාගෙන, ඔහුගේ ගෙල වැළඳගෙන ඔහු සිඹගත්තේ ය. පසුව ඔව්හු අඬන්නට වූ හ. </span></span><span class="verse v5" data-usfm="GEN.33.5"><span class="label">5</span><span class="content">ඒසව් නෙත් ඔසවා බැලූ විට, ස්ත්‍රීන් හා දරුවන් දැක, “ඔබ සමඟ සිටින මේ අය කාගේ දැ”යි ඇසූ විට, ජාකොබ් පිළිතුරු දෙමින්, “දෙවියන් වහන්සේ ඔබේ දාසයා හට කරුණාව පා දුන් දරුවෝ ය”යි කී ය. </span></span><span class="verse v6" data-usfm="GEN.33.6"><span class="label">6</span><span class="content">එවිට සේවිකාවෝ ද ඔවුන්ගේ දරුවෝ ද ළඟට පැමිණ, ආචාර කළහ. </span></span><span class="verse v7" data-usfm="GEN.33.7"><span class="label">7</span><span class="content">ලෙයා තම දරුවන් සමඟ පැමිණ ආචාර කළ පසු ජෝසෙප් සහ රාකෙල් ද ළඟට පැමිණ ආචාර කළහ.</span></span> 
     </div> 
     <div class="p"> <span class="verse v7" data-usfm="GEN.33.7"><span class="content"> </span></span><span class="verse v8" data-usfm="GEN.33.8"><span class="label">8</span><span class="content">එවිට ඒසව් ජාකොබ්ට කතා කොට, “මට හමු වූ මේ සතුන් සියල්ලන් ම කුමක් පිණිස දැ”යි ඇසූ විට, “මාගේ ස්වාමීන් ඉදිරියෙහි අනුග්‍රහය ලැබීම පිණිස යැ”යි ඔහු උත්තර දුනි. </span></span><span class="verse v9" data-usfm="GEN.33.9"><span class="label">9</span><span class="content">එකල ඒසව් කතා කොට, “මා සොහොයුර, මට උවමනා තරම් ඇත. ඔබට අයිති දේ ඔබ ම තබා ගන්නැ”යි කීවේ ය. </span></span><span class="verse v10" data-usfm="GEN.33.10"><span class="label">10</span><span class="content">එවිට ජාකොබ් ඔහුට උත්තර දෙමින්, “එසේ නො වේ වා, කරුණාකර ඔබ ඉදිරියෙහි මම ඔබේ ප්‍රසාදය ලදිම් නම්, මා අතින් මාගේ තෑග්ග පිළිගන්න. ඔබ මා සාදරයෙන් පිළිගන්නෙහි නම්, මට ඔබේ මුහුණ දැකීම හරියට දෙවියන් වහන්සේගේ මුහුණ දැකීම හා සමාන ය. </span></span><span class="verse v11" data-usfm="GEN.33.11"><span class="label">11</span><span class="content">එබැවින්, කරුණාකර ඔබ වෙත ගෙනා මාගේ තිළිණය පිළිගන්න. මන්ද, දෙවියන් වහන්සේ මට කරුණා පෑ බැවින් මට උවමනා තරම් ඇතැ”යි කියා ඔහුට පෙරැත්ත කළෙන් ඒසව් එය බාරගත්තේ ය.</span></span> 
     </div> 
     <div class="p"> <span class="verse v11" data-usfm="GEN.33.11"><span class="content"> </span></span><span class="verse v12" data-usfm="GEN.33.12"><span class="label">12</span><span class="content">පසුව ඒසව්, “අපි ගමනට පිටත් ව යමු. මම ඔබට පෙරටුව යන්නෙමි”යි කී විට, </span></span><span class="verse v13" data-usfm="GEN.33.13"><span class="label">13</span><span class="content">ජාකොබ් ද පිළිතුරු දෙමින්, “දරුවන් සුකුමාර බවත්, පැටියන් සහිත බැටළු පට්ටි හා ගව පට්ටි මට ඇති බවත් ස්වාමීන්ට පෙනේ. එක දවසක් වත්, මිනිසුන්, පමණට වඩා ඉක්මන් කර සතුන් දැක්කුවොත් මුළු රැළ මැරී යනු ඇත. </span></span><span class="verse v14" data-usfm="GEN.33.14"><span class="label">14</span><span class="content">කරුණාකර, මාගේ ස්වාමීහු ඔහුගේ දාසයාට පෙරටුව යෙත් වා. මට ඉස්සරහින් යන ගවයන්ට හා දරුවන්ට යත හැකි ප්‍රමාණයට, සේයිර්හි මාගේ ස්වාමීන් වෙත පැමිණෙන තෙක් හෙමින් හෙමින් ගමන් කර මම එන්නෙමි”යි කීවේ ය.</span></span> 
     </div> 
     <div class="p"> <span class="verse v14" data-usfm="GEN.33.14"><span class="content"> </span></span><span class="verse v15" data-usfm="GEN.33.15"><span class="label">15</span><span class="content">එවිට ඒසව් කතා කොට, “එසේ නම් මා සමඟ සිටින පිරිසෙන් සමහර දෙනෙකු ඔබ සමඟ නවතාලමි”යි කී විට ජාකොබ් ද, “එවැන්නක් කුමට ද? මට උවමනා මා ස්වාමීන්ගේ ප්‍රසාදය පමණකි”යි උත්තර දුනි. </span></span><span class="verse v16" data-usfm="GEN.33.16"><span class="label">16</span><span class="content">ඉන්පසු එදින ඒසව් සේයිර් බලා ආපසු ගියේය. </span></span><span class="verse v17" data-usfm="GEN.33.17"><span class="label">17</span><span class="content">එහෙත් ජාකොබ් සුක්කොත් දක්වා ගොස්, තමා ම ගෙයක් ඉදි කොට, සිය ගවයන් සඳහා මඩු තැනී ය. එබැවින් එම ස්ථානයට සුක්කොත් යන නම තබන ලදී.</span></span> 
     </div> 
     <div class="p"> <span class="verse v17" data-usfm="GEN.33.17"><span class="content"> </span></span><span class="verse v18" data-usfm="GEN.33.18"><span class="label">18</span><span class="content">මෙලෙස ජාකොබ් මෙසොපොතේමියාවේ සිට ආපසු අවුත් කානාන් දේශයේ ෂෙකෙම් නුවරට සුවෙන් සැපත් ව, නුවර ඉදිරියෙහි සිය කඳවුර බැඳී ය. </span></span><span class="verse v19" data-usfm="GEN.33.19"><span class="label">19</span><span class="content">තවද ඔහු ෂෙකෙම්ගේ පිය වූ හාමොර්ගේ පුත්‍රයන්ගෙන්, සිය කඳවුර පිහිටෙවූ බිම් කැබැල්ල රිදී කාසි සියයක් ගෙවා මිලට ගත්තේ ය. </span></span><span class="verse v20" data-usfm="GEN.33.20"><span class="label">20</span><span class="content">එහි ඔහු පූජාසනයක් ඉදි කර, ඊට ඉශ්රායෙල්හි දෙවියන් වහන්සේ යන අර්ථය ඇති ‘එල්-එලෝහේ-ඉශ්රායෙල්’ යන නාමය තැබී ය.</span></span> 
     </div> 
    </div> 
   </div> 
  </div>
 </body>
</html>