<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch26" data-usfm="GEN.26">  
     <div class="s1"> <span class="heading"><b>ඊසාක් මුහුණ පෑ ගැටළුව</b></span> 
     </div> 
     <div class="p"> <span class="content"> </span><span class="verse v1" data-usfm="GEN.26.1"><span class="label">1</span><span class="content">එකල රටෙහි සාගතයක් විය. මෙය ආබ්‍රහම්ගේ කාලයෙහි වූ පළමු සාගතයට පසු පැමිණි එකකි. ඊසාක්, එවිට ගෙරාර්හි පිලිස්තිවරුන්ගේ රජු වූ අබිමෙලෙක් වෙත ගියේය. </span></span><span class="verse v2" data-usfm="GEN.26.2"><span class="label">2</span><span class="content">සමිඳාණන් වහන්සේ ඔහුට දර්ශනය වී මෙසේ වදාළ සේක:</span></span> 
     </div> 
     <div class="q2"> <span class="verse v2" data-usfm="GEN.26.2"><span class="content">“මිසර දේශයට නොගොස්, ඔබට මා කියන දේශයෙහි පදිංචි වන්න.</span></span> 
     </div> 
     <div class="q"> <span class="verse v2" data-usfm="GEN.26.2"><span class="content"> </span></span><span class="verse v3" data-usfm="GEN.26.3"><span class="label">3</span><span class="content"> </span><span class="content">මඳ කලක් මෙරට වසන්න.</span></span> 
     </div> 
     <div class="q2"> <span class="verse v3" data-usfm="GEN.26.3"><span class="content">මම ඔබ සමඟ සිටිමි, ඔබට ආසිරි දෙමි;</span></span> 
     </div> 
     <div class="q2"> <span class="verse v3" data-usfm="GEN.26.3"><span class="content">ඔබට ද ඔබ පරපුරට ද මේ මුළු දේශය මම දෙමි.</span></span> 
     </div> 
     <div class="q2"> <span class="verse v3" data-usfm="GEN.26.3"><span class="content">මෙලෙස ඔබ පිය ආබ්‍රහම් හට මා දිවුළ දිවුරුම ඉටු කරමි.</span></span> 
     </div> 
     <div class="q"> <span class="verse v3" data-usfm="GEN.26.3"><span class="content"> </span></span><span class="verse v4" data-usfm="GEN.26.4"><span class="label">4</span><span class="content">අහසේ තරු මෙන්, ඔබ පෙළපත මම වැඩි කරමි.</span></span> 
     </div> 
     <div class="q2"> <span class="verse v4" data-usfm="GEN.26.4"><span class="content">මේ මුළු රට ඔබේ පෙළපතට මම දෙමි.</span></span> 
     </div> 
     <div class="q2"> <span class="verse v4" data-usfm="GEN.26.4"><span class="content">මිහි පිට සියලු ජාතීහු, ඔබ මඟින්, තමන්ට ආශීර්වාද කරගන්නාහ.</span></span> 
     </div> 
     <div class="q"> <span class="verse v4" data-usfm="GEN.26.4"><span class="content"> </span></span><span class="verse v5" data-usfm="GEN.26.5"><span class="label">5</span><span class="content">එසේ වනුයේ, ආබ්‍රහම් මා හට කීකරු ව, මාගේ අණපණත් ද මාගේ නීති ව්‍යවස්ථා ද පිළිපැදි හෙයිනි.”</span></span> 
     </div> 
     <div class="p"> <span class="verse v5" data-usfm="GEN.26.5"><span class="content"> </span></span><span class="verse v6" data-usfm="GEN.26.6"><span class="label">6</span><span class="content">ඊසාක් ගෙරාර්හි පදිංචි විය. </span></span><span class="verse v7" data-usfm="GEN.26.7"><span class="label">7</span><span class="content">එහි සිටි මිනිස්සු ඔහුගේ භාර්යාව ගැන ඔහුගෙන් විමසුවෝ ය. ඔහු ද, “ඈ මාගේ සහෝදරීය”යි කී ය. “ඈ මගේ භාර්යාව ය”යි කීමට ඔහු බිය වූයේ, රෙබෙකා රූමත් බැවින් ඈ නිසා ‘ඔවුන් මා මරති’යි සිතූ නිසා ය. </span></span><span class="verse v8" data-usfm="GEN.26.8"><span class="label">8</span><span class="content">ඔහු එහි කාලයක් විසූ පසු, පිලිස්තිවරුන්ගේ රජු වූ අබිමෙලෙක් කවුළුවකින් පිටත බැලූ විට, පුදුමයකි, ඊසාක් තම බිරිඳ වන රෙබෙකාට පෙම් කරනු දිටී ය. </span></span><span class="verse v9" data-usfm="GEN.26.9"><span class="label">9</span><span class="content">අබිමෙලෙක් ඊසාක් කැඳවා, “නිසැක ව ම ඈ ඔබේ භාර්යාව ය; එසේ නම්, ‘ඈ මාගේ සහෝදරී ය’යි ඔබ කීවේ කෙසේ දැ”යි ඇසී ය. ඊසාක් ඔහුට කතා කොට, “ඈ නිසා මට මැරෙන්න වේ යයි සිතා මම එසේ කීවෙමි”යි පිළිතුරු දුනි. </span></span><span class="verse v10" data-usfm="GEN.26.10"><span class="label">10</span><span class="content">එවිට අබිමෙලෙක්, “ඔබ අපට කළ මේ දේ කුමක් ද? සෙනඟගෙන් කෙනෙක් ලෙහෙසියෙන් ම ඈ සමඟ සේවනයෙහි යෙදෙන්නට තිබිණි. එසේ වී නම්, ඔබ නිසා අප පිට වරද පැමිණෙන්නට තිබුණේ ය”යි කීවේ ය. </span></span><span class="verse v11" data-usfm="GEN.26.11"><span class="label">11</span><span class="content">තවද රජ තෙම, “යමෙක් මේ මිනිසාට හෝ ඔහුගේ භාර්යාවට හෝ අත තැබුවහොත් ඇත්තෙන් ම ඔහු මරනු ලැබේ ය” කියා නියෝගයක් සිය සෙනඟට පැණ වී ය.</span></span> 
     </div> 
     <div class="p"> <span class="verse v11" data-usfm="GEN.26.11"><span class="content"> </span></span><span class="verse v12" data-usfm="GEN.26.12"><span class="label">12</span><span class="content">ඉන්පසු ඊසාක් එම රටෙහි ධාන්‍ය වපුරා එම අවුරුද්දෙහි ම සිය ගුණයක් සරු අස්වැන්නක් නෙළාගත්තේ ය. සමිඳාණන් වහන්සේ ඔහුට ආශීර්වාද කළ සේක. </span></span><span class="verse v13" data-usfm="GEN.26.13"><span class="label">13</span><span class="content">ඔහු ද ධනවෙතකු මෙන් සමෘද්ධ වී, මහා බලවෙතකු බවට පත් විය. </span></span><span class="verse v14" data-usfm="GEN.26.14"><span class="label">14</span><span class="content">මන්ද, ඔහු සතු එළු බැටළු හා ගව පට්ටි වූ හ. දැසිදස්හු ද විශාල පිරිසක් වූ හ. එහෙත් පිලිස්තිවරු ඔහුට ඊර්ෂ්‍යා කළහ. </span></span><span class="verse v15" data-usfm="GEN.26.15"><span class="label">15</span><span class="content">එබැවින්, තම පියා වන ආබ්‍රහම්ගේ කාලයේ දී ඔහුගේ මෙහෙකරුවන් කැණූ ළිං සියල්ල ම පිලිස්තිවරු පස් පුරවා වසාදැමූ හ.</span></span> 
     </div> 
     <div class="p"> <span class="verse v15" data-usfm="GEN.26.15"><span class="content"> </span></span><span class="verse v16" data-usfm="GEN.26.16"><span class="label">16</span><span class="content">අබිමෙලෙක් ඊසාක් අමතා, “ඔබ අපට වඩා බොහෝ බලසම්පන්න බැවින්, අප කෙරෙන් ඉවත් ව යන්නැ”යි කී ය. </span></span><span class="verse v17" data-usfm="GEN.26.17"><span class="label">17</span><span class="content">ඊසාක් ද එතැනින් නික්ම, ගෙරාර්හි මිටියාවතෙහි තම කඳවුර පිහිටුවා, එහි පදිංචි විය. </span></span><span class="verse v18" data-usfm="GEN.26.18"><span class="label">18</span><span class="content">ආබ්‍රහම්ගේ මරණින් පසු, පිලිස්තිවරුන් ළිං සියල්ල වසාදමා තැබු හෙයින්, ඔහුගේ පියාගේ කාලයෙහි කණින ලද වතුර ළිං ඊසාක් නැවත කැණී ය. තවද, තම පියා දුන් නම්වලින් ම ඔහු ඒ ළිං හැඳින් වී ය.</span></span> 
     </div> 
     <div class="p"> <span class="verse v18" data-usfm="GEN.26.18"><span class="content"> </span></span><span class="verse v19" data-usfm="GEN.26.19"><span class="label">19</span><span class="content">ඊසාක්ගේ මෙහෙකරුවන් මිටියාවතේ ළිං කණින විට ඔවුන්ට එහි දිය උල්පත් සහිත ළිඳක් සම්බ විය. </span></span><span class="verse v20" data-usfm="GEN.26.20"><span class="label">20</span><span class="content">එහෙත් ගෙරාර්හි ගොපල්ලෝ, “මේ වතුර අපගේ ය” කියමින් ඊසාක්ගේ ගොපලුන් සමඟ කලහ කළහ. ඔවුන් ඔහු සමඟ මෙලෙස කලහ කළ බැවින් ඒ ළිඳට ‘ඒසෙක්’ යන නම ඔහු දුනි. </span></span><span class="verse v21" data-usfm="GEN.26.21"><span class="label">21</span><span class="content">ඔවුන් තවත් ළිඳක් කැණූ විට ගෙරාර්හි ගොපල්ලෝ ඒ ගැන ද කලහ කළහ. එබැවින් ඊට ‘සිත්නා’යි නම දුනි. </span></span><span class="verse v22" data-usfm="GEN.26.22"><span class="label">22</span><span class="content">ඊසාක් ඉන්පසු එතැනින් නික්ම ගොස්, තවත් ළිඳක් කැණී ය. එහෙත් ඒ ගැන ඔවුන් කලහ නොකළ බැවින් එය ‘රෙහොබොත්’ යන නමින් හැඳින්විය. ළිඳ මෙසේ හඳුන්වා, “දැන් ඉතින් සමිඳාණන් වහන්සේ අපට මේ රටෙහි ඉඩ කඩ දුන් සේක. අපි මේ රටෙහි සමෘද්ධ වන්නෙමු”යි කී ය.</span></span> 
     </div> 
     <div class="p"> <span class="verse v22" data-usfm="GEN.26.22"><span class="content"> </span></span><span class="verse v23" data-usfm="GEN.26.23"><span class="label">23</span><span class="content">පසුව ඔහු එතැනින් පිටත් ව, බෙයර්-ෂෙබාවට ගියේය. </span></span><span class="verse v24" data-usfm="GEN.26.24"><span class="label">24</span><span class="content">එම රාත්‍රියහි ම සමිඳාණන් වහන්සේ ඔහුට දර්ශනය වී මෙසේ වදාළ සේක;</span></span> 
     </div> 
     <div class="q2"> <span class="verse v24" data-usfm="GEN.26.24"><span class="content">“නුඹ පිය ආබ්‍රහම්ගේ දෙවිඳාණෝ මම ය.</span></span> 
     </div> 
     <div class="q2"> <span class="verse v24" data-usfm="GEN.26.24"><span class="content">බිය නොවන්න.</span></span> 
     </div> 
     <div class="q2"> <span class="verse v24" data-usfm="GEN.26.24"><span class="content">නුඹ සමඟ ද මම සිටිමි;</span></span> 
     </div> 
     <div class="q2"> <span class="verse v24" data-usfm="GEN.26.24"><span class="content">නුඹට ආසිරි දෙමි.</span></span> 
     </div> 
     <div class="q2"> <span class="verse v24" data-usfm="GEN.26.24"><span class="content">මාගේ දාසයා වන ආබ්‍රහම් නිසා,</span></span> 
     </div> 
     <div class="q2"> <span class="verse v24" data-usfm="GEN.26.24"><span class="content">නුඹේ පෙළපත මම වැඩි වර්ධනය කරමි.”</span></span> 
     </div> 
     <div class="p"> <span class="verse v24" data-usfm="GEN.26.24"><span class="content"> </span></span><span class="verse v25" data-usfm="GEN.26.25"><span class="label">25</span><span class="content">ඊසාක් ද එහි පූජාසනයක් ඉදි කොට, සමිඳාණන් වහන්සේගේ නාමය කියා යච්ඤා කෙළේ ය. තවද, එහි ඔහු තම කඳවුර පිහිටුවිය. එම ස්ථානයෙහි ද ඊසාක්ගේ මෙහෙකරුවෝ ළිඳක් කැණූ හ.</span></span> 
     </div> 
     <div class="s1"> <span class="heading"><b>ඊසාක් සහ අබිමෙලෙක් රජ අතර ගිවිසුම</b></span> 
     </div> 
     <div class="p"> <span class="verse v25" data-usfm="GEN.26.25"><span class="content"> </span></span><span class="verse v26" data-usfm="GEN.26.26"><span class="label">26</span><span class="content"> </span><span class="content">එකල ගෙරාර්හි සිට අබිමෙලෙක් ද, ඔහුගේ මිතුරෙකු වන අහුස්සත් ද, තම හමුදාවේ සේනාධිපති වන පීකොල් ද ඊසාක් වෙත ගියහ. </span></span><span class="verse v27" data-usfm="GEN.26.27"><span class="label">27</span><span class="content">එවිට ඊසාක් ඔවුන් අමතා, “මට වෛර කර, ඔබ වෙතින් මා පලවා හැරිය ඔබ හැම දැන් මා වෙත එන්නේ මන්දැ”යි ඇසී ය. </span></span><span class="verse v28" data-usfm="GEN.26.28"><span class="label">28</span><span class="content">ඔව්හු ද, “සමිඳාණන් වහන්සේ ඔබ සමඟ වන බව අපට ඒකාන්තයෙන් ම පැහැදිලි ය. එබැවින්, ‘දැන් ඉතින් ඔබ හා අප අතර දිවුරුමක් තිබිය යුතු ය. ඔබ සමඟ අපි, ගිවිසුමක් කරගනිමු’යි කියා අපි කතා කරගත්තෙමු. </span></span><span class="verse v29" data-usfm="GEN.26.29"><span class="label">29</span><span class="content">ඒ අනුව අප ඔබට අත වත් නොතබා, යහපත ම පමණක් කර, සාමදානයෙන් ඔබ පිටත් කර හැරිය ලෙස ඔබත් අපට හිරිහැර නොකළ යුතු ය. ඔබ ඒකාන්තයෙන් ම සමිඳාණන් වහන්සේගේ ආශීර්වාද ලත් තැනැත්තා ය”යි කී හ. </span></span><span class="verse v30" data-usfm="GEN.26.30"><span class="label">30</span><span class="content">ඊසාක් ඔවුන්ට මංගල භෝජනයක් පිළියෙළ කළ පසු, ඔව්හු කා බී, </span></span><span class="verse v31" data-usfm="GEN.26.31"><span class="label">31</span><span class="content">පසු දින උදය වේලාසනින් නැඟිට තම තමන් අතර දිවුරුම් දුන්හ. ඊසාක් ඔවුන් පිටත් කර හැරිය විට, ඔව්හු සාමදානයෙන් ඔහු වෙතින් නික්ම ගියහ.</span></span> 
     </div> 
     <div class="p"> <span class="verse v31" data-usfm="GEN.26.31"><span class="content"> </span></span><span class="verse v32" data-usfm="GEN.26.32"><span class="label">32</span><span class="content">ඒ දවසේ ම ඊසාක්ගේ මෙහෙකරුවෝ විත් ඔවුන් කැණූ ළිඳක් ගැන කතා කරමින්, “අපට වතුර සම්බ විය”යි ඔහුට කී හ. </span></span><span class="verse v33" data-usfm="GEN.26.33"><span class="label">33</span><span class="content">ඔහු එය ෂිබා යන නමින් හැඳින් වී ය. එබැවින් අද දක්වා ම ඒ නගරයේ නම බෙයර්-ෂෙබා වේ.</span></span> 
     </div> 
     <div class="p"> <span class="verse v33" data-usfm="GEN.26.33"><span class="content"> </span></span><span class="verse v34" data-usfm="GEN.26.34"><span class="label">34</span><span class="content">තවද, ඒසව්ට වයස අවුරුදු සතළිසක් වූ කල ඔහු හිත්තීය ජාතික බෙයේරිගේ දුව වන ජුඩිත් ද, හිත්තීය ජාතික එලොන්ගේ දුව වන බෙසමත් ද යන කාන්තාවන් සරණ පාවාගත්තේ ය. </span></span><span class="verse v35" data-usfm="GEN.26.35"><span class="label">35</span><span class="content">මොවුහු ඊසාක්ගේ හා රෙබෙකාගේ සිත් වේදනාවට හේතු වූ හ.</span></span> 
     </div> 
    </div> 
   </div> 
  </div>
 </body>
</html>