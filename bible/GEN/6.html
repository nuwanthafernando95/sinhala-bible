<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch6" data-usfm="GEN.6">  
     <div class="s1"> <span class="heading"><b>මිනිසාගේ දුෂ්ටකම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.6.1"><span class="label">1</span><span class="content">එකල පොළෝ තලය මත ජන සංඛ්‍යාව බහුල විය; ජනතාවට දූවරු උපන්නාහ. </span></span><span class="verse v2" data-usfm="GEN.6.2"><span class="label">2</span><span class="content">මිනිස්-දූවරුන් සුරූපී බව දුටු දිව්‍ය-පුත්‍රයෝ, තම තමන් රිසි වූවන් සරණ පාවාගත්හ. </span></span><span class="verse v3" data-usfm="GEN.6.3"><span class="label">3</span><span class="content">එවිට සමිඳාණන් වහන්සේ, “මිනිසා මැරෙන සුලු බැවින් මාගේ ජීවන හුස්ම ඔහු තුළ සදහට ම පැවතීමට ඉඩ නොතබමි; මින් මතු ඔහුගේ ජීවිත කාලය අවුරුදු එකසිය විස්සකට වැඩි නොවන්නේ ය”යි වදාළ සේක.</span></span> 
     </div> 
     <div class="p"> <span class="verse v3" data-usfm="GEN.6.3"><span class="content"> </span></span><span class="verse v4" data-usfm="GEN.6.4"><span class="label">4</span><span class="content"> </span><span class="content">ඒ කාලයේ දීත්, ඉන්පසු වත්, මිහි පිට යෝධයෝ සිටියහ. මොවුහු මිනිස්-දූවරුන් හා දිව්‍ය-පුත්‍රයන්ගෙන් උපන් අය වෙත්; මොවුහු දූරාතීතයේ සිටි, සුප්‍රකට, ශ්‍රේෂ්ඨ වීරයෝ ය.</span></span> 
     </div> 
     <div class="p"> <span class="verse v4" data-usfm="GEN.6.4"><span class="content"> </span></span><span class="verse v5" data-usfm="GEN.6.5"><span class="label">5</span><span class="content">මිහි පිට මිනිසාගේ දැඩි දුෂ්ටකම හා මිනිසා නිතර ම නපුරු සිතුවිල්ලෙන් කල් යවන බව සමිඳාණන් වහන්සේ දුටු විට </span></span><span class="verse v6" data-usfm="GEN.6.6"><span class="label">6</span><span class="content">මිහි පිට මිනිසා මැවීම ගැන උන් වහන්සේ ශෝක වූ සේක; උන් වහන්සේගේ හදවත සොවින් පෙළුණි. </span></span><span class="verse v7" data-usfm="GEN.6.7"><span class="label">7</span><span class="content">එබැවින් උන් වහන්සේ, “මා විසින් මවන ලද මිනිසා මම මිහි පිටින් වනසාලමි; ඔහු සමඟ ගවමහිෂයන් ද උරගයන් ද අහසේ පක්ෂීන් ද වනසාලමි; ඔවුන් මැවීම ගැන මම තැවෙමි”යි වදාළ සේක. </span></span><span class="verse v8" data-usfm="GEN.6.8"><span class="label">8</span><span class="content">එහෙත් උන් වහන්සේ අබිමුවෙහි නෝවා කරුණාව ලැබී ය.</span></span> 
     </div> 
     <div class="p"> <span class="verse v8" data-usfm="GEN.6.8"><span class="content"> </span></span><span class="verse v9" data-usfm="GEN.6.9"><span class="label">9</span><span class="content"> </span><span class="content">නෝවා පිළිබඳ පුවත මෙසේ ය; ඔහු සත්ගුණවත් මිනිසෙකි. ඔහුගේ පරම්පරාවේ නිදොස් මිනිසා ඔහු විය. ඔහු දෙවියන් වහන්සේ සමඟ සුහදතාවෙන් හැසුරුණේ ය. </span></span><span class="verse v10" data-usfm="GEN.6.10"><span class="label">10</span><span class="content">තවද, ඔහුට ෂෙම්, හාම්, ජපෙත් කියා පුත්තු තිදෙනෙක් උපන්හ. </span></span><span class="verse v11" data-usfm="GEN.6.11"><span class="label">11</span><span class="content">එහෙත්, ලෝවැසි සෙසු හැම දෙන ම දෙවියන් වහන්සේ අබිමුවෙහි දූෂ්‍ය වී සිටියහ; ඔව්හු සැහැසිකමින් පිරී සිටියහ. </span></span><span class="verse v12" data-usfm="GEN.6.12"><span class="label">12</span><span class="content">දෙවියන් වහන්සේ ලෝකය දෙස බලා එය දූෂ්‍ය වී ඇති බව දුටු සේක. මිහි පිට මිනිසාගේ කල්ක්‍රියා දරුණු ලෙස දූෂ්‍ය වී තිබුණේ ය.</span></span> 
     </div> 
     <div class="s1"> <span class="heading"><b>නෝවා නැවක් සෑදීම</b></span> 
     </div> 
     <div class="p"> <span class="verse v12" data-usfm="GEN.6.12"><span class="content"> </span></span><span class="verse v13" data-usfm="GEN.6.13"><span class="label">13</span><span class="content">තවද, දෙවියන් වහන්සේ නෝවාට කතා කොට මෙසේ වදාළ සේක: “සියලු මිනිසුන් වනසාලීමට මා තීරණය කර ඇත. මන්ද මිනිසා නිසා පොළෝ තලය ම සැහැසිකමින් පිරී තිබේ. එබැවින් මම ඔවුන් සමඟ පොළෝ තලය විනාශ කරදමමි. </span></span><span class="verse v14" data-usfm="GEN.6.14"><span class="label">14</span><span class="content">නුඹ සඳහා ගෝපෙර් නම් ලීයෙන් නැවක් සාදාගන්න; එහි කාමර තනා, නැව ඇතුළත හා පිටත කීල් තාර ගාන්න. </span></span><span class="verse v15" data-usfm="GEN.6.15"><span class="label">15</span><span class="content">නැවේ සැලැස්ම මෙසේ විය යුතු ය. එහි දිග මීටර් එකසිය තිස්තුනකි; පළල මීටර් විසිදෙකකි; උස මීටර් දහතුනකි. </span></span><span class="verse v16" data-usfm="GEN.6.16"><span class="label">16</span><span class="content">නැවට උඩින් පියස්සක් තනා, ඒ ආවරණය හා බිත්ති අතර සෙන්ටිමීටර් හතළිස්හතරක පරතරයක් තැබිය යුතු ය. පළමු වන, දෙ වන, තෙ වන වශයෙන් තට්ටු තුනක් ඇති ව නැව සාදා එහි එක පැත්තක දොර තබන්න. </span></span><span class="verse v17" data-usfm="GEN.6.17"><span class="label">17</span><span class="content">අහස යට සියලු සත්ත්වයන් වනසාලන පිණිස මම පොළෝ තලය මත ජලගැල්මක් පමුණුවන්නෙමි. එවිට පොළොව පිට ඇති සියලු දේ වැනසී යන්නේ ය. </span></span><span class="verse v18" data-usfm="GEN.6.18"><span class="label">18</span><span class="content">එහෙත්, නුඹ සමඟ මම මගේ ගිවිසුම පිහිටුවන්නෙමි. නුඹ ද නුඹ සමඟ නුඹේ පුතුන් ද නුඹේ භාර්යාව ද නුඹේ පුතුන්ගේ භාර්යාවන් ද නැවට ඇතුළු විය යුතු ය. </span></span><span class="verse v19" data-usfm="GEN.6.19"><span class="label">19</span><span class="content">පණ පිටින් රැකගනු පිණිස එක එක වර්ගයේ, සියලු සතුන්ගෙන් ගැහැණු-පිරිමි සතුන් වශයෙන් දෙදෙනෙකු බැගින් නුඹ සමඟ නැව තුළට රැගෙන යා යුතු ය. </span></span><span class="verse v20" data-usfm="GEN.6.20"><span class="label">20</span><span class="content">නොමැරී බේරාගනු පිණිස සෑම වර්ගයක ම පක්ෂීන්ගෙන් ද සිවුපාවුන්ගෙන් ද උරගයන්ගෙන් ද දෙදෙනා බැගින් නුඹ සමඟ නැවට ඇතුළු විය යුතු ය. </span></span><span class="verse v21" data-usfm="GEN.6.21"><span class="label">21</span><span class="content">කෑම පිණිස විවිධ ආහාර රැස් කරගෙන යන්න; ඒවා නුඹට ද ඔවුන්ට ද ආහාර පිණිස විය යුතු ය.” </span></span><span class="verse v22" data-usfm="GEN.6.22"><span class="label">22</span><span class="content">මෙසේ දෙවියන් වහන්සේ අණ කළ සියල්ල නෝවා නොපිරිහෙළා ඉටු කෙළේ ය.</span></span> 
     </div> 
    </div> 
   </div> 
  </div>
 </body>
</html>