<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch42" data-usfm="GEN.42">  
     <div class="s1"> <span class="heading"><b>ජෝසෙප් හා සහෝදරයන් මුණගැසීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.42.1"><span class="label">1</span><span class="content">මිසරයෙහි ධාන්‍ය තිබෙන බව ඇසූ ජාකොබ් තම පුතුන්ට කතා කොට, “නුඹලා එකිනෙකා දෙස බල බලා නිකම් ඉන්නේ මන් ද? </span></span><span class="verse v2" data-usfm="GEN.42.2"><span class="label">2</span><span class="content">බලන්න, මිසරයෙහි ධාන්‍ය තිබෙන බව මා අසා ඇත. නුඹලා එහි ගොස්, අප නොමැරී ජීවත් වන පිණිස අපට ධාන්‍ය එහෙන් මිලයට ගන්නැ”යි කීවේ ය. </span></span><span class="verse v3" data-usfm="GEN.42.3"><span class="label">3</span><span class="content">එවිට ජෝසෙප්ගේ සහෝදරයෝ දසදෙනා මිසරයේ ධාන්‍ය මිලයට ගනු පිණිස ගියහ. </span></span><span class="verse v4" data-usfm="GEN.42.4"><span class="label">4</span><span class="content">එහෙත් ජාකොබ්, ජෝසෙප්ගේ සහෝදරයා වන බෙන්ජමින්ට ‘සමහරවිට අනතුරක් වේ ය’යි සිතා ඔහුගේ සහෝදරයන් සමඟ ඔහු නොහැරියේ ය.</span></span> 
     </div> 
     <div class="p"> <span class="verse v4" data-usfm="GEN.42.4"><span class="content"> </span></span><span class="verse v5" data-usfm="GEN.42.5"><span class="label">5</span><span class="content">මෙලෙස කානාන් දේශයේ ද සාගතය පැවතිණි, ධාන්‍ය මිලට ගැනීමට ආ අය අතර ඉශ්රායෙල්ගේ පුත්‍රයෝ ද වූ හ. </span></span><span class="verse v6" data-usfm="GEN.42.6"><span class="label">6</span><span class="content">ජෝසෙප් රටේ අධිපති වූවාක් මෙන් ම, රටේ මිනිසුන් සියල්ලන්ට ම ධාන්‍ය විකුණුවේ ද ඔහු ය. ඔහුගේ සහෝදරයෝ පැමිණ, ඔහු ඉදිරියෙහි මුණින්තලා වී වැන්දා හ. </span></span><span class="verse v7" data-usfm="GEN.42.7"><span class="label">7</span><span class="content">ජෝසෙප් ඔහුගේ සහෝදරයන් දැක, ඔවුන් හඳුනාගත් නමුත්, තමා නාඳුනන්නාක් මෙන් හඟවා, ඔවුන්ට තදින් කතා කරමින්, “නුඹලා ආවේ කිනම් රටකින් දැ”යි ඇසී ය. “ආහාර මිලට ගනු පිණිස කානාන් දේශයෙන් ය”යි ඔව්හු කී හ.</span></span> 
     </div> 
     <div class="p"> <span class="verse v7" data-usfm="GEN.42.7"><span class="content"> </span></span><span class="verse v8" data-usfm="GEN.42.8"><span class="label">8</span><span class="content">ජෝසෙප් තම සොහොයුරන් හැඳින ගත් නමුත්, ඔව්හු ඔහු හැඳින නොගත් හ. </span></span><span class="verse v9" data-usfm="GEN.42.9"><span class="label">9</span><span class="content">ඔවුන් ගැන දුටු සිහින ද ඔහුට මතක් වී, ඔවුන්ට කතා කොට, “නුඹලා ඔත්තුකාරයෝ ය; නුඹලා පැමිණියේ රටේ දුබල තැන් බැලීමට ය”යි කීවේ ය. </span></span><span class="verse v10" data-usfm="GEN.42.10"><span class="label">10</span><span class="content">එවිට ඔව්හු ඔහුට උත්තර දෙමින්, “නැත ස්වාමීනි, ඔබේ දාසයන් පැමිණියේ ආහාර මිලට ගැනීමට පමණ ය. </span></span><span class="verse v11" data-usfm="GEN.42.11"><span class="label">11</span><span class="content">අපි සියල්ලෝ ම එක මිනිසෙකුගේ පුත්‍රයෝ වෙමු. අපි අවංක මිනිස්සු ය. ඔබේ දාසයෝ ඔත්තුකාරයෝ නොවෙති”යි කී හ. </span></span><span class="verse v12" data-usfm="GEN.42.12"><span class="label">12</span><span class="content">එවිට ජෝසෙප් නැවතත් ඔවුන්ට කතා කරමින්, “එසේ නොවේ, නුඹලා ආවේ රටේ දුබල තැන් බලාගන්නට පමණ ය”යි කී ය. </span></span><span class="verse v13" data-usfm="GEN.42.13"><span class="label">13</span><span class="content">ඔව්හු ද පිළිතුරු දෙමින්, “ඔබේ දාසයෝ වනාහි කානාන් දේශයේ එක ම මිනිසෙකුගේ පුත්‍රයන් වන සහෝදරයෝ දොළොස්දෙනෙකි. ඇත්තට ම බාල ම තැනැත්තා අද අපේ පියා සමඟ ය. එක් කෙනෙකු නම් ආගිය අතක් නැතැ”යි කී හ. </span></span><span class="verse v14" data-usfm="GEN.42.14"><span class="label">14</span><span class="content">ජෝසෙප් ද නැවතත් ඔවුන් අමතමින්, “ ‘ නුඹලා ඔත්තුකාරයෝ ය’යි මා නුඹලාට කීවේ අන්න ඒ නිසයි. </span></span><span class="verse v15" data-usfm="GEN.42.15"><span class="label">15</span><span class="content">නුඹලා කවුරු ද කියා මම පරීක්ෂා කර බලන්නට යමි. නුඹලාගේ බාල ම සහෝදරයා මෙහි එන තුරු නුඹලා මෙතැනින් නොයන්නහු ය යි පාරාවෝගේ නාමයෙන් දිවුරා කියමි. </span></span><span class="verse v16" data-usfm="GEN.42.16"><span class="label">16</span><span class="content">නුඹලාගෙන් කෙනෙකු පිටත් කර හරින්න, ඔහු නුඹලාගේ සහෝදරයා කැඳවාගෙන ආ යුතු ය. තවද, නුඹලා අවංක අය ය යි කියන කීම පරීක්ෂා කර බලන තුරු නුඹලා හිරබාරයේ තබනු ලබන්නහු ය. එසේ නොවී නම්, නුඹලා ඔත්තුකාරයෝ ය කියා පාරාවෝගේ නාමයෙන් මම දිවුරා කියමි”යි පැවසී ය. </span></span><span class="verse v17" data-usfm="GEN.42.17"><span class="label">17</span><span class="content">ඔහු ඔවුන් සියල්ලන් දින තුනක් ම හිරබාරයේ තැබී ය.</span></span> 
     </div> 
     <div class="p"> <span class="verse v17" data-usfm="GEN.42.17"><span class="content"> </span></span><span class="verse v18" data-usfm="GEN.42.18"><span class="label">18</span><span class="content">තුන් වන දින ජෝසෙප් ඔවුන්ට කතා කොට, “මම දෙවියන් වහන්සේ කෙරෙහි ගරුබිය ඇත්තෙක්මි. එබැවින් නුඹලා පණ බේරාගන්න කැමැති නම් මෙසේ කරන්න; </span></span><span class="verse v19" data-usfm="GEN.42.19"><span class="label">19</span><span class="content">නුඹලා අවංක අය නම්, සොහොයුරන් වන නුඹලාගෙන් කෙනෙකු, මේ සිරගෙයි සිර අඩස්සියේ තබා අනෙක් අය නුඹලාගේ පවුල්වල ඇති සාගතය සඳහා ධාන්‍ය රැගෙන යන්න. </span></span><span class="verse v20" data-usfm="GEN.42.20"><span class="label">20</span><span class="content">එහෙත්, බාල ම සහෝදරයා මා වෙත ගෙනා යුතු ය. මෙලෙස නුඹලා ඇත්ත කී බව ඔප්පු වීමෙන් මරණයෙන් බේරෙන්නහු ය”යි කී ය.</span></span> 
     </div> 
     <div class="p"> <span class="verse v20" data-usfm="GEN.42.20"><span class="content">ඔව්හු ද ඊට එකඟ වූ හ. </span></span><span class="verse v21" data-usfm="GEN.42.21"><span class="label">21</span><span class="content">ඉන්පසු ඔව්හු එකිනෙකා අමතමින්, “අපි ඇත්තෙන් ම අපගේ සහෝදරයාට කළ දේ ගැන වරදකරුවෝ වෙමු. ඒ මන්ද, ඔහු අපට කන්නලව් කරද්දී ඔහුගේ වේදනාව දැක දැකත්, අපි ඇහුම්කන් නුදුන්නෙමු. මේ විපත අපට පැමිණියේ ඒ නිසා ම ය”යි කීවෝ ය.</span></span> 
     </div> 
     <div class="p"> <span class="verse v21" data-usfm="GEN.42.21"><span class="content"> </span></span><span class="verse v22" data-usfm="GEN.42.22"><span class="label">22</span><span class="content"> </span><span class="content">එවිට රූබන් පිළිතුරු දෙමින්, “ ‘ළමයාට විරුද්ධ ව පව් නොකරන්න,’ කියා මා ඔබට කීවා නොවේ ද? එහෙත්, ඔබ ඇහුම්කන් නුදුන්නහු ය. එබැවින්, මෙන්න, ඔහුගේ ලේ ගැන අප දැන් වන්දි ගෙවිය යුතු ය”යි කී ය.</span></span> 
     </div> 
     <div class="p"> <span class="verse v22" data-usfm="GEN.42.22"><span class="content"> </span></span><span class="verse v23" data-usfm="GEN.42.23"><span class="label">23</span><span class="content">ඔවුන් කී දේ ජෝසෙප් තේරුම් ගත් බව ඔව්හු දැන නොගත්හ. මන්ද, ඔහු ඔවුන්ට කතා කෙළේ තෝල්කයෙකු මඟින් බැවිනි. </span></span><span class="verse v24" data-usfm="GEN.42.24"><span class="label">24</span><span class="content">ඔහු ද ඔවුන්ගෙන් ඉවතට ගොස් හැඬී ය. පසුව යළි ඔවුන් වෙත පැමිණ ඔවුන් සමඟ කතා කොට, ඔවුන් අතරෙන් සිමියොන් රැගෙන, ඔවුන් ඉදිරිපිට ම ඔහු බැන්දේ ය.</span></span> 
     </div> 
     <div class="s1"> <span class="heading"><b>ජෝසෙප්ගේ සහෝදරයන් හැරී යාම</b></span> 
     </div> 
     <div class="p"> <span class="verse v24" data-usfm="GEN.42.24"><span class="content"> </span></span><span class="verse v25" data-usfm="GEN.42.25"><span class="label">25</span><span class="content">ඉන්පසු ජෝසෙප්, ඔවුන්ගේ ගෝණි ධාන්‍යයෙන් පුරවා, සැම දෙනාගේ ම මුදල් එකිනෙකාගේ ගෝණිවල දැමීමටත්, ගමනට උවමනා ආහාර ඔවුන්ට දීමටත් අණ කෙළෙන්, ඔවුන්ට එලෙස කරන ලදී. </span></span><span class="verse v26" data-usfm="GEN.42.26"><span class="label">26</span><span class="content">ඔව්හු කොටළුවන් පිට ධාන්‍ය පටවාගෙන එතැනින් නික්ම ගියහ. </span></span><span class="verse v27" data-usfm="GEN.42.27"><span class="label">27</span><span class="content">රාත්‍රියේ නැවතුම් පොළේ දී ඔවුන්ගෙන් කෙනෙක් තම කොටළුවාට කෑම දෙන පිණිස තම ගෝණිය හැරිය විට, තමාගේ මුදල් ගෝණි කටේ තිබෙනු දිටී ය. </span></span><span class="verse v28" data-usfm="GEN.42.28"><span class="label">28</span><span class="content">එවිට ඔහු තම සොහොයුරන්ට කතා කොට, “මාගේ මුදල් ආපසු දමා ඇත. බලන්න, එය මාගේ ගෝණිය තුළ ය”යි කී විට, ඔවුන්ගේ සිත් වියවුල් වී, ඔව්හු බියෙන් එකිනෙකා අමතමින්, “දෙවියන් වහන්සේ අපට කළ මේ දේ කුමක් දැ”යි කියන්නට වූ හ.</span></span> 
     </div> 
     <div class="p"> <span class="verse v28" data-usfm="GEN.42.28"><span class="content"> </span></span><span class="verse v29" data-usfm="GEN.42.29"><span class="label">29</span><span class="content">ඔව්හු කානාන් දේශයේ තම පියා වන ජාකොබ් වෙත පැමිණ තමන්ට සිදුවූ සියල්ල ම ඔහුට දන්වමින්, </span></span><span class="verse v30" data-usfm="GEN.42.30"><span class="label">30</span><span class="content">“දේශාධිපතියා වූ තැනැත්තා අපට තදින් කතා කොට ඒ රටේ ඔත්තුකාරයන් ලෙස අප සැලකී ය. </span></span><span class="verse v31" data-usfm="GEN.42.31"><span class="label">31</span><span class="content">අපි ද ඔහු අමතා, අප අවංක අය බවත්, ඔත්තුකාරයන් නොවන බවත් කීවෙමු. </span></span><span class="verse v32" data-usfm="GEN.42.32"><span class="label">32</span><span class="content">ඇරත් අපි එක ම පියෙකුගේ පුතුන් වන සහෝදරයන් දොළොස්දෙනෙකුන් බවත්, එක් කෙනෙකු නැති බවත්, බාලයා දැන් කානාන් දේශයේ අපගේ පියා සමඟ සිටින බවත් කීවෙමු. </span></span><span class="verse v33" data-usfm="GEN.42.33"><span class="label">33</span><span class="content">එවිට දේශාධිපතියා වූ ඒ මනුෂ්‍යයා අපට කතා කොට, ‘නුඹලා අවංක අය බව මෙයින් දැනගන්නෙමි. එනම්, නුඹලාගේ සහෝදරයන්ගෙන් කෙනෙකු මා ළඟ නවත්වා නුඹලාගේ පවුල්වල සාගතය සඳහා ආහාර රැගෙන පිටතට යන්න. </span></span><span class="verse v34" data-usfm="GEN.42.34"><span class="label">34</span><span class="content">තවද, නුඹලාගේ බාල ම සහෝදරයා මා වෙත ගෙනෙන්න; මෙයින් නුඹලා ඔත්තුකාරයන් නොවන බවත්, අවංක මිනිසුන් බවත් මම දැනගන්නෙමි. එවිට නුඹලාගේ සහෝදරයා ආපසු මම නුඹලාට දෙන්නෙමි. නුඹලාට ද රටේ වෙළහෙළඳාම් කළ හැකි ය’ කියා කීවේ ය”යි සැළ කළහ.</span></span> 
     </div> 
     <div class="p"> <span class="verse v34" data-usfm="GEN.42.34"><span class="content"> </span></span><span class="verse v35" data-usfm="GEN.42.35"><span class="label">35</span><span class="content">ඔව්හු තමන්ගේ ගෝණි හිස් කළ විට, එකිනෙකාගේ මුදල් පොදිය ඒ ඒ අයගේ ගෝණියේ තිබෙනු දුට හ. ඔව්හු ද, ඔවුන්ගේ පියා ද මුදල් පොදි දුටු විට බිය වූ හ. </span></span><span class="verse v36" data-usfm="GEN.42.36"><span class="label">36</span><span class="content">එවිට ඔවුන්ගේ පියා වන ජාකොබ් ඔවුන් අමතමින්, “නුඹලා දරුවන්ගෙන් මා වියෝ කළහු ය. ජෝසෙප් දැන් නැත. සිමියොන් ද නැත, බෙන්ජමින් ද රැගෙන යෑම නුඹලාට උවමනා වී තිබේ. මේ සියලු දුක් විඳින්නා මම ය”යි කීවේ ය. </span></span><span class="verse v37" data-usfm="GEN.42.37"><span class="label">37</span><span class="content">එවිට රූබන් තම පියාට කතා කොට, “ඔබ වෙත මා ඔහු ආපසු නොගෙනාවොත්, මාගේ දරුවන් දෙදෙන මරාදමන්න; මට ඔහු බාර දෙන්න: මම ආපසු ඔහු ඔබ වෙත ගෙනෙන්නෙමි”යි කීවේ ය. </span></span><span class="verse v38" data-usfm="GEN.42.38"><span class="label">38</span><span class="content">ජාකොබ් එවිට පිළිතුරු දෙමින්, “නුඹලා සමඟ මාගේ පුත්‍රයා නම් නොයනු ඇත, ඒ මන්ද, ඔහුගේ සහෝදරයා මළ පසු, ඉතිරි වී ඇත්තේ ඔහු පමණ යි. නුඹලා යන අතරමඟ දී ඔහුට අනතුරක් සිදු වුණොත් වයස් ගත මට දුක් පමුණුවා, නුඹලා මා මරාදමන්නහු ය”යි කීවේ ය.</span></span> 
     </div> 
    </div> 
   </div> 
  </div>
 </body>
</html>