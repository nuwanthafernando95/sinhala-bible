<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch40" data-usfm="GEN.40">  
     <div class="s1"> <span class="heading"><b>ජෝසෙප් සිරකරුවන්ගේ සිහින තෝරා දීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.40.1"><span class="label">1</span><span class="content">මීට ස්වල්ප කලකට පසු මිසරයේ රජුගේ කුසලාන පිරිනමන්නා හා පූප සාදන්නා ඔවුන්ගේ ස්වාමියා වන මිසරයේ රජතුමාට විරුද්ධ ව වැරදි කොට තිබිණි. </span></span><span class="verse v2" data-usfm="GEN.40.2"><span class="label">2</span><span class="content">පාරාවෝ රජ කුසලාන පිරිනමන්නන්ගේ ප්‍රධානියා හා පූප සාදන්නන්ගේ ප්‍රධානියා යන මේ නිලධාරීන් දෙදෙනාට විරුද්ධ ව කිපී, </span></span><span class="verse v3" data-usfm="GEN.40.3"><span class="label">3</span><span class="content">මුර සෙන්පතියාගේ නිවෙසහි වූ, සිරගෙදර ඔවුන් දැමී ය. ජෝසෙප් ද සිරගත ව සිටියේ එම ස්ථානයේ ය. </span></span><span class="verse v4" data-usfm="GEN.40.4"><span class="label">4</span><span class="content">මුර සෙන්පති ඔවුන් ජෝසෙප්ට බාර දුන්නේ ය. ඔහු ඔවුන් බලාගත්තේ ය. ඔව්හු සෑහෙන කාලයක් සිරගත ව සිටියහ.</span></span> 
     </div> 
     <div class="p"> <span class="verse v4" data-usfm="GEN.40.4"><span class="content"> </span></span><span class="verse v5" data-usfm="GEN.40.5"><span class="label">5</span><span class="content">එකල සිරගත ව සිටි මිසර රජුගේ කුසලාන පිරිනමන්නා හා පූප සාදන්නා යන දෙදෙනා ම තම තමන්ට ම අදාළ වූ තේරුම් ඇති සිහිනයක් බැගින්, එක ම රාත්‍රියේ දී දුටහ. </span></span><span class="verse v6" data-usfm="GEN.40.6"><span class="label">6</span><span class="content">උදය කාලයේ දී ජෝසෙප් ඔවුන් වෙත පැමිණ, ඔවුන් දෙස බැලූ කල, ඔවුන් කණස්සල්ලෙන් සිටිනු දිටී ය. </span></span><span class="verse v7" data-usfm="GEN.40.7"><span class="label">7</span><span class="content">එවිට ඔහු තම ස්වාමියාගේ නිවෙසහි තමා සමඟ හිරගත ව සිටි පාරාවෝගේ වාසල නිලධාරීන්ට කතා කොට, “අද ඔබ මෙතරම් මළානික ව සිටින්නේ මන්දැ”යි විචාළේ ය. </span></span><span class="verse v8" data-usfm="GEN.40.8"><span class="label">8</span><span class="content">ඔව්හු ද ඔහුට උත්තර දෙමින්, “අපි දෙදෙන ම සිහිනයක් බැගින් දුටිමු. එහෙත්, එහි තේරුම කියා දෙන්න කෙනෙක් නැතැ”යි කී හ. එවිට ජෝසෙප් ඔවුන් අමතා, “තේරුම දෙවියන් වහන්සේ සතු දෙයක් නො වේ ද? කරුණාකර, මට ඒවා කියන්නැ”යි පැවසී ය.</span></span> 
     </div> 
     <div class="p"> <span class="verse v8" data-usfm="GEN.40.8"><span class="content"> </span></span><span class="verse v9" data-usfm="GEN.40.9"><span class="label">9</span><span class="content">එවිට ප්‍රධාන කුසලාන පිරිනමන්නා ජෝසෙප්ට කතා කොට, තමාගේ සිහිනය දන්වමින්, “මම, සිහිනෙන් මා ඉදිරියෙහි මිදි වැලක් දිටිමි. </span></span><span class="verse v10" data-usfm="GEN.40.10"><span class="label">10</span><span class="content">මිදි වැලේ රිකිලි තුනක් විය. තවද එහි, දලු ලියලා මල් හට ගත්තේ ය. එහි වලුවල ඉදුණු මිදි ගෙඩි තිබිණි. </span></span><span class="verse v11" data-usfm="GEN.40.11"><span class="label">11</span><span class="content">පාරාවෝගේ කුසලාන මා අතේ විය. මම මිදි ගෙඩි ගෙන, පාරාවෝගේ කුසලානට ඒවා මිරිකා, පාරාවෝ අතට කුසලාන දුනිමි”යි කීවේ ය.</span></span> 
     </div> 
     <div class="p"> <span class="verse v11" data-usfm="GEN.40.11"><span class="content"> </span></span><span class="verse v12" data-usfm="GEN.40.12"><span class="label">12</span><span class="content">ජෝසෙප් ඔහුට කතා කොට, “එහි තේරුම නම් මෙය යි. රිකිලි තුන දින තුනකි. </span></span><span class="verse v13" data-usfm="GEN.40.13"><span class="label">13</span><span class="content">තුන් දිනක් ඇතුළත පාරාවෝ ඔබ සිරගෙයින් පිට කර ඔබේ නිලය නැවත ඔබට දෙන්නේ ය. ඔබ, කලින් එතුමාගේ කුසලාන පිරිනමන්නා මෙන් සිටිය දී කළ පරිදි නැවත පාරාවෝ අතට කුසලාන දෙන්නෙහි ය. </span></span><span class="verse v14" data-usfm="GEN.40.14"><span class="label">14</span><span class="content">ඉතින් ඔබට හොඳ කාලයක් ආ විට මා සිහිකර, කරුණාකර, මට ප්‍රසාදය දක්වන්න. පාරාවෝට ද මා ගැන සඳහන් කොට, මේ සිරගෙයින් මා පිටතට ගන්න. </span></span><span class="verse v15" data-usfm="GEN.40.15"><span class="label">15</span><span class="content">මන්ද, ඇත්තට ම, මම හෙබ්‍රෙව්වරුන්ගේ දේශයෙන් පැහැරගනු ලැබීමි. මෙහි දී පවා මේ සිරගෙයි දමනු ලැබීමට මම කිසිවක් නො කෙළෙමි”යි කීවේ ය.</span></span> 
     </div> 
     <div class="p"> <span class="verse v15" data-usfm="GEN.40.15"><span class="content"> </span></span><span class="verse v16" data-usfm="GEN.40.16"><span class="label">16</span><span class="content">ප්‍රධාන පූප සාදන්නා ද එහි තේරුම කදිම බව දුටු විට, ඔහුත් ජෝසෙප්ට කතා කොට, “මම ද සිහිනෙන්, මාගේ හිස මත පූප පෙට්ටි තුනක් ඇති ව සිටිනු දිටිමි. </span></span><span class="verse v17" data-usfm="GEN.40.17"><span class="label">17</span><span class="content">උඩින් ම තිබූ පෙට්ටියේ පාරාවෝ සඳහා පිසූ විවිධ ආහාර වර්ග තිබිණි. පක්ෂීහු අවුත් මාගේ හිස මත තිබූ පෙට්ටියෙන් ඒවා කෑ හ”යි කීවේ ය. </span></span><span class="verse v18" data-usfm="GEN.40.18"><span class="label">18</span><span class="content">එවිට ජෝසෙප් පිළිතුරු දෙමින්, “එහි තේරුම මෙය යි. පෙට්ටි තුන නම් දින තුනකි. </span></span><span class="verse v19" data-usfm="GEN.40.19"><span class="label">19</span><span class="content">දින තුනක් ඇතුළත පාරාවෝ ඔබ සිරගෙයින් පිට කර, ඔබ ගසක එල්ලන්නේ ය. කුරුල්ලෝ ඔබේ සිරුරෙන් මස් කොටා කන්නෝ ය”යි කී ය.</span></span> 
     </div> 
     <div class="p"> <span class="verse v19" data-usfm="GEN.40.19"><span class="content"> </span></span><span class="verse v20" data-usfm="GEN.40.20"><span class="label">20</span><span class="content">තවද, තුන් වන දින, පාරාවෝගේ ජන්මෝත්සවය වූයෙන්, ඔහු සියලු නිලධාරීන් සඳහා මංගල භෝජනයක් පිළියෙළ කෙළේ ය. ඔහු නිලධාරීන් ඉදිරියෙහි කුසලාන පිරිස්නමන්නන්ගේ ප්‍රධානියා හා පූප සාදන්නන්ගේ ප්‍රධානියා සිරගෙයින් පිට කර, </span></span><span class="verse v21" data-usfm="GEN.40.21"><span class="label">21</span><span class="content">කුසලාන පිරිනමන්නන්ගේ ප්‍රධානියා යළි එම නිලයට ම පත් කෙළේ ය. ඔහු පාරාවෝ අතට කුසලාන පිරිනැමී ය. </span></span><span class="verse v22" data-usfm="GEN.40.22"><span class="label">22</span><span class="content">එහෙත්, ඔහු පූප සාදන්නන්ගේ ප්‍රධානියා එල්ලාදැමී ය. මෙසේ ජෝසෙප් ඔවුන්ට තේරුම් කර දුන් ලෙස ම සියල්ල සිදු විය. </span></span><span class="verse v23" data-usfm="GEN.40.23"><span class="label">23</span><span class="content">එහෙත් කුසලාන පිරිනමන්නා නම් ජෝසෙප් ගැන නොසිතා ඔහු අමතක කර දැමී ය.</span></span> 
     </div> 
    </div> 
   </div> 
  </div>
 </body>
</html>