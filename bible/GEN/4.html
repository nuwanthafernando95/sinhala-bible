<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch4" data-usfm="GEN.4">  
     <div class="s1"> <span class="heading"><b>කායින් සහ ආබෙල්</b></span> 
     </div> 
     <div class="p"> <span class="content"> </span><span class="verse v1" data-usfm="GEN.4.1"><span class="label">1</span><span class="content">ආදම් සිය භාර්යාව වන ඒව සමඟ එක් විය. ඈ දරුවෙකු පිළිසිඳගෙන, ඔහු උපන් කල, “සමිඳාණන් වහන්සේගේ උපකාරයෙන් මම මිනිසෙකු ලදිමි”යි කීවා ය. එබැවින් ඈ ඒ දරුවාට කායින් යන නම දුන්නා ය. </span></span><span class="verse v2" data-usfm="GEN.4.2"><span class="label">2</span><span class="content">පසු ව ඈ ඔහුගේ සොහොයුරු වූ ආබෙල් ද ලැබුවා ය. ආබෙල් බැටළු එඬේරෙක් විය, කායින් ගොවියෙක් විය. </span></span><span class="verse v3" data-usfm="GEN.4.3"><span class="label">3</span><span class="content">කලක් ගත වූ පසු කායින් පොළොවෙන් නිපද වූ අස්වැන්න පඬුරක් වශයෙන් සමිඳාණන් වහන්සේට පූජා කළේ ය. </span></span><span class="verse v4" data-usfm="GEN.4.4"><span class="label">4</span><span class="content">ආබෙල් ද සිය බැටළු රැළේ කුලුඳුල් පැටවුන්ගෙන් සමහරෙකු ද ඔවුන්ගේ හොඳ ම කොටස් ද ගෙන සමිඳාණන් වහන්සේට පූජා කළේ ය. සමිඳාණන් වහන්සේ ද ආබෙල් සහ ඔහුගේ පඬුර සතුටින් පිළිගත් සේක. </span></span><span class="verse v5" data-usfm="GEN.4.5"><span class="label">5</span><span class="content">එහෙත්, උන් වහන්සේ කායින් සහ ඔහුගේ පඬුර නොපිළිගත් සේක. එබැවින් කායින් තදින් කිපී, දුර්මුඛ විය.</span></span> 
     </div> 
     <div class="p"> <span class="verse v5" data-usfm="GEN.4.5"><span class="content"> </span></span><span class="verse v6" data-usfm="GEN.4.6"><span class="label">6</span><span class="content">සමිඳාණන් වහන්සේ ද කායින්ට කතා කොට, “නුඹ මෙතරම් කිපී, දුර්මුඛ වී සිටින්නේ මන් ද? </span></span><span class="verse v7" data-usfm="GEN.4.7"><span class="label">7</span><span class="content">නුඹ යහපත කරන්නෙහි නම් නුඹ පිළිගනු ලබන්නෙහි ය. නුඹ අයහපත කරන්නෙහි නම් පාපය රකුසෙකු සේ නුඹේ දොරකඩ ලැග සිටින්නේ ය. ඌ නුඹ මැඩලීමට බලාගෙන සිටියි; එහෙත්, නුඹට ඌ දමනය කළ හැකි ය”යි වදාළ සේක.</span></span> 
     </div> 
     <div class="p"> <span class="verse v7" data-usfm="GEN.4.7"><span class="content"> </span></span><span class="verse v8" data-usfm="GEN.4.8"><span class="label">8</span><span class="content"> </span><span class="content">ඉක්බිති කායින් සිය සොහොයුරු ආබෙල් අමතා, “අපි එළිමහනේ කෙතට යමු”යි කී ය. මෙසේ ඔවුන් ගිය විට කායින් සිය සොහොයුරු ආබෙල්ට විරුද්ධ ව නැඟිට ඔහු මරාදැමී ය.</span></span> 
     </div> 
     <div class="p"> <span class="verse v8" data-usfm="GEN.4.8"><span class="content"> </span></span><span class="verse v9" data-usfm="GEN.4.9"><span class="label">9</span><span class="content">එවිට සමිඳාණන් වහන්සේ කායින්ට කතා කොට, “නුඹේ සහෝදර ආබෙල් කොහේ දැ”යි ඇසූ සේක. කායින් ද උත්තර දෙමින්, “මම නොදනිමි. මම මාගේ සහෝදරයාගේ භාරකරු දැ”යි ඇසී ය. </span></span><span class="verse v10" data-usfm="GEN.4.10"><span class="label">10</span><span class="content">සමිඳාණන් වහන්සේ ද, “නුඹ කළ මේ දේ කුමක් ද? බලන්න, නුඹේ සහෝදරයාගේ ලේ පොළොවෙන් මට මොරගසයි. </span></span><span class="verse v11" data-usfm="GEN.4.11"><span class="label">11</span><span class="content">මින් මතු නුඹ පොළෝ තලය මත සාප ලද්දෙක් වේ වා! නුඹ අතින් හෙළූ නුඹේ සහෝදරයාගේ ලෙය උරා බීමට මෙන් පොළොව කට අයාගෙන ඇත. එම පොළොවෙන් නුඹ නෙරපාදමනු ඇත. </span></span><span class="verse v12" data-usfm="GEN.4.12"><span class="label">12</span><span class="content">මෙතැන් සිට නුඹ බිම වගා කරන විට, එය නුඹට පලදාව නොදෙන්නේ ය. නුඹ ගෙයක් දොරක් නැති, මිහි පිට ඉබාගාතේ යන මිනිහෙක් වන්නෙහි යැ”යි වදාළ සේක.</span></span> 
     </div> 
     <div class="p"> <span class="verse v12" data-usfm="GEN.4.12"><span class="content"> </span></span><span class="verse v13" data-usfm="GEN.4.13"><span class="label">13</span><span class="content">එවිට කායින් සමිඳාණන් වහන්සේට කතා කොට, “මාගේ දඬුවම දැරිය නොහැකි තරම් දරුණු ය. </span></span><span class="verse v14" data-usfm="GEN.4.14"><span class="label">14</span><span class="content">ඔබ මෙදින මේ පොළොවෙන් මා නෙරපාදමන සේක. මා ඔබගෙන් සැඟවී, ගෙයක් දොරක් නැති, මිහි පිට ඉබාගාතේ යන්නෙකු විය යුතු ය. මා හමුවට එන කවරෙක් වේ වා, මා මරා දමනු ඇතැ”යි කී ය. </span></span><span class="verse v15" data-usfm="GEN.4.15"><span class="label">15</span><span class="content">එහෙත්, සමිඳාණන් වහන්සේ උත්තර දෙමින්, “එසේ නොවනු ඇත. යම් කෙනෙක් කායින් මැරුවොත් ඔහුගෙන් එමෙන් සත් වරක් දරුණු ලෙස පළිගනු ලබන්නේ ය”යි වදාළ සේක. එබැවින් සමිඳාණන් වහන්සේ ද යමෙකුට කායින් මුණ ගැසුණොත් කායින් නොමරන පිණිස ඔහු පිට ලකුණක් තැබූ සේක. </span></span><span class="verse v16" data-usfm="GEN.4.16"><span class="label">16</span><span class="content">එවිට කායින් සමිඳාණන් වහන්සේ වෙතින් අහක් ව ගොස් ඒදන් උයනට පෙරදිගින් පිහිටි “නොද්” ප්‍රදේශයේ පදිංචි විය.</span></span> 
     </div> 
     <div class="s1"> <span class="heading"><b>කායින්ගේ පෙළපත</b></span> 
     </div> 
     <div class="p"> <span class="verse v16" data-usfm="GEN.4.16"><span class="content"> </span></span><span class="verse v17" data-usfm="GEN.4.17"><span class="label">17</span><span class="content">කායින් සිය භාර්යාව සමඟ එක් විය. ඈ පිළිසිඳ ඒනොක් නම් දරුවා ලැබුවා ය. කායින් ද නුවරක් ඉදි කර තම පුත්‍රයාගේ නාමය අනුව ඊට ඒනොක් යයි නම් තැබී ය. </span></span><span class="verse v18" data-usfm="GEN.4.18"><span class="label">18</span><span class="content">ඒනොක්ට ඊරාද් නම් පුතෙක් උපන්නේ ය. ඊරාද්ට දාව මෙහුයායෙල් ද, මෙහුයායෙල්ට දාව මෙතුෂායෙල් ද, මෙතුෂායෙල්ට දාව ලාමෙක් ද උපන්නෝ ය.</span></span> 
     </div> 
     <div class="p"> <span class="verse v18" data-usfm="GEN.4.18"><span class="content"> </span></span><span class="verse v19" data-usfm="GEN.4.19"><span class="label">19</span><span class="content">ලාමෙක් ස්ත්‍රීන් දෙදෙනෙකු සරණ පාවාගත්තේ ය. එක් කෙනෙකුගේ නම ආදා ය, අනික් තැනැත්තිය ශිල්ලා ය. </span></span><span class="verse v20" data-usfm="GEN.4.20"><span class="label">20</span><span class="content">ආදා, ජාබල් ලැබුවා ය. මොහු කූඩාරම්වල වසන ගොපල්ලන්ගේ ආදි පියා ය. </span></span><span class="verse v21" data-usfm="GEN.4.21"><span class="label">21</span><span class="content">මොහුගේ සහෝදරයාගේ නම ජුබාල් ය; ඔහු වීණා වයන, නළා පිඹින සියලු සංගීතකරුවන්ගේ ආදි පියා ය. </span></span><span class="verse v22" data-usfm="GEN.4.22"><span class="label">22</span><span class="content">ශිල්ලාට ද තුබල්-කායින් උපන්නේ ය. මොහු ලෝකඩ සහ යකඩ උපකරණ සාදන සියලු ලෝකුරුවන්ගේ ආදි පියා ය. තුබල්-කායින්ගේ සහෝදරී නාමා ය. </span></span><span class="verse v23" data-usfm="GEN.4.23"><span class="label">23</span><span class="content">ලාමෙක් සිය භාර්යාවන්ට කතා කොට,</span></span> 
     </div> 
     <div class="q2"> <span class="verse v23" data-usfm="GEN.4.23"><span class="content">“ආදා හා ශිල්ලා මට සවන් දෙන්න.</span></span> 
     </div> 
     <div class="q2"> <span class="verse v23" data-usfm="GEN.4.23"><span class="content">මා බිරිඳෙනි, මා බසට කන් යොමන්න.</span></span> 
     </div> 
     <div class="q2"> <span class="verse v23" data-usfm="GEN.4.23"><span class="content">මිනිසෙක් මට පහර දුනි, මම ඔහු මරාදැමීමි.</span></span> 
     </div> 
     <div class="q2"> <span class="verse v23" data-usfm="GEN.4.23"><span class="content">තරුණයෙක් මට තුවාළ කෙළේ ය, මම ඔහුත් මරාදැමීමි.</span></span> 
     </div> 
     <div class="q"> <span class="verse v23" data-usfm="GEN.4.23"><span class="content"> </span></span><span class="verse v24" data-usfm="GEN.4.24"><span class="label">24</span><span class="content"> </span><span class="content">කායින්ට පහර දෙන්නේ කවරෙක් ද?</span></span> 
     </div> 
     <div class="q2"> <span class="verse v24" data-usfm="GEN.4.24"><span class="content">ඔහුගෙන් පළිගැනීම හත් වරක් වේවි.</span></span> 
     </div> 
     <div class="q2"> <span class="verse v24" data-usfm="GEN.4.24"><span class="content">මට පහර දෙන්නේ කවරෙක් ද?</span></span> 
     </div> 
     <div class="q2"> <span class="verse v24" data-usfm="GEN.4.24"><span class="content">ඔහුගෙන් පළිගැනීම හැත්තෑ හත් වරක් වේවී”යි පැවසී ය.</span></span> 
     </div> 
     <div class="s1"> <span class="heading"><b>සෙත්ගේ පෙළපත</b></span> 
     </div> 
     <div class="p"> <span class="verse v24" data-usfm="GEN.4.24"><span class="content"> </span></span><span class="verse v25" data-usfm="GEN.4.25"><span class="label">25</span><span class="content">ආදම් ද යළි සිය භාර්යාව සමඟ එක් විය. ඈ පුතෙකු ලැබූ කල, “කායින් මැරූ ආබෙල් වෙනුවට දෙවියන් වහන්සේ මට පුතෙකු දුන් සේකැ”යි කීවා ය. එබැවින් ඈ ඔහුට සෙත් යන නාමය තැබුවා ය. </span></span><span class="verse v26" data-usfm="GEN.4.26"><span class="label">26</span><span class="content">සෙත්ට ද පුතෙක් උපන්නේ ය. ඔහු ඒනොෂ් යන නාමය ඔහුට තැබී ය. මනුෂ්‍යයන් ‘යාවේ’ හෙවත් සමිඳාණන් වහන්සේ කියා උන් වහන්සේට පළමු වරට නමස්කාර කරන්නට පටන්ගත්තේ ඒ කාලයේ දී ය.</span></span> 
     </div> 
    </div> 
   </div> 
  </div>
 </body>
</html>