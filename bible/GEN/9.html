<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch9" data-usfm="GEN.9">  
     <div class="s1"> <span class="heading"><b>නෝවා සමඟ දෙවියන් වහන්සේගේ ගිවිසුම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.9.1"><span class="label">1</span><span class="content"> </span><span class="content">දෙවියන් වහන්සේ නෝවාටත්, ඔහුගේ පුත්‍රයන්ටත් ආශීර්වාද කරමින් මෙසේ වදාළ සේක: “නුඹලා දරුසම්පත් ලබා, වැඩි වර්ධනය වී, පොළොව පුරා පැතිර යන්න. </span></span><span class="verse v2" data-usfm="GEN.9.2"><span class="label">2</span><span class="content">පොළොවේ සියලු වන සතුන් තුළ ද, අහසේ සියලු පක්ෂීන් තුළ ද, උරගයන් තුළ ද, මුහුදේ සියලු මසුන් තුළ ද නුඹලා කෙරෙහි බිය හා තැතිගැන්ම ඇති වන්නේ ය. මම උන් කෙරෙහි බලය නුඹලාට පවරමි. </span></span><span class="verse v3" data-usfm="GEN.9.3"><span class="label">3</span><span class="content">මා නිල්වන් පැලෑටි නුඹලාට දුන් ලෙස සියලු සතුන් ද, නුඹලාට ආහාර පිණිස දෙමි. </span></span><span class="verse v4" data-usfm="GEN.9.4"><span class="label">4</span><span class="content">එහෙත්, ජීව ධාතුව වන ලෙය සමඟ මස් නුඹලා නොකෑ යුතු ය. </span></span><span class="verse v5" data-usfm="GEN.9.5"><span class="label">5</span><span class="content">යමෙකු නුඹ මැරුවොත් මම ඔහුට මරණීය දඬුවම දෙමි. සතෙකු හෝ මිනිසෙකු හෝ නුඹ මැරුවොත් මම ඌ හෝ ඔහු හෝ වනසා දමමි. මිනිසා මිනිසෙකු මැරුවොත් මම ඔහු ද වනසාලමි.</span></span> 
     </div> 
     <div class="p"> <span class="verse v5" data-usfm="GEN.9.5"><span class="content"> </span></span><span class="verse v6" data-usfm="GEN.9.6"><span class="label">6</span><span class="content">මිනිසා, මිනිසෙකුගේ ලේ වගුරුවයි ද ඔහුගේ ලේ ද මිනිසෙකු විසින් ම වගුරුවනු ලැබේ.</span></span> 
     </div> 
     <div class="q2"> <span class="verse v6" data-usfm="GEN.9.6"><span class="content"> </span><span class="content">ඒ මන්ද, මිනිසා, දෙවියන් වහන්සේගේ ස්වරූපය අනුව මවනු ලැබූ බැවිනි.</span></span> 
     </div> 
     <div class="p"> <span class="verse v6" data-usfm="GEN.9.6"><span class="content"> </span></span><span class="verse v7" data-usfm="GEN.9.7"><span class="label">7</span><span class="content"> </span><span class="content">“නුඹලා දරුසම්පත් ලබා, වැඩි වර්ධනය වී, ලොව පුරා පැතිර එය යටත් කරගන්න.”</span></span> 
     </div> 
     <div class="p"> <span class="verse v7" data-usfm="GEN.9.7"><span class="content"> </span></span><span class="verse v8" data-usfm="GEN.9.8"><span class="label">8</span><span class="content">දෙවියන් වහන්සේ නෝවාට ද ඔහුගේ පුත්‍රයන්ට ද කතා කොට, </span></span><span class="verse v9" data-usfm="GEN.9.9"><span class="label">9</span><span class="content">“මෙන්න, මම නුඹලා සමඟ ද නුඹලාගේ පෙළපත සමඟ ද </span></span><span class="verse v10" data-usfm="GEN.9.10"><span class="label">10</span><span class="content">නුඹලා සමඟ නැවෙන් නික්මුණු සියලු ජීවමාන සතුන් වන, පක්ෂීන්, ගවමහිෂයන් හා මෘගයන් සමඟ ද ගිවිසුමක් පිහිටුවමි. </span></span><span class="verse v11" data-usfm="GEN.9.11"><span class="label">11</span><span class="content">නුඹලා සමඟ පිහිටුවන ලද ගිවිසුම වනාහි මින්පසු කවදා වත් ජලගැල්මකින් සියලු ජීවමාන සතුන් විනාශ කරනු නොලබන බවත්, මින්පසු කවදා වත් ජලගැල්මකින් මහ පොළොව වනසනු නොලබන බවත් ය”යි වදාළ සේක.</span></span> 
     </div> 
     <div class="p"> <span class="verse v11" data-usfm="GEN.9.11"><span class="content"> </span></span><span class="verse v12" data-usfm="GEN.9.12"><span class="label">12</span><span class="content">තවද, දෙවියන් වහන්සේ කතා කොට, “මා හා නුඹලා ද, නුඹලා සමඟ සිටින සියලු ජීවමාන සතුන් ද අතර, මතු සියලු පරම්පරාවන් සඳහා මා පිහිටුවන ගිවිසුම් ලකුණ නම් මෙය යි. </span></span><span class="verse v13" data-usfm="GEN.9.13"><span class="label">13</span><span class="content">වලාකුළුවල මම මාගේ දේදුන්න තබමි; මා හා ලෝකයා අතර පිහිටුවන ලද ගිවිසුම් ලකුණ එය වන්නේ ය. </span></span><span class="verse v14" data-usfm="GEN.9.14"><span class="label">14</span><span class="content">පොළොවට ඉහළින් වලාකුළු පැමිණ වලාකුළු අතර දේදුන්න දිස්වන කල, </span></span><span class="verse v15" data-usfm="GEN.9.15"><span class="label">15</span><span class="content">මා හා නුඹලා ද, සියලු ජීවමාන සතුන් ද අතර මින් මතු කවදා වත් ජලගැල්මකින් සියලු ජීවමාන සතුන් විනාශ නොකිරීමට පිහිටුවාගත් ගිවිසුම සිහි කරන්නෙමි. </span></span><span class="verse v16" data-usfm="GEN.9.16"><span class="label">16</span><span class="content">වලාකුළු අතර දේදුන්න පෙනෙන විට, මම එය දෙස බලන්නෙමි. එය දැක, මා හා මිහි පිට සියලු ජීවමාන සතුන් අතර පිහිටෙවු සදාතන ගිවිසුම සිහි කරන්නෙමි”යි වදාළ සේක.</span></span> 
     </div> 
     <div class="p"> <span class="verse v16" data-usfm="GEN.9.16"><span class="content"> </span></span><span class="verse v17" data-usfm="GEN.9.17"><span class="label">17</span><span class="content">දෙවියන් වහන්සේ නෝවාට කතා කොට, “මා හා මිහි පිට සියලු ජීවමාන සතුන් අතර පිහිටුවන ලද ගිවිසුම් ලකුණ මේ ය”යි වදාළ සේක.</span></span> 
     </div> 
     <div class="s1"> <span class="heading"><b>නෝවා සහ ඔහුගේ පුත්‍රයෝ</b></span> 
     </div> 
     <div class="p"> <span class="verse v17" data-usfm="GEN.9.17"><span class="content"> </span></span><span class="verse v18" data-usfm="GEN.9.18"><span class="label">18</span><span class="content">නැවෙන් පිටතට පැමිණි නෝවාගේ පුත්‍රයෝ නම් ෂෙම්, හාම් සහ ජපෙත් ය. හාම් කානාන්ගේ පියා ය. </span></span><span class="verse v19" data-usfm="GEN.9.19"><span class="label">19</span><span class="content">පොළොව පුරා මුළු ජනගහණය ඇති වූයේ නෝවාගේ මේ පුතුන් තිදෙනාගෙන් ය.</span></span> 
     </div> 
     <div class="p"> <span class="verse v19" data-usfm="GEN.9.19"><span class="content"> </span></span><span class="verse v20" data-usfm="GEN.9.20"><span class="label">20</span><span class="content">ගොවියෙකු වූ නෝවා මිදි වත්තක් වැවූ පළමු මිනිසා විය. </span></span><span class="verse v21" data-usfm="GEN.9.21"><span class="label">21</span><span class="content">ඔහු මිදියුස පානය කොට, වෙරිමත් ව, සිය කූඩාරමෙහි නග්න ව වැතිර සිටියේ ය. </span></span><span class="verse v22" data-usfm="GEN.9.22"><span class="label">22</span><span class="content">කානාන්ගේ පියා වන හාම් සිය පියාගේ නග්න භාවය දුටු විට, ඔහු ගොස් පිටත සිටි තමාගේ සොහොයුරන් දෙදෙනාට එපවත් කී ය. </span></span><span class="verse v23" data-usfm="GEN.9.23"><span class="label">23</span><span class="content">එවිට ෂෙම් හා ජපෙත් සළුවක් ගෙන, උරහිස් මත තබා ගෙන, පස්සෙන් පස්සට ගොස්, සිය පියාගේ නග්න භාවය වසා දැමූ හ; ඔව්හු තම පියාගේ නග්න භාවය නොදකින ලෙස තමන්ගේ මුහුණු අහකට හරවා ගෙන සිටිය හ.</span></span> 
     </div> 
     <div class="p"> <span class="verse v23" data-usfm="GEN.9.23"><span class="content"> </span></span><span class="verse v24" data-usfm="GEN.9.24"><span class="label">24</span><span class="content">නෝවා ද, වෙරි මත සිඳුණු පසු පිබිද, තම බාල පුත්‍රයා තමාට කළ දේ දැන ගත් විට,</span></span> 
     </div> 
     <div class="q"> <span class="verse v24" data-usfm="GEN.9.24"><span class="content"> </span></span><span class="verse v25" data-usfm="GEN.9.25"><span class="label">25</span><span class="content">“කානාන් සාප ලද්දෙක් වේ වා!</span></span> 
     </div> 
     <div class="q2"> <span class="verse v25" data-usfm="GEN.9.25"><span class="content">ඔහු තම සහෝදරයන්ගේ දාසයන්ට දාසයෙක් වේ වා!”යි කී ය.</span></span> 
     </div> 
     <div class="q"> <span class="verse v25" data-usfm="GEN.9.25"><span class="content"> </span></span><span class="verse v26" data-usfm="GEN.9.26"><span class="label">26</span><span class="content">ඔහු තවදුරටත් කතා කරමින්, “ෂෙම්ගේ දෙවි සමිඳාණන් වහන්සේට ප්‍රශංසා වේ වා!</span></span> 
     </div> 
     <div class="q2"> <span class="verse v26" data-usfm="GEN.9.26"><span class="content">කානාන් ෂෙම්ගේ වහලෙක් වේ වා!”යි ද,</span></span> 
     </div> 
     <div class="q"> <span class="verse v26" data-usfm="GEN.9.26"><span class="content"> </span></span><span class="verse v27" data-usfm="GEN.9.27"><span class="label">27</span><span class="content">“දෙවියෝ ජපෙත් වර්ධනය වන්නට සලසත් වා!</span></span> 
     </div> 
     <div class="q2"> <span class="verse v27" data-usfm="GEN.9.27"><span class="content">ඔහුගේ පෙළපත ෂෙම්ගේ ජනයා සමඟ වාසය කරත් වා!</span></span> 
     </div> 
     <div class="q2"> <span class="verse v27" data-usfm="GEN.9.27"><span class="content">කානාන් ජපෙත්ගේ ද වහලෙක් වේ වා”යි ද කී ය.</span></span> 
     </div> 
     <div class="p"> <span class="verse v27" data-usfm="GEN.9.27"><span class="content"> </span></span><span class="verse v28" data-usfm="GEN.9.28"><span class="label">28</span><span class="content">මහා ජලගැල්මෙන් පසු නෝවා අවුරුදු තුන්සිය පණහක් ජීවත් විය. </span></span><span class="verse v29" data-usfm="GEN.9.29"><span class="label">29</span><span class="content">ඔහු අවුරුදු නවසිය පණහක් ආයු වළඳා මියගියේය.</span></span> 
     </div> 
    </div> 
   </div> 
  </div>
 </body>
</html>