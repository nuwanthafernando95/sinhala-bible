<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch16" data-usfm="GEN.16">  
     <div class="s1"> <span class="heading"><b>හාගර් සහ ඉෂ්මායෙල්</b></span> 
     </div> 
     <div class="p"> <span class="content"> </span><span class="verse v1" data-usfm="GEN.16.1"><span class="label">1</span><span class="content">ආබ්‍රම්ගේ භාර්යාව වන සාරයිට දරුවෙක් උපන්නේ නැත. එහෙත්, ඈට හාගර් නම් මිසර ජාතික වහල් කෙල්ලක් සිටියා ය. </span></span><span class="verse v2" data-usfm="GEN.16.2"><span class="label">2</span><span class="content">එබැවින් සාරයි ආබ්‍රම්ට කතා කොට, “බලන්න, සමිඳාණන් වහන්සේ මා දරු පල ලැබීමෙන් වළක්වා ඇත. කරුණාකර, මාගේ වහල් කෙල්ල වෙත යන්න. සමහරවිට ඇගෙන් මට දරුවෙකු ලැබෙන්න පුළුවනැ”යි කීවා ය. ආබ්‍රම් ද සාරයිගේ කීමට එකඟ විය.</span></span> 
     </div> 
     <div class="p"> <span class="verse v2" data-usfm="GEN.16.2"><span class="content"> </span></span><span class="verse v3" data-usfm="GEN.16.3"><span class="label">3</span><span class="content">මෙලෙස ආබ්‍රම් කානාන් දේශයෙහි අවුරුදු දහයක් විසූ පසු, ආබ්‍රම්ගේ භාර්යාව වන සාරයි මිසර ජාතික සිය වහල් කෙල්ල වන හාගර් සිය සැමියා වන ආබ්‍රම්ට භාර්යාව කොට දුන්නා ය. </span></span><span class="verse v4" data-usfm="GEN.16.4"><span class="label">4</span><span class="content">ඔහු ඈ සමඟ එක් වූ පසු ඈ පිළිසිඳගත්තා ය. හාගර් පිළිසිඳගත් බව ඈ දැනගත් පසු, ඈ ඇගේ ස්වාමිදුව සුළු කොට සැලකුවෙන්, </span></span><span class="verse v5" data-usfm="GEN.16.5"><span class="label">5</span><span class="content">සාරයි ආබ්‍රම්ට කතා කොට, “මට අවමානයක් සිදු වූයේ ඔබේ වරදින් ය. මම මාගේ වහල් කෙල්ල ඔබට අඹුවක වශයෙන් පාවා දුනිමි. තමා පිළිසිඳගත් බව ඈ දැනගත් පසු, ඈ මා සුළු කොට සිතන්නී ය. වරද කාගේ ද කියා දෙවියන්ට පෙනේ වා!”යි කීවා ය. </span></span><span class="verse v6" data-usfm="GEN.16.6"><span class="label">6</span><span class="content">ආබ්‍රම් ද සාරයිට උත්තර දෙමින්, “මෙන්න, ඔබේ වහල් කෙල්ල, ඔබ ම ඈ බාරගන්න. ඔබ කැමැති දෙයක් ඇයට කරන්නැ”යි කී ය. එවිට සාරයි, ඇයට තදින් හිරිහැර කෙළෙන් ඈ තම ස්වාමිදුව වෙතින් පලා ගියා ය.</span></span> 
     </div> 
     <div class="p"> <span class="verse v6" data-usfm="GEN.16.6"><span class="content"> </span></span><span class="verse v7" data-usfm="GEN.16.7"><span class="label">7</span><span class="content">මෙසේ හාගර් පලා යද්දී ෂූර් දක්වා යන මාර්ගයෙහි තිබෙන පාළුකරයේ දිය උල්පතක් ළඟ දී සමිඳාණන් වහන්සේගේ දූතයාට ඈ හමු වූවා ය. </span></span><span class="verse v8" data-usfm="GEN.16.8"><span class="label">8</span><span class="content">ඔහු ද කතා කොට, “හාගර්, සාරයිගේ වහල් කෙල්ල, ඔබ ආවේ කොහෙන් ද? යන්නේ කොහේ දැ”යි ඇසී ය. ඈ උත්තර දෙමින්, “මම මාගේ ස්වාමිදූ වන සාරයි වෙතින් පලා යමි”යි කීවා ය. </span></span><span class="verse v9" data-usfm="GEN.16.9"><span class="label">9</span><span class="content">එවිට සමිඳාණන් වහන්සේගේ දූතයා ඈට කතා කොට, “නුඹේ ස්වාමිදූ වෙත ආපසු හැරී යන්න. ගොස් ඇයට යටත් ව සිටින්නැ”යි කී ය. </span></span><span class="verse v10" data-usfm="GEN.16.10"><span class="label">10</span><span class="content">ඔහු තවදුරටත් මෙසේ කී ය.</span></span> 
     </div> 
     <div class="q2"> <span class="verse v10" data-usfm="GEN.16.10"><span class="content">“බොහෝ දරු පල මම ඔබට දෙමි;</span></span> 
     </div> 
     <div class="q2"> <span class="verse v10" data-usfm="GEN.16.10"><span class="content">ගණන් නොකළ හැකි තරම් විපුල දරු පල ඔබට දෙමි.</span></span> 
     </div> 
     <div class="q"> <span class="verse v10" data-usfm="GEN.16.10"><span class="content"> </span></span><span class="verse v11" data-usfm="GEN.16.11"><span class="label">11</span><span class="content">ඔබ දරුවකු පිළිසිඳ ඇත;</span></span> 
     </div> 
     <div class="q2"> <span class="verse v11" data-usfm="GEN.16.11"><span class="content">පුතකු බිහි කරනු ඇත;</span></span> 
     </div> 
     <div class="q2"> <span class="verse v11" data-usfm="GEN.16.11"><span class="content">හිමිතුම ඔබ පීඩා හඬ ඇසූ බැවින් ඔහුට ඉෂ්මායෙල් යන නම තබන්න.</span></span> 
     </div> 
     <div class="q"> <span class="verse v11" data-usfm="GEN.16.11"><span class="content"> </span></span><span class="verse v12" data-usfm="GEN.16.12"><span class="label">12</span><span class="content">ඒ මිනිසා වල් මීමෙකි.</span></span> 
     </div> 
     <div class="q2"> <span class="verse v12" data-usfm="GEN.16.12"><span class="content">කාටත් ඔහු එරෙහි වේවි.</span></span> 
     </div> 
     <div class="q2"> <span class="verse v12" data-usfm="GEN.16.12"><span class="content">කවුරුත් ඔහුට එරෙහි වේවි.</span></span> 
     </div> 
     <div class="q2"> <span class="verse v12" data-usfm="GEN.16.12"><span class="content">නෑදෑයින් හැරදමමින් කල් යවාවි.”</span></span> 
     </div> 
     <div class="p"> <span class="verse v12" data-usfm="GEN.16.12"><span class="content"> </span></span><span class="verse v13" data-usfm="GEN.16.13"><span class="label">13</span><span class="content">තවද, ඈ තමාට කතා කළ සමිඳාණන් වහන්සේට, ‘ඔබ සියල්ල දකින දෙවියෝ ය.’ යන අර්ථය ඇති එල්-රෝයි කියා නම් කළා ය. ඒ මන්ද, ‘මා දුටු තැනැන් වහන්සේ මාත් දැක මම තව ම ජීවත් ව සිටිනවා නොවෙම් දැ’යි ඈ තමාගෙන් ම ප්‍රශ්න කළ බැවිනි. </span></span><span class="verse v14" data-usfm="GEN.16.14"><span class="label">14</span><span class="content">කාදේෂ් සහ බෙරෙද් අතර පිහිටි ඒ ළිඳට මා දක්නා ජීවමාන තැනැන් වහන්සේගේ ළිඳ යන අර්ථ ඇති ‘බෙයර්-ලහයි-රෝයි’ යන නම තබන ලද්දේ එබැවිනි. </span></span><span class="verse v15" data-usfm="GEN.16.15"><span class="label">15</span><span class="content">හාගර් ආබ්‍රම්ගෙන් පුත්‍රයෙකු ලැබුවා ය. ආබ්‍රම් ඔහුට ඉෂ්මායෙල් යන නම තැබී ය. </span></span><span class="verse v16" data-usfm="GEN.16.16"><span class="label">16</span><span class="content">මෙකල ආබ්‍රම්ගේ වයස අවුරුදු අසූහයක් විය.</span></span> 
     </div> 
    </div> 
   </div> 
  </div>
 </body>
</html>