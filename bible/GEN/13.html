<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch13" data-usfm="GEN.13">  
     <div class="s1"> <span class="heading"><b>ආබ්‍රම් ලොත්ගෙන් වෙන් වීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.13.1"><span class="label">1</span><span class="content">ආබ්‍රම් සිය බිරිඳ හා තමන් සතු සියල්ල රැගෙන මිසර දේශයෙන් පිටත් වී නේගෙබ් පළාත බලා ගියේය. ලොත් ද ඔහු සමඟ ගියේය. </span></span><span class="verse v2" data-usfm="GEN.13.2"><span class="label">2</span><span class="content">ආබ්‍රම් ගවමහිෂයන්ගෙන් හා රන් රිදීයෙන් ඉතා ධනවතෙක් විය. </span></span><span class="verse v3" data-usfm="GEN.13.3"><span class="label">3</span><span class="content">එවිට ආබ්‍රම් නේගෙබ් සිට කඳවුරෙන් කඳවුර ගෙවා බෙතෙල් දිශාවට යමින්, බෙතෙල් හා ආයි නුවර අතර, පළමුවෙන් කඳවුරු බැඳි ස්ථානයට පැමිණියේ ය. </span></span><span class="verse v4" data-usfm="GEN.13.4"><span class="label">4</span><span class="content">පළමුවෙන් ඔහු පූජාසනයක් ඉදි කෙළේ මේ ස්ථානයේ ය. මෙහි දී ඔහු සමිඳාණන් වහන්සේගේ නාමය කියා යච්ඤා කෙළේ ය.</span></span> 
     </div> 
     <div class="p"> <span class="verse v4" data-usfm="GEN.13.4"><span class="content"> </span></span><span class="verse v5" data-usfm="GEN.13.5"><span class="label">5</span><span class="content">ආබ්‍රම් සමඟ ගමන් කළ ලොත්ට ද එළු බැටළු, ගවමහිෂයන් සහ ඔහු සමඟ කඳවුරු බැඳගත් පිරිසක් ද වූ හ. </span></span><span class="verse v6" data-usfm="GEN.13.6"><span class="label">6</span><span class="content">එබැවින් ඔවුන් දෙදෙනාට ම පොදුවේ ජීවත් වීමට තරම් සෑහෙන තණ බිම් එහි නොතිබිණි. ඔවුන්ට අයිති ගවසම්පත් බොහෝ වූ බැවින් දෙදෙනාට එක් ව විසීමට නොහැකි විය. </span></span><span class="verse v7" data-usfm="GEN.13.7"><span class="label">7</span><span class="content">එහෙයින් ආබ්‍රම්ගේ ගොපලුන් හා ලොත්ගේ ගොපලුන් අතර ආරාවුල් හට ගැනිණි. එකල කානානිවරු ද පෙරිස්සිවරු ද එම දේශයෙහි වාසය කළෝ ය.</span></span> 
     </div> 
     <div class="p"> <span class="verse v7" data-usfm="GEN.13.7"><span class="content"> </span></span><span class="verse v8" data-usfm="GEN.13.8"><span class="label">8</span><span class="content">එවිට ආබ්‍රම් ලොත්ට කතා කොට, “අප දෙගොල්ල ම නෑදෑයින් බැවින් ඔබ හා මා අතරත්, ඔබේ ගොපලුන් හා මාගේ ගොපලුන් අතරත් ආරාවුල් නො තිබිය යුතු ය. </span></span><span class="verse v9" data-usfm="GEN.13.9"><span class="label">9</span><span class="content">මේ මුළු දේශය ම ඔබ ඉදිරියෙහි ඇත; කරුණාකර ඔබ මගෙන් වෙන් වී යන්න. ඔබ වමතට යන්නෙහි නම්, මම දකුණතට යමි. ඔබ දකුණතට යන්නෙහි නම්, මම වමතට යමි”යි කී ය.</span></span> 
     </div> 
     <div class="p"> <span class="verse v9" data-usfm="GEN.13.9"><span class="content"> </span></span><span class="verse v10" data-usfm="GEN.13.10"><span class="label">10</span><span class="content"> </span><span class="content">ලොත් ද නෙත් ඔසවා ශොවර් දිශා භාගය දක්වා මුළු ජොර්දාන් තැනිතලාව දෙස බැලී ය. එහි හැම තැනට ම, සමිඳාණන් වහන්සේගේ උයනට මෙන් ද, මිසර දේශයට මෙන් ද මැනවින් ජලය සැපයුණු බව දිටී ය. මෙය සමිඳාණන් වහන්සේ සොදොම් සහ ගොමොරා නගරයන් විනාශ කිරීමට පෙර ය. </span></span><span class="verse v11" data-usfm="GEN.13.11"><span class="label">11</span><span class="content">එබැවින් ලොත් තමාට මුළු ජොර්දාන් තැනිතලාව ම තෝරාගෙන නැගෙනහිර දෙසට ගියේ ය; ඒ දෙදෙනා මෙලෙස එකිනෙකාගෙන් වෙන් වූ හ. </span></span><span class="verse v12" data-usfm="GEN.13.12"><span class="label">12</span><span class="content">ආබ්‍රම් කානාන් දේශයෙහි පදිංචි විය. ලොත් තැනිතලාවේ නගර අතර පදිංචි වී සොදොම් නගරය අසල කඳවුරු බැන්දේ ය. </span></span><span class="verse v13" data-usfm="GEN.13.13"><span class="label">13</span><span class="content">සොදොම් නුවර වාසීහු සමිඳාණන් වහන්සේට විරුද්ධ ව පව් කළ, නපුරු, මහ අපරාධකාරයෝ වූ හ.</span></span> 
     </div> 
     <div class="s1"> <span class="heading"><b>ආබ්‍රම් හෙබ්‍රොන් දෙසට යෑම</b></span> 
     </div> 
     <div class="p"> <span class="verse v13" data-usfm="GEN.13.13"><span class="content"> </span></span><span class="verse v14" data-usfm="GEN.13.14"><span class="label">14</span><span class="content">ලොත් වෙන් වී ගිය පසු, සමිඳාණන් වහන්සේ ආබ්‍රම්ට කතා කොට, “නුඹ සිටින තැන සිට නෙත් ඔසවා උතුර ද දකුණ ද නැගෙනහිර ද බටහිර ද දෙස සැලකිල්ලෙන් බලන්න. </span></span><span class="verse v15" data-usfm="GEN.13.15"><span class="label">15</span><span class="content">නුඹට පෙනෙන මේ මුළු රට ම නුඹටත්, නුඹේ පෙළපතටත් සදහට ම මම දෙන්නෙමි. </span></span><span class="verse v16" data-usfm="GEN.13.16"><span class="label">16</span><span class="content">ගණනින් පොළොවේ දූවිලි හා සමාන වන ලෙස නුඹේ පරපුර වැඩි වර්ධනය කරන්නෙමි. යමෙකුට පොළොවේ දූවිලි ගණන් කළ හැකි නම්, නුඹේ පෙළපත ද ගණන් කළ හැකි වේ. </span></span><span class="verse v17" data-usfm="GEN.13.17"><span class="label">17</span><span class="content">දැන් නුඹ නැඟිට රට පුරා ම ඇවිදින්න. මම මේ සියල්ල ම නුඹට දෙන්නෙමි”යි වදාළ සේක. </span></span><span class="verse v18" data-usfm="GEN.13.18"><span class="label">18</span><span class="content">මෙසේ ආබ්‍රම් සිය කඳවුර රැගෙන විත් හෙබ්‍රොන්හි පිහිටි මම්රේහි ආලෝන අරඹ ළඟ පදිංචි වී, සමිඳාණන් වහන්සේට එහි පූජාසනයක් ඉදි කෙළේ ය.</span></span> 
     </div> 
    </div> 
   </div> 
  </div>
 </body>
</html>