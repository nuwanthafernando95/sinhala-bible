<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch37" data-usfm="GEN.37">  
     <div class="p"> <span class="content"> </span><span class="verse v1" data-usfm="GEN.37.1"><span class="label">1</span><span class="content">තමාගේ පියා තාවකාලික ව නැවතී සිටි රට වන කානාන් දේශයේ ජාකොබ් පදිංචි විය. </span></span><span class="verse v2" data-usfm="GEN.37.2"><span class="label">2</span><span class="content">ජාකොබ්ගේ පෙළපත් කතාව මේ ය.</span></span> 
     </div> 
     <div class="s1"> <span class="heading"><b>ජෝසෙප් සහ ඔහුගේ සහෝදරයෝ</b></span> 
     </div> 
     <div class="p"> <span class="verse v2" data-usfm="GEN.37.2"><span class="content">ජෝසෙප්ට වයස අවුරුදු දාහතක් වූ විට, ඔහු තම සහෝදරයන් සමඟ බැටළුවන්ට තණ කවමින් සිටියේ ය. ඔහු සිටියේ තම පියාගේ භාර්යාවන් වන බිල්හාගේ ද, ශිල්පාගේ ද පුත්‍රයන් සමඟ ය. ජෝසෙප් ඔවුන්ගේ නපුරු ක්‍රියා ගැන පියාට දැන්වුයේ ය.</span></span> 
     </div> 
     <div class="p"> <span class="verse v2" data-usfm="GEN.37.2"><span class="content"> </span></span><span class="verse v3" data-usfm="GEN.37.3"><span class="label">3</span><span class="content">ඉශ්රායෙල් තම දරුවන් සියල්ලන්ට ම වඩා ජෝසෙප්ට ප්‍රේම කෙළේ ය. මන්ද, ඔහු තම මහලු වියේ ලත් පුත්‍රයා බැවිනි. ඒ නිසා ඔහු ජෝසෙප්ට අත් ඇති, දිග විශේෂ ඇඳුමක් සාදා දුනි. </span></span><span class="verse v4" data-usfm="GEN.37.4"><span class="label">4</span><span class="content">ඔවුන්ගේ පියා, ඔවුන් සියල්ලන්ට ම වඩා ජෝසෙප්ට ප්‍රේම කරන බව දැක ඔහුගේ සහෝදරයෝ ඔහුට වෛර කළහ. එබැවින් ඔහු සමඟ මිත්‍ර ලීලාවෙන් කතා කිරීමට ඔවුන්ට නොහැකි විය.</span></span> 
     </div> 
     <div class="p"> <span class="verse v4" data-usfm="GEN.37.4"><span class="content"> </span></span><span class="verse v5" data-usfm="GEN.37.5"><span class="label">5</span><span class="content">ජෝසෙප් සිහිනයක් දැක, තම සොහොයුරන්ට එය කීවේ ය. ඒ නිසා ඔව්හු ඔහුට වඩ වඩාත් වෛර කරන්නට වන්හ. </span></span><span class="verse v6" data-usfm="GEN.37.6"><span class="label">6</span><span class="content">ඔහු ද ඔවුන්ට කතා කොට, “කරුණාකර, මා දුටු සිහිනයට ඇහුම්කන් දෙන්න. </span></span><span class="verse v7" data-usfm="GEN.37.7"><span class="label">7</span><span class="content">මෙන්න, අපි කෙතෙහි ගොයම් මිටි බඳිමින් සිටියෙමු. එවිට, පුදුමයකි, මාගේ ගොයම් මිටිය නැඟිට කෙළින් සිටියේ ය. ඔබ හැමගේ ගොයම් මිටි, එය වටේට සිටගෙන, මාගේ ගොයම් මිටියට නැමී ආචාර කෙළේ ය”යි කීවේ ය. </span></span><span class="verse v8" data-usfm="GEN.37.8"><span class="label">8</span><span class="content">එවිට ඔහුගේ සහෝදරයෝ, “ඇත්තට ම ඔබ අප කෙරෙහි රජකම් කරන්නට යන්නෙහි ද? සැබැවින් ම ඔබ අප කෙරෙහි අධිපති බලය පාන්න යන්නෙහි දැ”යි ඇසූ හ. එබැවින් ඔව්හු මේ සිහින නිසාත්, ඔහුගේ කියුම් නිසාත් ඔහුට තව තවත් වෛර කළහ.</span></span> 
     </div> 
     <div class="p"> <span class="verse v8" data-usfm="GEN.37.8"><span class="content"> </span></span><span class="verse v9" data-usfm="GEN.37.9"><span class="label">9</span><span class="content">තවද, ඔහු තවත් සිහිනයක් දැක, එය ද තම සොහොයුරන්ට දන්වමින්, “මේ අහන්න, මම තවත් සිහිනයක් දිටිමි. පුදුමයකි, ඉර, හඳ හා තාරකා එකොළහක් මට නැමී ආචාර කෙළේ ය”යි කී ය. </span></span><span class="verse v10" data-usfm="GEN.37.10"><span class="label">10</span><span class="content">තවද, ජෝසෙප් තම පියාටත්, තම සහෝදරයන්ටත් එය දැන්වී ය. එවිට ඔහුගේ පියා ඔහුට බැණ වදිමින්, “නුඹ දුටු මේ සිහිනයේ තේරුම කුමක් ද? ඇත්තට ම, නුඹේ අම්මාත්, නුඹේ සහෝදරයෝත්, මමත් බිමට නැමී නුඹට ආචාර කරන්ට එන්නෙමු දැ”යි ඇසී ය. </span></span><span class="verse v11" data-usfm="GEN.37.11"><span class="label">11</span><span class="content">ඔහුගේ සහෝදරයෝ ඔහුට ඊර්ෂ්‍යා කළහ. එහෙත් ඔහුගේ පියා, ඔහු කියූ කරුණ සිතේ තබාගත්තේ ය.</span></span> 
     </div> 
     <div class="s1"> <span class="heading"><b>ජෝසෙප් මිසරයට විකුණනු ලැබීම</b></span> 
     </div> 
     <div class="p"> <span class="verse v11" data-usfm="GEN.37.11"><span class="content"> </span></span><span class="verse v12" data-usfm="GEN.37.12"><span class="label">12</span><span class="content">ඔහුගේ සහෝදරයෝ ද තම පියාගේ එළු බැටළු පට්ටි බලාගනු පිණිස ෂෙකෙම් නම් පෙදෙසට ගියහ. </span></span><span class="verse v13" data-usfm="GEN.37.13"><span class="label">13</span><span class="content">එවිට ඉශ්රායෙල් ජෝසෙප්ට කතා කරමින්, “නුඹේ සහෝදරයන් ෂෙකෙම්හි එළු බැටළු පට්ටි බලාගන්නවා නොවේ ද? එන්න, මම නුඹ ඔවුන් වෙත යවමි”යි කී විට, ජෝසෙප් ද, “මම ලෑස්ති ය” කියා උත්තර දුනි. </span></span><span class="verse v14" data-usfm="GEN.37.14"><span class="label">14</span><span class="content">ඔහුගේ පියා තවදුරටත් කතා කරමින්, “කරුණාකර, යන්න, නුඹේ සහෝදරයොත් එළු බැටළුවොත් සුව සේ සිටිත් දැ යි බලාගෙන ඇවිත් මට දන්වන්නැ”යි කී ය. මෙසේ කියා ඔහු හෙබ්‍රොන් නම් මිටියාවතින් ජෝසෙප් පිටත් කර හැරියේ ය.</span></span> 
     </div> 
     <div class="p"> <span class="verse v14" data-usfm="GEN.37.14"><span class="content">ජෝසෙප් ෂෙකෙම් පෙදෙසට පැමිණ, එහි තැනින් තැන යන විට, </span></span><span class="verse v15" data-usfm="GEN.37.15"><span class="label">15</span><span class="content">එක්තරා මිනිසෙකුට ඔහු හමු වී, “ඔබ කුමක් සොයන්නෙහි දැ”යි ඒ මිනිසා ඔහුගෙන් විචාළේ ය. </span></span><span class="verse v16" data-usfm="GEN.37.16"><span class="label">16</span><span class="content">ඔහු ද කතා කොට, “මම මාගේ සොහොයුරන් සොයමි. ඔවුන් බැටළුවන්ට තණ කවන්නේ කොහේ ද කියා කරුණාකර මට කියන්නැ”යි උත්තර දුන්නේ ය. </span></span><span class="verse v17" data-usfm="GEN.37.17"><span class="label">17</span><span class="content">එවිට ඒ මිනිසා, “ඔබේ සහෝදරයන් මෙතැනින් යන්න ඇත. ‘අපි දොතාන් නම් පෙදෙසට යමු’යි ඔවුන් කියනු මට ඇසිණි”යි කීවේ ය. එවිට ජෝසෙප් තම සොහොයුරන් සොයා යන විට, දොතාන්හි දී ඔව්හු ඔහුට හමු වූ හ.</span></span> 
     </div> 
     <div class="p"> <span class="verse v17" data-usfm="GEN.37.17"><span class="content"> </span></span><span class="verse v18" data-usfm="GEN.37.18"><span class="label">18</span><span class="content">ඔහුගේ සහෝදරයෝ ඔහු දුර සිට දුටු හැටියේ ම, ඔවුන් වෙත එන්නටත් පෙර, ඔහු මරාදැමීමට කුමන්ත්‍රණය කළහ. </span></span><span class="verse v19" data-usfm="GEN.37.19"><span class="label">19</span><span class="content">ඔව්හු එකිනෙකා අමතමින්, “ඔය එන්නේ ස්වප්නකාරයා. </span></span><span class="verse v20" data-usfm="GEN.37.20"><span class="label">20</span><span class="content">දැන් ඉතින් වරෙල්ලා, අපි ඔහු මරා වළකට දමා, ‘මොකෙක් හරි නපුරු වන සතෙක් ඔහු කාදැමුවේ ය’යි කියමු. එවිට ඔහුගේ සිහිනවලට සිදුවන දේ බලමු”යි කතා කරගත්හ.</span></span> 
     </div> 
     <div class="p"> <span class="verse v20" data-usfm="GEN.37.20"><span class="content"> </span></span><span class="verse v21" data-usfm="GEN.37.21"><span class="label">21</span><span class="content">රූබන් ඒ අසා, ඔවුන් අතින් ඔහු මුදාගැනීමට බලමින්, “අපි ඔහුගේ ජීවිතයට හානියක් නොකරමු”යි කී ය. </span></span><span class="verse v22" data-usfm="GEN.37.22"><span class="label">22</span><span class="content">තවදුරටත් ඔහු ඔවුන්ට කතා කොට, “ලේ බිඳක් නොහළා, පාළු තැන්නේ ඇති මේ වළට අපි ඔහු විසිකර දමමු. ඔහුට නම් අත නොතබන්නැ”යි කීවේ ය. ඔහු මෙසේ කීවේ ඔවුන්ගෙන් ඔහු බේරාගෙන, තම පියාට නැවත ඔහු මුදා දෙන පිණිස ය. </span></span><span class="verse v23" data-usfm="GEN.37.23"><span class="label">23</span><span class="content">ජෝසෙප් තම සොහොයුරන් වෙත පැමිණි විට ඔව්හු ඔහුගේ ඇඳුම, අත් ඇති, දිග, විශේෂ ඇඳුම ගලවාදමා, </span></span><span class="verse v24" data-usfm="GEN.37.24"><span class="label">24</span><span class="content">ඔහු රැගෙන වළකට දැමූ හ. ඒ වළ ද වතුර නැති හිස් එකක් විය.</span></span> 
     </div> 
     <div class="p"> <span class="verse v24" data-usfm="GEN.37.24"><span class="content"> </span></span><span class="verse v25" data-usfm="GEN.37.25"><span class="label">25</span><span class="content">ඉන්පසු ඔව්හු ආහාර අනුභව කිරීමට වාඩි වී, හිස ඔසවා බලන්නාහු ගිලියද්හි සිට මිසරයට ගෙන යන පිණිස කුළු බඩු ද සුවඳ ද්‍රව්‍ය සහ දුම්මල ද ඔටුවන් පිට පටවාගෙන යන ඉෂ්මායෙල්වරුන්ගේ තවලමක් දුටහ. </span></span><span class="verse v26" data-usfm="GEN.37.26"><span class="label">26</span><span class="content">එවිට ජුදා තම සොහොයුරන් අමතමින්, “අපේ සහෝදරයා මරා දමා, ඔහුගේ ලේ සැඟවීමෙන් කුමන පලක් ද? </span></span><span class="verse v27" data-usfm="GEN.37.27"><span class="label">27</span><span class="content">එන්න, අපි ඔහු පිට අත නොතබා, ඉෂ්මායෙල්වරුන්ට විකුණමු. ඇත්තට ම ඔහු අපේ ම සහෝදරයා නො වේ ද; අපි එක පියෙකුගේ දරුවෝ නො වෙමු දැ”යි කී ය. ඔහුගේ සහෝදරයෝ ද එකඟ වූ හ. </span></span><span class="verse v28" data-usfm="GEN.37.28"><span class="label">28</span><span class="content">මිදියන් ජාතික වෙළෙඳුන් ඔවුන් අසලින් යන කල, ඔව්හු ජෝසෙප් වළෙන් ගොඩට ගෙන, ඉෂ්මායෙල්වරුන්ට රිදී කාසි විස්සකට වික්කෝ ය. ඔව්හු ද ජෝසෙප් මිසරයට ගෙනාහ.</span></span> 
     </div> 
     <div class="p"> <span class="verse v28" data-usfm="GEN.37.28"><span class="content"> </span></span><span class="verse v29" data-usfm="GEN.37.29"><span class="label">29</span><span class="content">එහෙත්, රූබන් ආපසු වළ ළඟට ආ විට පුදුමයකි, ජෝසෙප් වළේ නොසිටි බැවින්, ඔහු දුකින් පිරී තම වස්ත්‍ර ඉරා ගෙන, </span></span><span class="verse v30" data-usfm="GEN.37.30"><span class="label">30</span><span class="content">සිය සොහොයුරන් වෙත නැවත පැමිණ, “ළමයා නැත, ඉතින් මම කුමක් කරන්න දැ”යි කී ය.</span></span> 
     </div> 
     <div class="p"> <span class="verse v30" data-usfm="GEN.37.30"><span class="content"> </span></span><span class="verse v31" data-usfm="GEN.37.31"><span class="label">31</span><span class="content">ඔව්හු ද එළු පැටියෙකු මරා, ජෝසෙප්ගේ වස්ත්‍රය ගෙන, එය එහි ලේවල ගැල්වූ හ. </span></span><span class="verse v32" data-usfm="GEN.37.32"><span class="label">32</span><span class="content">පසුව අත් ඇති, දිග, එම විශේෂ ඇඳුම තමන්ගේ පියා වෙත ගෙනැවිත්, “මෙය අපට සම්බ විය, එය ඔබ පුත්‍රයාගේ වස්ත්‍රය ද, නැද්දැ යි කියා සොයා බලන්නැ”යි කී හ.</span></span> 
     </div> 
     <div class="p"> <span class="verse v32" data-usfm="GEN.37.32"><span class="content"> </span></span><span class="verse v33" data-usfm="GEN.37.33"><span class="label">33</span><span class="content">ඔවුන්ගේ පියා වන ජාකොබ් ද, එය බලා හඳුනාගෙන, “මෙය මාගේ පුතාගේ වස්ත්‍රය ම යි. නපුරු සතෙකු අනුමානයක් නැති ව ම ඔහු කෑලිවලට ඉරාදමා ඇත” කියා, </span></span><span class="verse v34" data-usfm="GEN.37.34"><span class="label">34</span><span class="content">දුකින් තම වස්ත්‍ර ඉරාගෙන, තම ඉණ වටා හණ රෙදි ඇඳගෙන, බොහෝ දිනක් තම පුත්‍රයා නිසා වැලපුණේ ය. </span></span><span class="verse v35" data-usfm="GEN.37.35"><span class="label">35</span><span class="content">ඔහුගේ පුත්තු හා දූවරු සියල්ලෝ ම ඔහු සනසන්නට නැඟිට ආහ. එහෙත් ඔහු සනසනු ලැබීමට අකමැති ව, “මම වැලපෙමින් ම මාගේ පුතු වෙත මිනීවළට යන්නෙමි”යි කී ය. මෙලෙස ඔහුගේ පියා ඔහු නිසා හඬා වැලපුණේ ය.</span></span> 
     </div> 
     <div class="p"> <span class="verse v35" data-usfm="GEN.37.35"><span class="content"> </span></span><span class="verse v36" data-usfm="GEN.37.36"><span class="label">36</span><span class="content">මිදියන්වරු, මිසරයේ දී පාරාවෝ රජුගේ වාසල ඇමති හා මුර සෙන්පති වන පොතිපර්ට ජෝසෙප් විකුණුවෝ ය.</span></span> 
     </div> 
    </div> 
   </div> 
  </div>
 </body>
</html>