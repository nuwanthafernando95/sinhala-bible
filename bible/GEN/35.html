<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch35" data-usfm="GEN.35">  
     <div class="s1"> <span class="heading"><b>ජාකොබ්ට ආශීර්වාද කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.35.1"><span class="label">1</span><span class="content"> </span><span class="content">දෙවියන් වහන්සේ ජාකොබ්ට කතා කොට, “නැඟිට, බෙතෙල් කරා ගොස්, එහි පදිංචි වන්න, නුඹේ සොහොයුරු ඒසව්ගෙන් නුඹ පලායද්දී නුඹට දර්ශනය වූ දෙවියන් වහන්සේට පූජාසනයක් එහි සාදන්නැ”යි වදාළ සේක. </span></span><span class="verse v2" data-usfm="GEN.35.2"><span class="label">2</span><span class="content">එවිට ජාකොබ් තම පවුලේ වැසියන් හා තමා සමඟ සිටි සියල්ලන් අමතා, “ඔබ ළඟ ඇති විදේශීය දේවතා රූප ඉවත් කොට, පවිත්‍ර වීමේ වත්පිළිවෙත් කර, ඔබේ ඇඳුම් මාරු කරගන්න. </span></span><span class="verse v3" data-usfm="GEN.35.3"><span class="label">3</span><span class="content">එවිට අපි නැඟිට බෙතෙල් කරා යමු, මාගේ ආපදාවේ දවසේ දී මට ඇහුම්කන් දුන්, මා ගිය ගිය තැන මා සමඟ වැඩ සිටි දෙවියන් වහන්සේට මම එහි දී පූජාසනයක් සාදන්නෙමි”යි කීවේ ය. </span></span><span class="verse v4" data-usfm="GEN.35.4"><span class="label">4</span><span class="content">ඔවුන් ද, තමන් ළඟ තිබූ සියලු ම විදේශීය දේවතා රූප හා ඔවුන් පැළඳ හුන් කර්ණාභරණ ද ජාකොබ්ට දුන් විට ඔහු ෂෙකෙම් නම් ස්ථානය අසල තිබූ ආලෝන ගස යට ඒවා සැඟවී ය.</span></span> 
     </div> 
     <div class="p"> <span class="verse v4" data-usfm="GEN.35.4"><span class="content"> </span></span><span class="verse v5" data-usfm="GEN.35.5"><span class="label">5</span><span class="content">ඔව්හු යන්න ගියෝ ය. එහෙත් ඔවුන් අවට තිබූ නගරවල වැසියන් බියෙන් තැතිගත් බැවින් කිසිවෙක් ජාකොබ්ගේ පුත්‍රයන් ලුහුබැඳ නොගියෝ ය. </span></span><span class="verse v6" data-usfm="GEN.35.6"><span class="label">6</span><span class="content">මෙසේ ජාකොබ් ද ඔහු සමඟ සිටි සියලු සෙනඟ ද කානාන් දේශයේ ලූස් හෙවත් බෙතෙල් නම් ස්ථානයට පැමිණියෝ ය. </span></span><span class="verse v7" data-usfm="GEN.35.7"><span class="label">7</span><span class="content">එහි දී ඔහු පූජාසනයක් තනා, එම ස්ථානයට එල්-බෙතෙල් යන නම තැබී ය. මන්ද, ඔහු සිය සොහොයුරා වෙතින් පලායන විට, එහි දී දෙවියන් වහන්සේ ඔහුට දර්ශනය වූ බැවිනි. </span></span><span class="verse v8" data-usfm="GEN.35.8"><span class="label">8</span><span class="content">තවද, රෙබෙකාගේ කිරි මව වූ දෙබොරා මළ බැවින්, ඇය බෙතෙල් නම් ස්ථානයට පහළින් ආලෝන ගස යට භූමදාන කරනු ලැබුවා ය. එබැවින් ඊට අල්ලොන්-බාකුත් යන නම දෙන ලද්දේය.</span></span> 
     </div> 
     <div class="p"> <span class="verse v8" data-usfm="GEN.35.8"><span class="content"> </span></span><span class="verse v9" data-usfm="GEN.35.9"><span class="label">9</span><span class="content">ජාකොබ් මෙසොපොතේමියාවෙන් මෙසේ හැරී එන විට දෙවියන් වහන්සේ නැවතත් ඔහුට දර්ශනය වී ආශීර්වාද කළ සේක. </span></span><span class="verse v10" data-usfm="GEN.35.10"><span class="label">10</span><span class="content">උන් වහන්සේ ඔහුට කතා කොට, “නුඹේ නම ජාකොබ් ය. එහෙත් මින්පසු නුඹේ නම ජාකොබ් යයි හඳුන්වනු නොලැබ, නුඹේ නම ඉශ්රායෙල් වන්නේ ය”යි වදාළ නිසා ඔහුට ඉශ්රායෙල් යන නම තබන ලදී. </span></span><span class="verse v11" data-usfm="GEN.35.11"><span class="label">11</span><span class="content">තවදුරටත් දෙවියන් වහන්සේ ඔහු අමතමින්, “මම සියලු බලැති දෙවියන් වහන්සේ වෙමි. නුඹ සමෘද්ධ වී, වර්ධනය වන්න. නුඹෙන් ජාතියක් හා ජාතීන් සමුදායක් බිහි වන්නෝ ය. නුඹට දාව රජවරු පවා උපදින්නෝ ය. </span></span><span class="verse v12" data-usfm="GEN.35.12"><span class="label">12</span><span class="content">මම ආබ්‍රහම්ට සහ ඊසාක්ට දුන් දේශය නුඹට දෙන්නෙමි; නුඹෙන් පසුව නුඹේ පෙළපතට එය දෙන්නෙමි”යි වදාරා </span></span><span class="verse v13" data-usfm="GEN.35.13"><span class="label">13</span><span class="content">උන් වහන්සේ ඔහු සමඟ කතා කළ ස්ථානයේ දී, ඔහු වෙතින් ඉවත් ව ගිය සේක. </span></span><span class="verse v14" data-usfm="GEN.35.14"><span class="label">14</span><span class="content">ඉන්පසු ජාකොබ් උන් වහන්සේ සමඟ කතා කළ ස්ථානයෙහි සිහිවටනයක්, එනම්, ගලින් කළ සිහිවටනයක් ඉදිකොට, එය මත පානීය පූජාව ඔප්පු කොට තෙල් ද වත් කෙළේ ය. </span></span><span class="verse v15" data-usfm="GEN.35.15"><span class="label">15</span><span class="content">තවද, දෙවියන් වහන්සේ තමා සමඟ කතා කළ ස්ථානයට ඔහු බෙතෙල් යන නම තැබී ය.</span></span> 
     </div> 
     <div class="s1"> <span class="heading"><b>රාකෙල්ගේ මරණය</b></span> 
     </div> 
     <div class="p"> <span class="verse v15" data-usfm="GEN.35.15"><span class="content"> </span></span><span class="verse v16" data-usfm="GEN.35.16"><span class="label">16</span><span class="content">ඔව්හු බෙතෙල් සිට නික්ම ගියහ. එහෙත් ඔවුන් එප්‍රාත් නම් ස්ථානයට පැමිණෙන්නට මඳක් දුර තිබිය දී, රාකෙල්ට ප්‍රසව වේදනා ඇති වී, එය උග්‍ර විය. </span></span><span class="verse v17" data-usfm="GEN.35.17"><span class="label">17</span><span class="content">මෙලෙස ඈ උග්‍ර ලෙස ප්‍රසව වේදනා විඳින විට, වින්නඹු මාතාව ඈට කතා කොට, “බිය නොවන්න, ඔබට ලැබෙන්නේ තවත් පුත්‍රයෙක් ය”යි කීවා ය. </span></span><span class="verse v18" data-usfm="GEN.35.18"><span class="label">18</span><span class="content">එහෙත්, රාකෙල් මළා ය. ඈ පණ අදින විට ඔහුට බෙන්-ඕනි යන නම තැබූ නමුත් ඔහුගේ පියා ඔහුට බෙන්ජමින් කියා නම් කෙළේ ය.</span></span> 
     </div> 
     <div class="p"> <span class="verse v18" data-usfm="GEN.35.18"><span class="content"> </span></span><span class="verse v19" data-usfm="GEN.35.19"><span class="label">19</span><span class="content">මෙසේ රාකෙල් මළ පසු, එප්‍රාත් හෙවත් බෙත්ලෙහෙමට යන මාර්ගයෙහි ඈ භූමදාන කරනු ලැබුවා ය. </span></span><span class="verse v20" data-usfm="GEN.35.20"><span class="label">20</span><span class="content">ජාකොබ් ද ඇගේ සොහොන පිට සිහිවටනයක් ඉදි කෙළේ ය. අද දක්වා ම රාකෙල්ගේ සොහොන මත සිහිවටනය ඇත. </span></span><span class="verse v21" data-usfm="GEN.35.21"><span class="label">21</span><span class="content">ඉශ්රායෙල් ගමන් කොට, මිග්දාල්-එදෙර් නම් ස්ථානයට එහා, තම කඳවුර පිහිටුවාගත්තේ ය.</span></span> 
     </div> 
     <div class="s1"> <span class="heading"><b>රූබන්ගේ අනාචාරය</b></span> 
     </div> 
     <div class="p"> <span class="verse v21" data-usfm="GEN.35.21"><span class="content"> </span></span><span class="verse v22" data-usfm="GEN.35.22"><span class="label">22</span><span class="content"> </span><span class="content">තවද, ඉශ්රායෙල් ඒ රටේ පදිංචි ව සිටිය දී රූබන් ගොස්, තම පියාගේ අනියම් බිරිඳ වන බිල්හා සමඟ සැතපුණේ ය. ඉශ්රායෙල්ට ද එපවත් සැළ විය.</span></span> 
     </div> 
     <div class="s1"> <span class="heading"><b>ජාකොබ්ගේ පුත්‍රයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 2:1-2</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="GEN.35.22"><span class="content">ජාකොබ්ට පුත්‍රයෝ දොළොස්දෙනෙක් සිටියහ. </span></span><span class="verse v23" data-usfm="GEN.35.23"><span class="label">23</span><span class="content">ලෙයාගේ පුත්‍රයෝ නම්, ජාකොබ්ගේ කුලුඳුලා වන රූබන්, සිමියොන්, ලෙවී, ජුදා, ඉස්සාකර් සහ සාබුලොන් ය. </span></span><span class="verse v24" data-usfm="GEN.35.24"><span class="label">24</span><span class="content">රාකෙල්ගේ පුත්‍රයෝ නම් ජෝසෙප් සහ බෙන්ජමින් ය. </span></span><span class="verse v25" data-usfm="GEN.35.25"><span class="label">25</span><span class="content">රාකෙල්ගේ සේවිකාව වන බිල්හාගේ පුත්‍රයෝ නම් දාන් සහ නප්තලී ය. </span></span><span class="verse v26" data-usfm="GEN.35.26"><span class="label">26</span><span class="content">ලෙයාගේ සේවිකාව වන ශිල්පාගේ පුත්‍රයෝ නම් ගාද් සහ ආෂෙර් ය. මෙසොපොතේමියාවේ දී ජාකොබ්ට දාව උපන් ඔහුගේ පුත්‍රයෝ මොවුහු ය.</span></span> 
     </div> 
     <div class="s1"> <span class="heading"><b>ඊසාක්ගේ මරණය</b></span> 
     </div> 
     <div class="p"> <span class="verse v26" data-usfm="GEN.35.26"><span class="content"> </span></span><span class="verse v27" data-usfm="GEN.35.27"><span class="label">27</span><span class="content"> </span><span class="content">ජාකොබ් ද ආබ්‍රහම් සහ ඊසාක් තාවකාලික ව පදිංචි වූ ආලෝන අරඹ හෙවත් කිර්යත්-අර්බා හෙවත් හෙබ්‍රොන් නම් ස්ථානයේ ඊසාක් වෙත පැමිණියේ ය. </span></span><span class="verse v28" data-usfm="GEN.35.28"><span class="label">28</span><span class="content">ඊසාක්ගේ වයස අවුරුදු එකසිය අසූවක් වූයෙන් </span></span><span class="verse v29" data-usfm="GEN.35.29"><span class="label">29</span><span class="content">ඔහු දිගායු වළඳා පූර්ණ මහලු වයසේ දී මියගොස් තම මුතුන්මිත්තන් හා එක්විය. ඔහුගේ පුත්‍රයන් වූ ඒසව් සහ ජාකොබ් ඔහු භූමදාන කළහ.</span></span> 
     </div> 
    </div> 
   </div> 
  </div>
 </body>
</html>