<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch15" data-usfm="GEN.15">  
     <div class="s1"> <span class="heading"><b>ආබ්‍රම් සමඟ දෙවියන් වහන්සේ කළ ගිවිසුම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.15.1"><span class="label">1</span><span class="content">කලකට පසු සමිඳාණන් වහන්සේ ආබ්‍රම්ට දර්ශනය වී, පණිවුඩයක් දෙමින්, “ආබ්‍රම්, බිය නොවන්න;</span></span> 
     </div> 
     <div class="q2"> <span class="verse v1" data-usfm="GEN.15.1"><span class="content">නුඹ රක්නා පලිහ මම ය;</span></span> 
     </div> 
     <div class="q2"> <span class="verse v1" data-usfm="GEN.15.1"><span class="content">නුඹේ වාසනාව අතිවිසල් ය”යි වදාළ සේක.</span></span> 
     </div> 
     <div class="p"> <span class="verse v1" data-usfm="GEN.15.1"><span class="content"> </span></span><span class="verse v2" data-usfm="GEN.15.2"><span class="label">2</span><span class="content">එහෙත්, ආබ්‍රම් උත්තර දෙමින්, “මහෝත්තම දෙවි ස්වාමීනි, දරුවෙකු නැති මට, ඔබ වෙන කුමක් දුන්නත් කුමන පලක් ද? මාගේ උරුමකරු දමස්කස්හි එලියේසර් වන මොහු ය. </span></span><span class="verse v3" data-usfm="GEN.15.3"><span class="label">3</span><span class="content">ඔබ මට දරුසම්පත් දී නැත. එබැවින් මාගේ ගෙදර උපන් වහලෙක් මාගේ උරුමකරු වන්නේ ය”යි කී ය. </span></span><span class="verse v4" data-usfm="GEN.15.4"><span class="label">4</span><span class="content">එවිට සමිඳාණන් වහන්සේ නැවතත් ඔහු අමතමින්, “මෙවැන්නෙක් නුඹේ උරුමකරු නොවන්නේ ය. නුඹට දාව උපන් නුඹේ ම දරුවෙක් නුඹේ උරුමකරු වන්නේ ය”යි වදාළ සේක. </span></span><span class="verse v5" data-usfm="GEN.15.5"><span class="label">5</span><span class="content">සමිඳාණන් වහන්සේ ද ඔහු පිටතට රැගෙන ගොස්, “අහස දෙස බලා, හැකි නම්, ඔය තාරකා ගණන් කරන්න; නුඹේ දරු පරපුර එසේ ම වන්නේ ය”යි වදාළ සේක. </span></span><span class="verse v6" data-usfm="GEN.15.6"><span class="label">6</span><span class="content">ආබ්‍රම් ද සමිඳාණන් වහන්සේ අදහා ගත්තේ ය. ඒ ඇදහිල්ල ඔහුගේ ධර්මිෂ්ඨකම වශයෙන් උන් වහන්සේ පිළිගත් සේක.</span></span> 
     </div> 
     <div class="p"> <span class="verse v6" data-usfm="GEN.15.6"><span class="content"> </span></span><span class="verse v7" data-usfm="GEN.15.7"><span class="label">7</span><span class="content">එවිට සමිඳාණන් වහන්සේ ඔහුට කතා කොට, “මේ රට නුඹට උරුමයක් කර දෙනු පිණිස ඌර් නම් කල්දිවරුන්ගේ නුවරින් නුඹ පිටතට ගෙනා සමිඳාණන් වහන්සේ මම ය”යි වදාළ සේක. </span></span><span class="verse v8" data-usfm="GEN.15.8"><span class="label">8</span><span class="content">එහෙත්, ආබ්‍රම්; “මහෝත්තම දෙවි ස්වාමීනි, මට එය උරුම වන්නට යන බව මා දැනගන්නේ කෙසේ දැ”යි ඇසී ය. </span></span><span class="verse v9" data-usfm="GEN.15.9"><span class="label">9</span><span class="content">උන් වහන්සේ ද ඔහුට පිළිතුරු දෙමින්, “තුන් අවුරුදු වැස්සියක ද තුන් අවුරුදු එළුදෙනෙක ද තුන් අවුරුදු බැටළුවෙකු ද කොබෙයියෙකු හා පරෙවි පැටවෙකු ද මා වෙත ගෙනෙන්නැ”යි වදාළ සේක. </span></span><span class="verse v10" data-usfm="GEN.15.10"><span class="label">10</span><span class="content">ආබ්‍රම් ද මේ සියල්ල උන් වහන්සේ වෙත ගෙන අවුත් ඔවුන් දෙපළු කොට, පළු දෙක එකිනෙකට මූණලා තැබී ය. එහෙත් ඔහු පක්ෂීන් දෙපළු කෙළේ නැත. </span></span><span class="verse v11" data-usfm="GEN.15.11"><span class="label">11</span><span class="content">මේ මළසිරුරු පිට ගිජු ලිහිණියන් පාත් වූ කල ආබ්‍රම් උන් එළවාදැමී ය.</span></span> 
     </div> 
     <div class="p"> <span class="verse v11" data-usfm="GEN.15.11"><span class="content"> </span></span><span class="verse v12" data-usfm="GEN.15.12"><span class="label">12</span><span class="content"> </span><span class="content">තවද, ඉර බැස යන විට ආබ්‍රම් බර නින්දකට වැටිණි. රුදුරු භීතියකින් ඔහු වෙළී ගියේය. </span></span><span class="verse v13" data-usfm="GEN.15.13"><span class="label">13</span><span class="content">සමිඳාණන් වහන්සේ ද ඔහුට කතා කොට, “මෙය සැබැවින් ම දැනගන්න; නුඹෙන් පැවතෙන පෙළපත විදේශීය රටක විදේශික ව සිටිනු ඇත. එහි දී ඔව්හු වහල් සේවය කරමින් අවුරුදු හාරසියයක් තිස්සේ තාඩන පීඩන විඳින්නාහ. </span></span><span class="verse v14" data-usfm="GEN.15.14"><span class="label">14</span><span class="content">එහෙත්, මා ඔවුන් මෙසේ වහල්කමට පත් කළ ඒ ජාතිය විනිශ්චය කළ පසු, ඔව්හු බොහෝ සම්පත් රැගෙන පිටත් ව යන්නාහ. </span></span><span class="verse v15" data-usfm="GEN.15.15"><span class="label">15</span><span class="content">නුඹ යහතින් දවස් යවා, ඉන්පසු දිගායු සම්පත් වළඳා භූමදාන කරනු ලබන්නෙහි ය. </span></span><span class="verse v16" data-usfm="GEN.15.16"><span class="label">16</span><span class="content">එහෙත්, සතර වන පරම්පරාවේ දී ඔව්හු නැවත මෙහි පැමිණෙන්නෝ ය. මන්ද, අමෝරිවරුන්ගේ දුෂ්ටකම තව ම නිම වී නැති හෙයිනැ”යි වදාළ සේක.</span></span> 
     </div> 
     <div class="p"> <span class="verse v16" data-usfm="GEN.15.16"><span class="content"> </span></span><span class="verse v17" data-usfm="GEN.15.17"><span class="label">17</span><span class="content">තවද, ඉර බැස යයි; අඳුර පැමිණෙයි; දෙපළු කරන ලද සතුන් මැදින් යන දුම් නඟින උදුනක් ද, දිළිසෙන ගිනි හුළක් ද, පෙනේ. </span></span><span class="verse v18" data-usfm="GEN.15.18"><span class="label">18</span><span class="content">ඒ දවසේ දී සමිඳාණන් වහන්සේ ආබ්‍රම් සමඟ ගිවිසුමක් පිහිටුවමින්, “මිසරයේ ගංගාවේ සිට යුප්‍රටීස් මහ ගංගාව දක්වා </span></span><span class="verse v19" data-usfm="GEN.15.19"><span class="label">19</span><span class="content">කේනිවරුන් හා කෙනිස්සිවරුන් ද, කද්මොනිවරුන් හා </span></span><span class="verse v20" data-usfm="GEN.15.20"><span class="label">20</span><span class="content">හිත්තීවරුන් ද, පෙරිස්සිවරුන් හා රෙපාවරුන් ද, </span></span><span class="verse v21" data-usfm="GEN.15.21"><span class="label">21</span><span class="content">අමෝරිවරුන් හා කානානිවරුන් ද, ගිර්ගාෂිවරුන් හා ජෙබුසිවරුන් ද සතු මේ දේශය නුඹේ පෙළපතට මම දෙමි”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>