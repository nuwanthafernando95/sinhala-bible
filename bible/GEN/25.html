<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch25" data-usfm="GEN.25">  
     <div class="s1"> <span class="heading"><b>ආබ්‍රහම්ගෙන් පැවතුණු තවත් පෙළපතක්</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 1:32-33</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="GEN.25.1"><span class="label">1</span><span class="content">ආබ්‍රහම් නැවත කෙතුරා නම් බිරිඳක සරණ පාවාගත්තේ ය. </span></span><span class="verse v2" data-usfm="GEN.25.2"><span class="label">2</span><span class="content">ඈ ඔහුගෙන් සිම්රාම්, ජොක්ෂාන්, මෙදාන්, මිදියාන්, ඉෂ්බාක් සහ ෂුවා ලැබුවා ය. </span></span><span class="verse v3" data-usfm="GEN.25.3"><span class="label">3</span><span class="content">ජොක්ෂාන්ට දාව ෂෙබා සහ දෙදාන් ඉපදුණෝ ය. දෙදාන්ගේ පුත්‍රයෝ නම් අෂුරිම්, ලෙටුෂිම් සහ ලෙයුම්මි ය. </span></span><span class="verse v4" data-usfm="GEN.25.4"><span class="label">4</span><span class="content">මිදියාන්ගේ පුත්‍රයෝ නම්, ඒපා, ඒපෙර්, හෙනාක්, අබිදා සහ එල්දායා ද ය. මේ සියල්ලෝ කෙතුරාගේ දරුවෝ ය.</span></span> 
     </div> 
     <div class="p"> <span class="verse v4" data-usfm="GEN.25.4"><span class="content"> </span></span><span class="verse v5" data-usfm="GEN.25.5"><span class="label">5</span><span class="content">ආබ්‍රහම් තමන් සතු සියල්ල ඊසාක්ට පවරා දුන්නේ ය. </span></span><span class="verse v6" data-usfm="GEN.25.6"><span class="label">6</span><span class="content">එහෙත්, තම උපභාර්යාවන්ගේ පුතුන්ට තෑගි දී, තමන් ජීවත් ව සිටිය දී ම, ඊසාක්ගෙන් ඒ පුත්‍රයන් ඈත් කොට, ඔවුන් නැගෙනහිරින් පිහිටි පෙරදිග රටට යැව්වේ ය.</span></span> 
     </div> 
     <div class="s1"> <span class="heading"><b>ආබ්‍රහම්ගේ මරණය හා භූමදානය</b></span> 
     </div> 
     <div class="p"> <span class="verse v6" data-usfm="GEN.25.6"><span class="content"> </span></span><span class="verse v7" data-usfm="GEN.25.7"><span class="label">7</span><span class="content">ආබ්‍රහම් ජීවත් වූ මුළු කාලය අවුරුදු එකසිය හැත්තෑපහක් විය. </span></span><span class="verse v8" data-usfm="GEN.25.8"><span class="label">8</span><span class="content">මෙසේ ඔහු දිගායු වළඳා පූර්ණ මහලු වයසේ දී අවසන් හුස්ම හෙළා මරණයට පත් වූ පසු පවුලේ සුසාන භූමියේ තැන්පත් කරන ලදී. </span></span><span class="verse v9" data-usfm="GEN.25.9"><span class="label">9</span><span class="content">එවිට ඊසාක් සහ ඉෂ්මායෙල් වන ඔහුගේ පුත්‍රයෝ මම්රේ ඉදිරියෙහි වූ හිත්තීය ජාතික ශොහර්ගේ පුත් එප්‍රොන්ගේ ඉඩමෙහි පිහිටි මක්පේලාගේ ගුහාවෙහි ඔහු භූමදානය කළහ. </span></span><span class="verse v10" data-usfm="GEN.25.10"><span class="label">10</span><span class="content">යථෝක්ත ඉඩම ආබ්‍රහම්, හිත්තීවරුන්ගෙන් මිලට ගත් එකකි. එහි ආබ්‍රහම් ද ඔහුගේ බිරිඳ වන සාරා ද භූමදාන කරනු ලැබූ හ. </span></span><span class="verse v11" data-usfm="GEN.25.11"><span class="label">11</span><span class="content">ආබ්‍රහම්ගේ මරණින් පසු දෙවියන් වහන්සේ ඔහුගේ පුත් ඊසාක්ට ආශීර්වාද කළ සේක. ඊසාක් ද ලහයි-රොයිහි ළිඳ අසල පදිංචි විය.</span></span> 
     </div> 
     <div class="s1"> <span class="heading"><b>ඉෂ්මායෙල්ගේ පෙළපත</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 1:28-31</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="GEN.25.11"><span class="content"> </span></span><span class="verse v12" data-usfm="GEN.25.12"><span class="label">12</span><span class="content">පහත දක්වනුයේ ආබ්‍රහම්ගේ පුත් ඉෂ්මායෙල්ගේ පෙළපත ය; සාරාගේ සේවිකාව වන මිසර ජාතික හාගර්, ආබ්‍රහම්ට දාව ඉෂ්මායෙල් ලැබුවා ය. </span></span><span class="verse v13" data-usfm="GEN.25.13"><span class="label">13</span><span class="content">පෙළපත් අනුව ඉෂ්මායෙල්ගේ පුත්‍රයන්ගේ නාමාවලිය මෙසේ ය: ඉෂ්මායෙල්ගේ කුලුඳුලා නෙබායොත් ය; ඉන්පසු කේදාර්, අද්බෙයෙල්, මිබිසාම්, </span></span><span class="verse v14" data-usfm="GEN.25.14"><span class="label">14</span><span class="content">මිෂ්මා, දුමා, මස්සා, </span></span><span class="verse v15" data-usfm="GEN.25.15"><span class="label">15</span><span class="content">හදද්, තේමා, ජෙතුර්, නාපීෂ් සහ කේදෙමා යන මොවුහු ය. </span></span><span class="verse v16" data-usfm="GEN.25.16"><span class="label">16</span><span class="content">මේ දැක්වූයේ ජනපද හා කඳවුරු අනුව ඉෂ්මායෙල්ගේ පුත්‍රයන්ගේ නාමාවලිය වේ. මොවුහු ගෝත්‍ර දොළසක ගෝත්‍රපතීහු දොළසකි. </span></span><span class="verse v17" data-usfm="GEN.25.17"><span class="label">17</span><span class="content">ඉෂ්මායෙල් අවුරුදු එකසිය තිස්හතක් ආයු වළඳා, අවසන් හුස්ම හෙළා මියගිය පසු පවුලේ සුසාන භූමියේ තැන්පත් කරන ලදී. </span></span><span class="verse v18" data-usfm="GEN.25.18"><span class="label">18</span><span class="content">ඔහුගෙන් පැවතෙන්නෝ හවිලාහි සිට අසිරියාවට යන මගෙහි මිසර දේශයට පෙරදිගින් පිහිටි ෂූර් දක්වා වාසය කළහ. ඔව්හු තම ඥාතීන්ගෙන් ඈත් ව ජීවත් වූ හ.</span></span> 
     </div> 
     <div class="s1"> <span class="heading"><b>ඒසව් හා ජාකොබ්ගේ උපත</b></span> 
     </div> 
     <div class="p"> <span class="verse v18" data-usfm="GEN.25.18"><span class="content"> </span></span><span class="verse v19" data-usfm="GEN.25.19"><span class="label">19</span><span class="content">පහත දක්වනුයේ ආබ්‍රහම්ගේ පුත් ඊසාක්ගේ පෙළපත ය. ආබ්‍රහම්ට දාව ඊසාක් ඉපදිණි. </span></span><span class="verse v20" data-usfm="GEN.25.20"><span class="label">20</span><span class="content">මොහු පදන්-අරාම්හි අරමීය ජාතික බෙතුයෙල්ගේ දුව හා අරමීය ජාතික ලාබන්ගේ සොහොයුරිය ද වන රෙබෙකා සිය බිරිඳ මෙන් සරණපාවාගන්න කල්හි ඔහුගේ වයස අවුරුදු සතළිසකි. </span></span><span class="verse v21" data-usfm="GEN.25.21"><span class="label">21</span><span class="content">ඈ වඳ ස්ත්‍රියක වූයෙන්, ඔහු තම බිරිඳ උදෙසා බැගෑපත් ලෙස සමිඳාණන් වහන්සේ අයැදී ය. උන් වහන්සේ ඔහුගේ ඉල්ලීමට සවන් දුන් සේක. රෙබෙකා ගැබ්ගත්තා ය. </span></span><span class="verse v22" data-usfm="GEN.25.22"><span class="label">22</span><span class="content">ඇගේ කුසෙහි හුන් දරුවන් දඟලන්න ගත් විට, “තත්ත්වය මෙහෙම නම් මා ඉඳලා කුමකට දැ”යි කියමින්, ඕ සමිඳාණන් වහන්සේගෙන් විමසීමට ගියා ය. </span></span><span class="verse v23" data-usfm="GEN.25.23"><span class="label">23</span><span class="content">සමිඳාණන් වහන්සේ ඈට කතා කොට මෙසේ වදාළ සේක:</span></span> 
     </div> 
     <div class="q2"> <span class="verse v23" data-usfm="GEN.25.23"><span class="content">“ජාතීන් දෙකක් ඔබ කුස තුළ ඇත;</span></span> 
     </div> 
     <div class="q2"> <span class="verse v23" data-usfm="GEN.25.23"><span class="content">දෙවර්ගයක සෙනඟක් ඔබ කුසෙන් බෙදී නික්මෙති.</span></span> 
     </div> 
     <div class="q2"> <span class="verse v23" data-usfm="GEN.25.23"><span class="content">එක සෙනඟක් අනිකට වඩා බලවත් වෙති;</span></span> 
     </div> 
     <div class="q2"> <span class="verse v23" data-usfm="GEN.25.23"><span class="content">වැඩිමලා බාලයාට මෙහෙ කරනු ඇත.”</span></span> 
     </div> 
     <div class="p"> <span class="verse v23" data-usfm="GEN.25.23"><span class="content"> </span></span><span class="verse v24" data-usfm="GEN.25.24"><span class="label">24</span><span class="content">ඇගේ ප්‍රසූත කාලය සම්පූර්ණ වූ විට, මෙන්න, ඇගේ කුසෙහි නිඹුල් දරුවෝ සිටියහ. </span></span><span class="verse v25" data-usfm="GEN.25.25"><span class="label">25</span><span class="content">පළමුවැන්නා උපන්නේ ය. ඔහු රතු පාට ය, ඔහුගේ ඇඟ පුරා ම ලෝම වැස්මක් මෙන් විය. එබැවින් ඔහුට ඒසව් යන නම දෙන ලදී. </span></span><span class="verse v26" data-usfm="GEN.25.26"><span class="label">26</span><span class="content">ඉන්පසු උපන්නේ ඔහුගේ සහෝදරයා ය. ඔහු තම අතින් ඒසව්ගේ විලුඹ අල්ලාගෙන සිටියේ ය. එබැවින් ඔහුට ජාකොබ් යන නම දෙන ලදී. රෙබෙකාට මොවුන් ලැබෙන විට ඊසාක්ගේ වයස අවුරුදු හැටකි.</span></span> 
     </div> 
     <div class="s1"> <span class="heading"><b>ඒසව් සිය ජන්ම උරුමය විකිණීම</b></span> 
     </div> 
     <div class="p"> <span class="verse v26" data-usfm="GEN.25.26"><span class="content"> </span></span><span class="verse v27" data-usfm="GEN.25.27"><span class="label">27</span><span class="content">දරුවෝ දෙදෙන වැඩුණාහ. ඒසව් එළිමහනේ වසන දක්ෂ දඩයම්කාරයෙක් විය. ජාකොබ් කූඩාරම්වල වසන නිශ්චල මිනිසෙක් විය. </span></span><span class="verse v28" data-usfm="GEN.25.28"><span class="label">28</span><span class="content">ඊසාක්, ඒසව් ගෙනා මුව මස් කෑ හෙයින් ඔහුට වඩා කැමැති විය; එහෙත් රෙබෙකා වඩා කැමැති වූයේ ජාකොබ්ට ය.</span></span> 
     </div> 
     <div class="p"> <span class="verse v28" data-usfm="GEN.25.28"><span class="content"> </span></span><span class="verse v29" data-usfm="GEN.25.29"><span class="label">29</span><span class="content">දිනක් ජාකොබ් ව්‍යංජනයක් පිළියෙළ කෙළේ ය. එවිට ඒසව් බොහෝ විඩාවට පත් ව, කෙතෙහි සිට පැමිණියේ ය. </span></span><span class="verse v30" data-usfm="GEN.25.30"><span class="label">30</span><span class="content">ඔහු ජාකොබ්ට කතා කොට, “කරුණාකර, ඔය රතු පාට ව්‍යංජනයෙන් කෑමට මට දෙන්න; බලන්න, මට හරි මහන්සි ය”යි කී ය. මේ කරුණ නිසා ඔහුට ඒදොම් යන නම දෙන ලදී. </span></span><span class="verse v31" data-usfm="GEN.25.31"><span class="label">31</span><span class="content">එවිට ජාකොබ් ද, “එසේ නම් කුලුඳුල්කමේ උරුමය අද දින මට විකුණන්නැ”යි කී ය. </span></span><span class="verse v32" data-usfm="GEN.25.32"><span class="label">32</span><span class="content">එවිට ඒසව් පිළිතුරු දෙමින්, “මම දැන් මරණාසන්න ව සිටිමි. කුලුඳුල්කමේ උරුමයෙන් මට කුමන වැඩක් දැ”යි පැවසී ය. </span></span><span class="verse v33" data-usfm="GEN.25.33"><span class="label">33</span><span class="content">ජාකොබ්, “එසේ නම් අද මා ඉදිරියෙහි දිවුරන්නැ”යි කීවෙන්, ඒසව් ඔහු ඉදිරියෙහි දිවුරුවේ ය. මෙලෙස ඒසව් කුලුඳුල්කමේ උරුමය ජාකොබ්ට විකිණී ය. </span></span><span class="verse v34" data-usfm="GEN.25.34"><span class="label">34</span><span class="content">ඉන්පසු ජාකොබ් රොටි සහ එලවළු ව්‍යංජනය ඒසව්ට දුනි. ඔහු කා බී, නැඟිට යන්න ගියේය. මෙසේ ඒසව් සිය කුලුඳුල්කමට හිමි උරුමය සුළු කොට සැලකී ය.</span></span> 
     </div> 
    </div> 
   </div> 
  </div>
 </body>
</html>