<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch34" data-usfm="GEN.34">  
     <div class="s1"> <span class="heading"><b>ජාකොබ්ගේ දුව දූෂණය කරනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.34.1"><span class="label">1</span><span class="content">ජාකොබ්ට දාව ලෙයා ලැබූ දුව වන දීනා, දේශයේ කාන්තාවන් හමුවීමට නික්ම ගියා ය. </span></span><span class="verse v2" data-usfm="GEN.34.2"><span class="label">2</span><span class="content">එවිට දේශයේ අධිපති වූ, හිවීය ජාතික හාමොර්ගේ පුත්, ෂෙකෙම් ඈ දැක, ඈ පැහැරගෙන ගොස් ඈ සමඟ සැතපී, ඈ දූෂණය කෙළේ ය. </span></span><span class="verse v3" data-usfm="GEN.34.3"><span class="label">3</span><span class="content">ඔහුගේ සිත ද ජාකොබ්ගේ දුව වන දීනා කෙරෙහි තදින් ඇදී ගියෙන්, ඔහු තරුණියට පෙම් කර, ඈ අස්වැසී ය. </span></span><span class="verse v4" data-usfm="GEN.34.4"><span class="label">4</span><span class="content">ෂෙකෙම් සිය පියා වන හාමොර්ට කතා කොට, “මේ තරුණිය මට බිරිඳ කොට ලබා දෙන්නැ”යි ඉල්ලී ය.</span></span> 
     </div> 
     <div class="p"> <span class="verse v4" data-usfm="GEN.34.4"><span class="content"> </span></span><span class="verse v5" data-usfm="GEN.34.5"><span class="label">5</span><span class="content">ඔහු තම දුව වන දීනා දූෂණය කළ බව ජාකොබ් දැනගත්තේ ය. එකල ඔහුගේ පුතුන්, ඔහුගේ ගවයන් සමඟ තණ පිට්ටනියේ සිටිය බැවින්, ඔවුන් එන තෙක් ජාකොබ් නිහඬ ව සිටියේ ය. </span></span><span class="verse v6" data-usfm="GEN.34.6"><span class="label">6</span><span class="content">ෂෙකෙම්ගේ පියා වන හාමොර් ද ජාකොබ් සමඟ කතා කිරීමට ඔහු වෙත පිටත් ව ගියේය. </span></span><span class="verse v7" data-usfm="GEN.34.7"><span class="label">7</span><span class="content">ජාකොබ්ගේ පුත්‍රයන් තණ පිට්ටනියෙන් පැමිණි පසු ඔව්හු මෙය අසා, කම්පා වී කෝපාවිෂ්ට වූ හ. මන්ද, ෂෙකෙම්, ජාකොබ්ගේ දුව දූෂණය කිරීමෙන් ඉශ්රායෙල් ජනයා අතර නොකටයුතු සැහැසිකමක් කළ හෙයිනි. </span></span><span class="verse v8" data-usfm="GEN.34.8"><span class="label">8</span><span class="content">හාමොර් ද ඔවුන් සමඟ කතා කරමින්, “මාගේ පුත්‍ර ෂෙකෙම්, ඔබේ දියණියට පෙම් බැඳ සිටියි. ඇය ඔහුට භාර්යාව මෙන් පාවා දෙන ලෙස මම අයැද සිටිමි. </span></span><span class="verse v9" data-usfm="GEN.34.9"><span class="label">9</span><span class="content">ඇරත්, ඔබ අප සමඟ විවාහ ගිවිසුම් කරගන්න. ඔබේ දූවරුන් අපට දී, අපේ දූවරුන් ඔබ ගන්න. </span></span><span class="verse v10" data-usfm="GEN.34.10"><span class="label">10</span><span class="content">මෙලෙස ඔබට අප සමඟ වාසය කළ හැක. රට ද ඔබ ඉදිරියෙහි ඇත. එහි වාසය කොට, නිදහසේ වෙළහෙළඳාම් කර වතුපිටි අයිති කරගන්නැ”යි කී ය.</span></span> 
     </div> 
     <div class="p"> <span class="verse v10" data-usfm="GEN.34.10"><span class="content"> </span></span><span class="verse v11" data-usfm="GEN.34.11"><span class="label">11</span><span class="content">එවිට ෂෙකෙම් ඇගේ පියාට හා ඇගේ සොහොයුරන්ට කතා කොට, “ඔබ හැම මට කරුණාව පෙන්වනු මැනව! ඔබ මාගෙන් යමක් ඉල්ලන්නහු ද, එය මම දෙන්නෙමි. </span></span><span class="verse v12" data-usfm="GEN.34.12"><span class="label">12</span><span class="content">තරුණිය මට භාර්යාව කොට දෙන්නහු නම්, ඉතා විශාල දායාදයක් හා තෑගි බෝග මාගෙන් ඉල්ලන්න, ඔබ මාගෙන් ඉල්ලන ඕනෑ ම දෙයක් මම ඔබට දෙන්නෙමි”යි කීවේ ය.</span></span> 
     </div> 
     <div class="p"> <span class="verse v12" data-usfm="GEN.34.12"><span class="content"> </span></span><span class="verse v13" data-usfm="GEN.34.13"><span class="label">13</span><span class="content">ෂෙකෙම්, ඔවුන්ගේ සහෝදරී වන දීනා දූෂණය කළ බැවින් ජාකොබ්ගේ පුත්‍රයෝ ද ෂෙකෙම් සහ ඔහුගේ පියා වන හාමොර්ට කපටි ලෙස උත්තර දුන්හ. </span></span><span class="verse v14" data-usfm="GEN.34.14"><span class="label">14</span><span class="content">“අපට මෙබඳු දෙයක් කළ නොහැක. අචර්මඡේදිත කෙනෙකුට අපේ සහෝදරී දීම අපට නින්දාවකි. </span></span><span class="verse v15" data-usfm="GEN.34.15"><span class="label">15</span><span class="content">එහෙත් ඔබ අතර සෑම පිරිමියෙක් ම චර්මඡේදිත වී අප හා සමාන වන්නහු නම්, ඔබ කියන දේට අපට එකඟ විය හැක. </span></span><span class="verse v16" data-usfm="GEN.34.16"><span class="label">16</span><span class="content">එවිට අපේ දූවරුන් දී ඔබේ දූවරුන් අපි ගන්නෙමු. ඇරත් අපි ඔබ සමඟ වාසය කරමින් එක ජනතාවක් වන්නෙමු. </span></span><span class="verse v17" data-usfm="GEN.34.17"><span class="label">17</span><span class="content">එහෙත් ඔබ චර්මඡේදිත වීම ගැන අපට ඇහුම්කන් නොදෙන්නහු නම්, අපි අපේ දුව රැගෙන යන්නෙමු”යි කීවෝ ය.</span></span> 
     </div> 
     <div class="p"> <span class="verse v17" data-usfm="GEN.34.17"><span class="content"> </span></span><span class="verse v18" data-usfm="GEN.34.18"><span class="label">18</span><span class="content">ඔවුන්ගේ කීමට හාමොර් සහ ඔහු පුත් ෂෙකෙම් කැමැති වූ හ. </span></span><span class="verse v19" data-usfm="GEN.34.19"><span class="label">19</span><span class="content">තරුණයා ද ජාකොබ්ගේ දුවට ඇලුම් ව සිටි බැවින්, ඔහු ද යෝජිත දේ කිරීමට පමා නො වී ය. තවද, ඔහු තම පියාගේ ගෘහයේ ඉතා ම වැදගත් තැනැත්තා විය.</span></span> 
     </div> 
     <div class="p"> <span class="verse v19" data-usfm="GEN.34.19"><span class="content"> </span></span><span class="verse v20" data-usfm="GEN.34.20"><span class="label">20</span><span class="content">එබැවින් හාමොර් සහ ඔහු පුත් ෂෙකෙම්, නුවර වාසල් දොරටුවට අවුත්, නුවර වැසියන් සමඟ කතා කරමින්, </span></span><span class="verse v21" data-usfm="GEN.34.21"><span class="label">21</span><span class="content">“මේ මිනිසුන් අපට හිතවත් ය. එබැවින් රටෙහි පදිංචි වී, එහි නිදහස් ව යන්න එන්න ඔවුන්ට ඉඩ හරිමු. බලන්න, රටෙහි ඔවුන්ටත් සෑහෙන තරම් ඉඩ ඇත. අපි ඔවුන්ගේ දූවරුන් භාර්යාවන් කොට ගෙන, අපේ දූවරුන් ඔවුන්ට දෙමු. </span></span><span class="verse v22" data-usfm="GEN.34.22"><span class="label">22</span><span class="content">එහෙත්, අප සමඟ එකට වාසය කර එක සෙනඟක් වීමට ඒ මිනිසුන් කැමැති වන්නේ, අප අතර සිටින සෑම පිරිමියෙකු ම, ඔවුන් චර්මඡේදිත වී ඇති ලෙස, චර්මඡේදිත වුවහොත් පමණ ය. </span></span><span class="verse v23" data-usfm="GEN.34.23"><span class="label">23</span><span class="content">ඔවුන්ගේ ගව පට්ටි ද ඔවුන්ගේ වස්තුව ද ඔවුන්ගේ සියලු සතුන් ද අපේ නොවන්නේ ද? එබැවින් අපි ඔවුන් හා එකඟ වෙමු. එවිට ඔව්හු අප සමඟ වාසය කරන්නෝ ය”යි කී හ. </span></span><span class="verse v24" data-usfm="GEN.34.24"><span class="label">24</span><span class="content">වාසල් දොරටුවෙන් පිට වූ සියල්ලෝ ම හාමොර්ට සහ ඔහු පුත් ෂෙකෙම්ට ඇහුම්කන් දුන්හ. මෙලෙස වාසල් දොරටුවෙන් පිට වූ සියලු ම පිරිමි චර්මඡේදනය කරනු ලැබූ හ.</span></span> 
     </div> 
     <div class="p"> <span class="verse v24" data-usfm="GEN.34.24"><span class="content"> </span></span><span class="verse v25" data-usfm="GEN.34.25"><span class="label">25</span><span class="content">තුන් දිනකට පසු, ඔවුන් තවමත් තුවාළවලින් වේදනා විඳින කල්හි, ජාකොබ්ගේ පුතුන් දෙදෙනෙකු වන, සිමියොන් සහ ලෙවී යන දීනාගේ සහෝදරයෝ, තම කඩු රැගෙන, රහසින් නුවරට වැද, සියලු පිරිමින් මරාදැමූ හ. </span></span><span class="verse v26" data-usfm="GEN.34.26"><span class="label">26</span><span class="content">තවද, ඔව්හු හාමොර් සහ ඔහු පුත් ෂෙකෙම් ද කඩු පහරින් මරා, ෂෙකෙම්ගේ ගෙයින් දීනා රැගෙන පිට වී ගියහ. </span></span><span class="verse v27" data-usfm="GEN.34.27"><span class="label">27</span><span class="content">ජාකොබ්ගේ පුත්‍රයෝ ද තුවාළ ලැබූවන් පිටට පැන පහර දී නුවර කොල්ලකෑ හ. මන්ද, ඔහු තම සොහොයුරී දූෂණය කළ හෙයිනි. </span></span><span class="verse v28" data-usfm="GEN.34.28"><span class="label">28</span><span class="content">ඔව්හු ඔවුන්ගේ එළු බැටළු පට්ටි ද ගව පට්ටි ද කොටළුවන් ද නුවර හා පිට්ටනියේ තැබූ දේ ද </span></span><span class="verse v29" data-usfm="GEN.34.29"><span class="label">29</span><span class="content">ඔවුන්ගේ වස්තුව ද ගත්තෝ ය. ඔවුන්ගේ සියලු ම කුඩා දරුවන් ද භාර්යාවන් ද අල්ලාගෙන, ඔවුන්ගේ ගෙවල තිබූ සියල්ල ද කොල්ලකෑ හ.</span></span> 
     </div> 
     <div class="p"> <span class="verse v29" data-usfm="GEN.34.29"><span class="content"> </span></span><span class="verse v30" data-usfm="GEN.34.30"><span class="label">30</span><span class="content">එවිට ජාකොබ් සිමියොන්ට සහ ලෙවීට කතා කොට, “මේ දේශයේ වැසියන් වන කානානිවරුන් සහ පෙරිස්සිවරුන් අතර, මා දුගඳක් මෙන් පිළිකුලට ලක් කිරීමෙන් නුඹලා මට ලොකු අවැඩක් කර තිබේ. මට ඇත්තේ ගණනින් සුළු පිරිසකි. එබැවින් ඔවුන් මට විරුද්ධ ව එක පෙරමුණක් ගෙන, මා මරාදමනු ඇත. මෙසේ මාගේ මුළු පවුලත් මමත් විනාශ වී යන්නෙමු”යි කී ය. </span></span><span class="verse v31" data-usfm="GEN.34.31"><span class="label">31</span><span class="content">එවිට ඔව්හු උත්තර දෙමින්, “ඔහු අපේ සහෝදරිය වෙසඟනක ලෙස සැලකීම හරි දැ”යි ඇසූ හ.</span></span> 
     </div> 
    </div> 
   </div> 
  </div>
 </body>
</html>