<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch24" data-usfm="GEN.24">  
     <div class="s1"> <span class="heading"><b>ඊසාක්ගේ විවාහය</b></span> 
     </div> 
     <div class="p"> <span class="content"> </span><span class="verse v1" data-usfm="GEN.24.1"><span class="label">1</span><span class="content">ආබ්‍රහම් වයස්ගත මහල්ලෙක් විය; සමිඳාණන් වහන්සේ ද හැම අතින් ම ඔහුට ආශීර්වාද කොට තිබිණි. </span></span><span class="verse v2" data-usfm="GEN.24.2"><span class="label">2</span><span class="content">ඔහු තමා සතු සියල්ල බලාහදාගත් නිවසේ දෙටු මෙහෙකරුවාට කතා කොට, “කරුණාකර, මාගේ කලවය යට නුඹ අත තබන්න; </span></span><span class="verse v3" data-usfm="GEN.24.3"><span class="label">3</span><span class="content">මා පදිංචි වී සිටින කානාන් දේශයේ කාන්තාවන් අතුරින් භාර්යාවක මාගේ පුත්‍රයාට නුඹ තෝරා නොගන්නා ලෙසත්, </span></span><span class="verse v4" data-usfm="GEN.24.4"><span class="label">4</span><span class="content">මාගේ රටට, මාගේ ඥාතීන් අතරට නුඹ ගොස්, මා පුත් ඊසාක්ට භාර්යාවක ගන්නා ලෙසත්, ස්වර්ගයේ දෙවියන් වහන්සේ ද, පොළොවේ දෙවියන් වහන්සේ ද වන සමිඳාණන් වහන්සේගේ නාමයෙන් මම නුඹ දිවුරවමි”යි කීවේ ය. </span></span><span class="verse v5" data-usfm="GEN.24.5"><span class="label">5</span><span class="content">මෙහෙකරුවා එවිට ඔහුට කියනුයේ, “සමහරවිට ඒ කාන්තාව මා සමඟ මේ රටට ඒමට අකමැති වන්නට පුළුවන, එසේ වුවහොත් ඔබ නික්ම ආ රටට ම, මා ඔබේ පුත්‍රයා ගෙන යා යුතු දැ”යි ඇසී ය.</span></span> 
     </div> 
     <div class="p"> <span class="verse v5" data-usfm="GEN.24.5"><span class="content"> </span></span><span class="verse v6" data-usfm="GEN.24.6"><span class="label">6</span><span class="content">ආබ්‍රහම් උත්තර දෙමින්, “මාගේ පුතා නම් නැවත එහි නොගෙන යෑමට තරයේ සිතට ගන්න. </span></span><span class="verse v7" data-usfm="GEN.24.7"><span class="label">7</span><span class="content">මාගේ පියාගේ ගෘහයෙන් ද මාගේ ඥාතීන්ගේ දේශයෙන් ද මා ගෙනා, මට දිවුරා වදාළ, ස්වර්ගයෙහි දෙවි සමිඳාණන් වහන්සේ, ‘මේ රට නුඹේ පෙළපතට දෙන්නෙමි. නුඹට පෙරටු ව උන් වහන්සේ සිය දූතයා යවන සේක. නුඹ ඒ රටින් මාගේ පුත්‍රයාට භාර්යාවක ගත යුතු ය’යි මට වදාළ සේක. </span></span><span class="verse v8" data-usfm="GEN.24.8"><span class="label">8</span><span class="content">නුඹ කැටුව ඒමට ඒ කාන්තාව අකමැති වුවහොත් මා ඉදිරියෙහි දුන් දිවුරුමෙන් නුඹ නිදහස් ය. එහෙත්, නුඹ මා පුත්‍රයා නම්, එහි යළි නොගෙන යා යුතුය”යි කීවේ ය. </span></span><span class="verse v9" data-usfm="GEN.24.9"><span class="label">9</span><span class="content">එවිට මෙහෙකරුවා තම ස්වාමියා වන ආබ්‍රහම්ගේ කලවය යට අත තබමින් මේ කරුණ ගැන දිවුරුම් දුන්නේ ය.</span></span> 
     </div> 
     <div class="p"> <span class="verse v9" data-usfm="GEN.24.9"><span class="content"> </span></span><span class="verse v10" data-usfm="GEN.24.10"><span class="label">10</span><span class="content">ඉන්පසු මෙහෙකරුවා, තම ස්වාමියාට අයත් ඔටුවන්ගෙන් දස දෙනෙකු ද, ඔහු සතු සම්පතින් ඉස්තරම් කොටසක් ද රැගෙන පිටත් ව ගොස්, මෙසොපොතේමියේ නාහෝර් නම් නගරයට පැමිණියේ ය. </span></span><span class="verse v11" data-usfm="GEN.24.11"><span class="label">11</span><span class="content">ඔහු සවස් භාගයෙහි, කාන්තාවන් වතුර ඇදීමට එන වේලාවෙහි, නුවරින් පිටත ළිඳ ළඟ තමාගේ ඔටුවන් දණගැස්වී ය. </span></span><span class="verse v12" data-usfm="GEN.24.12"><span class="label">12</span><span class="content">පසුව ඔහු කතා කොට, “මාගේ ස්වාමියා වන ආබ්‍රහම්ගේ දෙවි සමිඳාණන් වහන්සේ, මට කරුණාකර, මෙදින මාගේ ගමන සාර්ථක කර මාගේ ස්වාමියාට කරුණාව දක්වන සේක්වා. </span></span><span class="verse v13" data-usfm="GEN.24.13"><span class="label">13</span><span class="content">මෙන්න, මම ළිඳ ළඟ සිටිමි. මේ නගරයේ කාන්තාවන් දැන් එනු ඇත. </span></span><span class="verse v14" data-usfm="GEN.24.14"><span class="label">14</span><span class="content">මම යම් තරුණියක අමතා, ‘කරුණාකර, මට වතුර ටිකක් බීමට ඔබේ කළය ඇල කරන්නැ’යි කියම් ද, එවිට ඒ තරුණිය, ‘බොන්න, මම ඔබේ ඔටුවන්ටත් වතුර දෙමි’යි කියන්නී ද, අන්න ඒ තරුණිය ඔබගේ දාසයා වන ඊසාක්ගේ බිරිඳ වීමට ඔබ නියම කළ තැනැත්තිය වේ වා! මෙලෙස ඔබ මාගේ ස්වාමියාට කරුණාව දැක්වූ බව මම දැනගන්නෙමි”යි කී ය.</span></span> 
     </div> 
     <div class="p"> <span class="verse v14" data-usfm="GEN.24.14"><span class="content"> </span></span><span class="verse v15" data-usfm="GEN.24.15"><span class="label">15</span><span class="content">ඔහු මෙසේ කියා නිම කරන්නටත් පෙර රෙබෙකා නම් තරුණිය තම උරහිස මත කළය තබාගෙන ආවා ය. ඈ ආබ්‍රහම්ගේ සොහොයුරු වන නාහෝර්ගේ බිරිඳ වූ, මිල්කාගේ පුත්‍රයා වන බෙතුයෙල්ගේ දුව ය. </span></span><span class="verse v16" data-usfm="GEN.24.16"><span class="label">16</span><span class="content">ඒ තරුණිය රූමත් ය. ඈ කන්‍යාංගනාවකි; කිසි ම පුරුෂයෙකු සමඟ සම්බන්ධයක් නොවී ය. ඈ ළිඳට බැස කළය පුරවාගෙන, උඩට පැමිණියා ය. </span></span><span class="verse v17" data-usfm="GEN.24.17"><span class="label">17</span><span class="content">ආබ්‍රහම්ගේ මෙහෙකරුවා ද ඈ වෙත දිව ගොස්, “කරුණාකර, ඔබේ කළයෙන් වතුර ටිකක් බොන්න මට ඉඩ හරින්නැ”යි කීවේ ය. </span></span><span class="verse v18" data-usfm="GEN.24.18"><span class="label">18</span><span class="content">“භවතාණෙනි, බොන්නැ”යි කියමින්, ඈ ඉක්මනින් කළය අතට ගෙන, ඔහුට බොන්න දුන්නා ය. </span></span><span class="verse v19" data-usfm="GEN.24.19"><span class="label">19</span><span class="content">මෙසේ ඈ ඔහුට බොන්න දුන් පසු, “ඔබේ ඔටුවන්ටත් උවමනා තරම් වතුර ඇද දෙමි”යි කියා, </span></span><span class="verse v20" data-usfm="GEN.24.20"><span class="label">20</span><span class="content">හනික වතුර කළය ගව ඔරුවේ වත් කොට, ඔටුවන් සියල්ලන්ට ම වතුර ඇදීම පිණිස නැවත ළිඳට දිව ගියා ය. </span></span><span class="verse v21" data-usfm="GEN.24.21"><span class="label">21</span><span class="content">මෙහෙකරුවා ද නිහඬ ව, ඈ දෙස බලාගත්ගමන්, ‘සමිඳාණන් වහන්සේ තමාගේ ගමන සාර්ථක කළ සේක් ද නැද්දැ’යි සිත සිතා සිටියේ ය.</span></span> 
     </div> 
     <div class="p"> <span class="verse v21" data-usfm="GEN.24.21"><span class="content"> </span></span><span class="verse v22" data-usfm="GEN.24.22"><span class="label">22</span><span class="content">ඔටුවන් වතුර බීවාට පසු ඔහු ඇගේ නාසයට වටිනා රන් මුද්දක් ද, ඇගේ අත්වලට වටිනා රන් වළලු දෙකක් ද දමා, </span></span><span class="verse v23" data-usfm="GEN.24.23"><span class="label">23</span><span class="content">“ඔබ කාගේ දියණියන් දැ යි කරුණාකර මට කියන්න; අපට නවාතැන් ගැනීමට ඔබ පියාගේ ගෘහයෙහි ඉඩකඩ ඇත් දැ”යි ඇසී ය. </span></span><span class="verse v24" data-usfm="GEN.24.24"><span class="label">24</span><span class="content">ඈ ද, “මම, නාහෝර් හා මිල්කාගේ පුත් බෙතුයෙල්ගේ දුව වෙමි. </span></span><span class="verse v25" data-usfm="GEN.24.25"><span class="label">25</span><span class="content">අප ළඟ සෑහෙන තරම් පිදුරුත්, සිව්පාවුන්ට දෙන කෑමත්, නැවතීමට ඉඩකඩත් ඇතැ”යි තවදුරටත් කීවා ය. </span></span><span class="verse v26" data-usfm="GEN.24.26"><span class="label">26</span><span class="content">ඔහු ද හිස නමා සමිඳාණන් වහන්සේට නමස්කාර කොට, </span></span><span class="verse v27" data-usfm="GEN.24.27"><span class="label">27</span><span class="content">“මාගේ ස්වාමියා වන ආබ්‍රහම්ගේ දෙවි සමිඳාණන් වහන්සේට ප්‍රශංසා වේ වා! උන් වහන්සේ තම කරුණාවත්, යහපත්කමත් ඔහු වෙතින් ඉවත් නොකළ සේක. ඔහුගේ සහෝදරයාගේ ම ගෙදරට කෙළින් ම මා ගෙන ආ සේකැ”යි කී ය.</span></span> 
     </div> 
     <div class="p"> <span class="verse v27" data-usfm="GEN.24.27"><span class="content"> </span></span><span class="verse v28" data-usfm="GEN.24.28"><span class="label">28</span><span class="content">තරුණිය දිව ගොස් සිදු වූ සියල්ල තම මවගේ නිවාසයෙහි සිටි අයට කීවා ය. </span></span><span class="verse v29" data-usfm="GEN.24.29"><span class="label">29</span><span class="content">රෙබෙකාට ලාබන් නම් සහෝදරයෙක් විය. මොහු ළිඳ ළඟ සිටි මිනිසා වෙත දිව ගියේය. </span></span><span class="verse v30" data-usfm="GEN.24.30"><span class="label">30</span><span class="content">මොහු තම සොහොයුරිය වන රෙබෙකා පැළඳ සිටි නාසාභරණය ද, ඇගේ අත්වලට දැමූ වළලු ද දැක, “ඒ මිනිසා මට මෙසේ කතා කෙළේ ය”යි ඈ පැවසූ වචන ඇසූ විගස ම ආබ්‍රහම්ගේ මෙහෙකරුවා වෙත පැමිණියේ ය. මෙහෙකරුවා ද ළිඳ ළඟ ඔටුවන් සමඟ සිටියේ ය. </span></span><span class="verse v31" data-usfm="GEN.24.31"><span class="label">31</span><span class="content">එවිට ලාබන් ඔහු අමතමින්, “සමිඳාණන් වහන්සේගෙන් ආසිරි ලත් භවතාණෙනි, පිටත සිටින්නේ මන් ද? ඇතුළට එන්න. මම නිවාසය ද ඔටුවන්ට ස්ථානයක් ද පිළියෙළ කෙළෙමි”යි කී ය. </span></span><span class="verse v32" data-usfm="GEN.24.32"><span class="label">32</span><span class="content">මෙහෙකරුවා නිවසට ඇතුළු විය. එවිට ලාබන් ඔටුවන්ගේ සෑදල ලිහා උන්ට පිදුරු ද කෑම ද දුන්නේ ය. තවද, ඔහු ආබ්‍රහම්ගේ මෙහෙකරුවාට හා පිරිසට පාද සේදීමට වතුර ද දුනි. </span></span><span class="verse v33" data-usfm="GEN.24.33"><span class="label">33</span><span class="content">පසුව ඔහු ඉදිරියෙහි කෑමට ආහාර තබන ලදී. එහෙත්, මෙහෙකරුවා කතා කොට, “ආහාර වළඳන්නට පළමුවෙන් මා ආ කාරිය කියන්න ඕනෑ ය”යි දැන්වී ය. ලාබන් ද, “එය කියන්නැ”යි පිළිතුරු දුනි.</span></span> 
     </div> 
     <div class="p"> <span class="verse v33" data-usfm="GEN.24.33"><span class="content"> </span></span><span class="verse v34" data-usfm="GEN.24.34"><span class="label">34</span><span class="content">එවිට ඔහු මෙසේ කී ය: “මම ආබ්‍රහම්ගේ මෙහෙකරුවෙක්මි. </span></span><span class="verse v35" data-usfm="GEN.24.35"><span class="label">35</span><span class="content">සමිඳාණන් වහන්සේ මාගේ ස්වාමියාට ඉමහත් ලෙස ආශීර්වාද කළ සේක. ඔහු දැන් ධනවෙතකි. උන් වහන්සේ ඔහුට එළු බැටළු පට්ටි ද ගව පට්ටි ද රන් රිදී ද දැසිදසුන් ද ඔටුවන් හා කොටළුවන් ද දී තිබේ. </span></span><span class="verse v36" data-usfm="GEN.24.36"><span class="label">36</span><span class="content">තවද, මාගේ ස්වාමියාගේ බිරිඳ වන සාරා ඇගේ මහලු වයසේ මාගේ ස්වාමියාගෙන් පුතෙකු ලැබුවා ය. ආබ්‍රහම් තමන් සතු සියල්ල ඔහුට පවරා ඇත. </span></span><span class="verse v37" data-usfm="GEN.24.37"><span class="label">37</span><span class="content">තවද, ඔහුගේ පුතු හට තමා වසන කානාන් දේශයේ කාන්තාවන් අතුරින් භාර්යාවක නො ගන්න ලෙසත්, </span></span><span class="verse v38" data-usfm="GEN.24.38"><span class="label">38</span><span class="content">ඔහුගේ පියාගේ ගෙවැසියන් හා ඥාතීන් වෙත ගොස් තම පුතු හට බිරිඳක නොගතහොත් මට සාපයක් වන ලෙසත් ස්වාමියා ඉදිරියේ මාගෙන් දිවුරුම් ගත්තේ ය. </span></span><span class="verse v39" data-usfm="GEN.24.39"><span class="label">39</span><span class="content">එවිට මම ඔහු අමතමින්, ‘ඒ කාන්තාව මා කැටුව ඒමට අකමැති විය හැකි’යි ආබ්‍රහම්ට කීවෙමි. </span></span><span class="verse v40" data-usfm="GEN.24.40"><span class="label">40</span><span class="content">එවිට ඔහු මට කතා කොට, ‘මා සේවය කරන සමිඳාණන් වහන්සේ නුඹ කැටුව සිය දූතයා එවමින් නුඹේ ගමන සාර්ථක කරන සේක. නුඹ මාගේ පුතු හට මාගේ ඥාතීන් අතුරින් හා මාගේ පියාගේ ගෘහයෙන් බිරිඳක ගත යුතු ය. </span></span><span class="verse v41" data-usfm="GEN.24.41"><span class="label">41</span><span class="content">නුඹ මාගේ ඥාතීන් වෙත පැමිණි විට මට දුන් දිවුරුමෙන් නුඹ නිදහස් ය, ඔව්හු නුඹට කාන්තාවක නොදෙන්නෝ නම් මට දුන් දිවුරුමෙන් නුඹ නිදහස් ය’යි කීවේ ය.</span></span> 
     </div> 
     <div class="p"> <span class="verse v41" data-usfm="GEN.24.41"><span class="content"> </span></span><span class="verse v42" data-usfm="GEN.24.42"><span class="label">42</span><span class="content">“මම ද අද ළිඳ ළඟට පැමිණ, මාගේ ස්වාමීන් වන ආබ්‍රහම්ගේ දෙවි සමිඳාණන් වහන්ස, ඔබ මා යන ගමන සාර්ථක කරන සේක් නම්, </span></span><span class="verse v43" data-usfm="GEN.24.43"><span class="label">43</span><span class="content">මෙන්න, මම ළිඳ ළඟ සිටිමි. දැන් කන්‍යාවක වතුර ඇදීමට පැමිණි විට මම ඈ අමතා, ‘කරුණාකර, මට වතුර ටිකක් බීමට ඔබේ කළය ඇල කරන්නැ’යි කියන්නෙමි. </span></span><span class="verse v44" data-usfm="GEN.24.44"><span class="label">44</span><span class="content">‘ඔබත් බොන්න. ඔබේ ඔටුවන්ට ද මම වතුර අදින්නෙමි’ කියා යම් කන්‍යාවක් මට කියන්නී ද, අන්න, ඒ තැනැත්තී සමිඳාණන් වහන්සේ මාගේ ස්වාමියාගේ පුත්‍රයා හට නියම කළ බිරිඳ වේවා යි මම සිතුවෙමි.</span></span> 
     </div> 
     <div class="p"> <span class="verse v44" data-usfm="GEN.24.44"><span class="content"> </span></span><span class="verse v45" data-usfm="GEN.24.45"><span class="label">45</span><span class="content">“මෙලෙස මා සිතූ විගස ම පුදුමයකි, රෙබෙකා කළය උරහිස මත තබාගෙන පැමිණියා ය; ඈ ළිඳට බැස ගොස් වතුර අදින විට, ‘කරුණාකර, මට වතුර ටිකක් බොන්න ඉඩ හරින්නැ’යි කීවෙමි. </span></span><span class="verse v46" data-usfm="GEN.24.46"><span class="label">46</span><span class="content">ඈ ද කඩිනම් කොට කළය ඇලකර, ‘බොන්න, මම ඔබේ ඔටුවන්ටත් වතුර දෙමි’යි කීවා ය. මෙසේ මා බීවායින් පසු ඈ මගේ ඔටුවන්ට ද වතුර දුන්නා ය. </span></span><span class="verse v47" data-usfm="GEN.24.47"><span class="label">47</span><span class="content">පසුව මම, ‘ඔබ කාගේ දියණියන් දැ’යි ඇසීමි. ඈ ද, ‘මම නාහෝර්ගෙන් මිල්කා ලැබූ පුත්‍රයා වන බෙතුයෙල්ගේ දුව වෙමි’යි කී විට, මම ඇගේ නාසයට මුදුව ද අත්වලට වළලු ද දැමීමි. </span></span><span class="verse v48" data-usfm="GEN.24.48"><span class="label">48</span><span class="content">ඉන්පසු මම හිස නමා සමිඳාණන් වහන්සේට නමස්කාර කෙළෙමි. ඇරත්, මාගේ ස්වාමියා වන ආබ්‍රහම්ගේ පුත්‍රයාට ඔහුගේ සොහොයුරුගේ දියණිය ලැබෙන පිණිස මා යන මඟ ගෙන ගිය, ඔහුගේ දෙවි සමිඳාණන් වහන්සේට ප්‍රශංසා කෙළෙමි. </span></span><span class="verse v49" data-usfm="GEN.24.49"><span class="label">49</span><span class="content">දැන් ඔබ මාගේ ස්වාමියාට කරුණාව හා හිතවත්කම දක්වන්න කැමැති නම් මට එසේ කියන්න; අකමැති නම් එය ද කියන්න; එවිට කුමක් කළ යුතුදැ යි මම තීරණය කරමි.”</span></span> 
     </div> 
     <div class="p"> <span class="verse v49" data-usfm="GEN.24.49"><span class="content"> </span></span><span class="verse v50" data-usfm="GEN.24.50"><span class="label">50</span><span class="content">එවිට ලාබන් සහ බෙතුයෙල් පිළිතුරු දෙමින්, “මෙය සමිඳාණන් වහන්සේගෙන් පැමිණි දෙයකි, කැමැත්ත හෝ අකමැත්ත හෝ දැක්වීම අපට නුපුළුවන. </span></span><span class="verse v51" data-usfm="GEN.24.51"><span class="label">51</span><span class="content">මෙන්න, රෙබෙකා ඔබ ඉදිරියෙහි සිටියි. ඇය රැගෙන යන්න. සමිඳාණන් වහන්සේ වදාළ ලෙස ඈ ඔබ ස්වාමියාගේ පුත්‍රයාගේ භාර්යාව වේ වා”යි කී හ. </span></span><span class="verse v52" data-usfm="GEN.24.52"><span class="label">52</span><span class="content">ඔවුන්ගේ මේ වචන ඇසූ විට ආබ්‍රහම්ගේ මෙහෙකරුවා පසඟ පිහිටුවා සමිඳාණන් වහන්සේට නමස්කාර කෙළේ ය. </span></span><span class="verse v53" data-usfm="GEN.24.53"><span class="label">53</span><span class="content">තවද, ඔහු රන් රිදී ආභරණ ද වස්ත්‍ර ද ගෙන රෙබෙකාට ප්‍රදානය කෙළේ ය. ඇගේ සහෝදරයාට හා මවට ද වටිනා තෑගි බෝග දුන්නේ ය.</span></span> 
     </div> 
     <div class="p"> <span class="verse v53" data-usfm="GEN.24.53"><span class="content"> </span></span><span class="verse v54" data-usfm="GEN.24.54"><span class="label">54</span><span class="content">ආබ්‍රහම්ගේ මෙහෙකරුවා හා පිරිස කා බී මුළු රාත්‍රිය එහි ගත කළහ. උදෑසන ඔවුන් නැඟිටි පසු ඔහු කතා කොට, “මාගේ ස්වාමියා වෙත යෑමට මට අවසර දෙන්නැ”යි කී ය. </span></span><span class="verse v55" data-usfm="GEN.24.55"><span class="label">55</span><span class="content">එවිට රෙබෙකාගේ සොහොයුරා සහ මව කතා කරමින්, “තරුණිය අප සමඟ තව ටික දිනක්, අඩු ගානේ දහ දිනක් වත් සිටියා වේ. පසු ව ඈට යත හැකිය”යි පිළිතුරු දුන්හ. </span></span><span class="verse v56" data-usfm="GEN.24.56"><span class="label">56</span><span class="content">එහෙත්, මෙහෙකරුවා ඔවුන් අමතා, “මා පමා නොකරන්න. මාගේ ගමන සාර්ථක කෙළේ සමිඳාණන් වහන්සේ ය. මාගේ ස්වාමියා වෙත යෑමට මට ඉඩ හරින්නැ”යි කී ය. </span></span><span class="verse v57" data-usfm="GEN.24.57"><span class="label">57</span><span class="content">එවිට ඔව්හු, “අපි තරුණිය කැඳවා ඇගෙන් විමසමු”යි පිළිතුරු දුන්හ. </span></span><span class="verse v58" data-usfm="GEN.24.58"><span class="label">58</span><span class="content">ඔවුන් ද රෙබෙකා කැඳවා, “ඔබ මේ මිනිසා කැටුව යන්න කැමැති දැ”යි ඇසූ විට, “කැමැති ය”යි ඈ උත්තර දුන්නා ය. </span></span><span class="verse v59" data-usfm="GEN.24.59"><span class="label">59</span><span class="content">ඉන්පසු ඔව්හු තම සොහොයුරිය වන රෙබෙකා ද ඇගේ කිරි මව ද ආබ්‍රහම්ගේ මෙහෙකරුවා හා ඔහුගේ පිරිස ද පිටත් කර යැවූ හ. </span></span><span class="verse v60" data-usfm="GEN.24.60"><span class="label">60</span><span class="content">මෙසේ යන විට ඔව්හු රෙබෙකාට ආසිරි පතමින්,</span></span> 
     </div> 
     <div class="q2"> <span class="verse v60" data-usfm="GEN.24.60"><span class="content">“අප සොහොයුරිය වන ඔබ, දහස් වර දසදහස් ගණනකගේ මෑණියෝ වෙත් වා!</span></span> 
     </div> 
     <div class="q2"> <span class="verse v60" data-usfm="GEN.24.60"><span class="content">ඔබ පෙළපත සතුරන් පරදා වාසල් දොරටු පැහැරගනිත් වා”යි</span></span> 
     </div> 
     <div class="m"> <span class="verse v60" data-usfm="GEN.24.60"><span class="content">කී හ. </span></span><span class="verse v61" data-usfm="GEN.24.61"><span class="label">61</span><span class="content">ඉන්පසු රෙබෙකා සහ ඇගේ සේවිකාවෝ නැඟිට, ඔටුවන් පිට නැඟී ආබ්‍රහම්ගේ මෙහෙකරු කැටුව ගියහ.</span></span> 
     </div> 
     <div class="p"> <span class="verse v61" data-usfm="GEN.24.61"><span class="content"> </span></span><span class="verse v62" data-usfm="GEN.24.62"><span class="label">62</span><span class="content">එකල නේගෙබ් ප්‍රදේශයෙහි පදිංචි ව සිටි ඊසාක්, ලහයි-රොයි නම් ස්ථානයේ ළිඳ අසල පාළුකරයට පැමිණ සිටියේ ය. </span></span><span class="verse v63" data-usfm="GEN.24.63"><span class="label">63</span><span class="content">ඉර බැස යද්දී ඔහු කෙතෙහි ඇවිදිමින්, හිස ඔසවා බලන විට ඔටුවන් එනු දුටුවේ ය. </span></span><span class="verse v64" data-usfm="GEN.24.64"><span class="label">64</span><span class="content">රෙබෙකා ද හිස ඔසවා බලන විට ඊසාක් දුටුවා ය. එවිට ඈ ඔටුවා පිටින් බැස </span></span><span class="verse v65" data-usfm="GEN.24.65"><span class="label">65</span><span class="content">මෙහෙකරුවා අමතා, “අප හමුවීමට කෙතෙහි සිට ඇවිදගෙන එන මේ මිනිසා කවරෙක් දැ”යි විචාළා ය. ඔහු ද පිළිතුරු දෙමින්, “ඒ මාගේ ස්වාමියා ය”යි කී ය. එවිට ඈ සළුව ගෙන මුහුණ වසාගත්තා ය. </span></span><span class="verse v66" data-usfm="GEN.24.66"><span class="label">66</span><span class="content">මෙහෙකරුවා තමා කළ සියල්ල ඊසාක්ට පැවසී ය. </span></span><span class="verse v67" data-usfm="GEN.24.67"><span class="label">67</span><span class="content">ඊසාක් ද, රෙබෙකා තම මවගේ කූඩාරමට ගෙනැවිත්, ඇය සරණ පාවාගත්තේ ය. ඈ ඔහුගේ බිරිඳ වූවා ය. ඔහු ඇයට ප්‍රේම කෙළේ ය. මෙලෙස ඊසාක් තම මවගේ මරණින් පසු සැනසීමට පත් විය.</span></span> 
     </div> 
    </div> 
   </div> 
  </div>
 </body>
</html>