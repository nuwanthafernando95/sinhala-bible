<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch48" data-usfm="GEN.48">  
     <div class="s1"> <span class="heading"><b>ජාකොබ් ජෝසෙප්ගේ පුතුන් දෙදෙනාට ආශීර්වාද කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.48.1"><span class="label">1</span><span class="content">කලක් ගිය පසු, “ඔබේ පියා ලෙඩින් සිටී”ය යි ජෝසෙප්ට දන්වන ලදුව, ඔහු තම පුතුන් දෙදෙන වන මනස්සේ සහ එප්‍රායිම් තමා කැටුව ගෙන ගියේය. </span></span><span class="verse v2" data-usfm="GEN.48.2"><span class="label">2</span><span class="content">එවිට, “ඔබේ පුත්‍රයා වන ජෝසෙප් ඔබ වෙත එන්නේ යැ”යි ජාකොබ්ට දන්වන ලදින්, ඔහු ශක්තිය යළි උපදවාගෙන ඇඳෙහි වාඩි විය. </span></span><span class="verse v3" data-usfm="GEN.48.3"><span class="label">3</span><span class="content">ජාකොබ් ජෝසෙප් අමතමින්, “සියලු බලැති දෙවියන් වහන්සේ කානාන් දේශයේ ලූස් නම් ස්ථානයේ දී මට දර්ශනය වී මට ආශීර්වාද කළ සේක. </span></span><span class="verse v4" data-usfm="GEN.48.4"><span class="label">4</span><span class="content">තවද, උන් වහන්සේ මට කතා කරමින්, ‘බලන්න, මම නුඹ සඵලවත් කොට, නුඹ වැඩි වර්ධනය කරන්නෙමි. නුඹේ පෙළපතින් මම විශාල සෙනඟක් ඇති කරන්නෙමි. ඇරත් මම මේ දේශය නුඹෙන් පසු පැවතෙන නුඹේ පරම්පරාවට සදහට උරුම කොට දෙමි’යි වදාළ සේක. </span></span><span class="verse v5" data-usfm="GEN.48.5"><span class="label">5</span><span class="content">තවද, මා නුඹ වෙත මිසරයට එන්නට පෙර, නුඹට දාව මිසර දේශයේ දී බිහි වුණ නුඹේ පුත්තු දෙදෙන මාගේ වන්නෝ ය. රූබන් සහ සිමියොන් මෙන් ම එප්‍රායිම් සහ මනස්සේ මාගේ වන්නෝ ය. </span></span><span class="verse v6" data-usfm="GEN.48.6"><span class="label">6</span><span class="content">එහෙත්, ඔවුන්ට පසු නුඹට දාව උපදින දරුවෝ නුඹේ වන්නෝ ය. ඔව්හු උරුමය ලබනු සඳහා ඔවුන්ගේ සහෝදරයන්ගේ නාමයෙන් හඳුන්වනු ලබන්නෝ ය. </span></span><span class="verse v7" data-usfm="GEN.48.7"><span class="label">7</span><span class="content">මා මෙසේ කරන්නේ මෙසොපොතේමියාවේ සිට මා එන විට එප්‍රාත් නම් ස්ථානයට මඳක් දුර තිබිය දී, කානාන් දේශයේ අතරමඟ දී නුඹේ මව රාකෙල් මා දුකට පත් කරමින් මළ නිසා ය. මම ද එප්‍රායිම් හෙවත් බෙත්ලෙහෙමට යන මාර්ගයෙහි ඈ භූමදාන කෙළෙමි”යි කීවේ ය.</span></span> 
     </div> 
     <div class="p"> <span class="verse v7" data-usfm="GEN.48.7"><span class="content"> </span></span><span class="verse v8" data-usfm="GEN.48.8"><span class="label">8</span><span class="content">ඉශ්රායෙල් ජෝසෙප්ගේ පුත්‍රයන් දුටු විට, “මොවුහු කාගේ දැ”යි ඇසී ය. </span></span><span class="verse v9" data-usfm="GEN.48.9"><span class="label">9</span><span class="content">ජෝසෙප් එවිට තම පියාට උත්තර දෙමින්, “මොවුහු දෙවියන් වහන්සේ මෙහි දී මට දුන් මාගේ පුත්‍රයෝ ය”යි කී ය. එවිට ඔහු, “කරුණාකර, මා ළඟට මොවුන් ගෙනෙන්න, මම මොවුන්ට ආශීර්වාද කරමි”යි කීවේ ය. </span></span><span class="verse v10" data-usfm="GEN.48.10"><span class="label">10</span><span class="content">වයස නිසා ඉශ්රායෙල්ගේ පෙනීම දුර්වල වී තිබුණෙන් ඔහුට පෙනුණේ නැත. ජෝසෙප් ද ඔවුන් ඔහු වෙත ගෙනා විට, ඔහු ඔවුන් සිප වැළඳගත්තේ ය. </span></span><span class="verse v11" data-usfm="GEN.48.11"><span class="label">11</span><span class="content">ඉශ්රායෙල් ජෝසෙප්ට කතා කොට, “නුඹේ මුහුණ බැලීමට ලැබේ ය යි මා නම් සිතුවේ නැත. එහෙත් පුදුමයකි, දෙවියන් වහන්සේ නුඹේ පෙළපත ද මට පෙන්වා වදාළ සේකැ”යි කී ය. </span></span><span class="verse v12" data-usfm="GEN.48.12"><span class="label">12</span><span class="content">පසුව ජෝසෙප් තම පුතුන් පියාගේ තුරුල්ලෙන් ඉවතට ගෙන, මුණින්තලා වී වැන්දේ ය.</span></span> 
     </div> 
     <div class="p"> <span class="verse v12" data-usfm="GEN.48.12"><span class="content"> </span></span><span class="verse v13" data-usfm="GEN.48.13"><span class="label">13</span><span class="content">ජෝසෙප් ඔවුන් දෙදෙන රැගෙන, එප්‍රායිම්, ජාකොබ්ගේ වම් පැත්තට සිටින පරිදි ඔහු තම දකුණතින් ද, මනස්සේ, ජාකොබ්ගේ දකුණු පැත්තට සිටින පරිදි ඔහු තම වමතින් ද අල්ලාගෙන, ජාකොබ්ට ළං විය. </span></span><span class="verse v14" data-usfm="GEN.48.14"><span class="label">14</span><span class="content">එවිට ජාකොබ්, සිය දකුණත දිගු කොට එය බාලයා වන එප්‍රායිම්ගේ හිස මත ද, සිය වමත වැඩිමලා වන මනස්සේගේ හිස මත ද තම අත් මාරු කොට තැබී ය. </span></span><span class="verse v15" data-usfm="GEN.48.15"><span class="label">15</span><span class="content">මෙලෙස අත් තබා ඔහු ජෝසෙප්ට මෙසේ ආශීර්වාද කෙළේ ය:</span></span> 
     </div> 
     <div class="q2"> <span class="verse v15" data-usfm="GEN.48.15"><span class="content">“මාගේ පියවරුන් වන ආබ්‍රහම් සහ ඊසාක්, යම් දෙවි කෙනෙකුන් අබිමුව විසුවෝ ද, ඒ දෙවියන් වහන්සේ, අද දක්වා මා මුළු ජීවිතය තුළ මා එඬේරාණන් වන ඒ දෙවියන් වහන්සේ,</span></span> 
     </div> 
     <div class="q"> <span class="verse v15" data-usfm="GEN.48.15"><span class="content"> </span></span><span class="verse v16" data-usfm="GEN.48.16"><span class="label">16</span><span class="content">සියලු නපුරෙන් මා මුදාලූ ඒ දූතවරයාණෝ, මේ දරුවන්ට ආශීර්වාද කරන සේක් වා!</span></span> 
     </div> 
     <div class="q2"> <span class="verse v16" data-usfm="GEN.48.16"><span class="content">මාගේ නම ද මා පියවරුන් වූ ආබ්‍රහම්ගේ හා ඊසාක්ගේ නම ද ඔවුන් සමඟ නොමැකී පවතී වා!</span></span> 
     </div> 
     <div class="q2"> <span class="verse v16" data-usfm="GEN.48.16"><span class="content">ඔව්හු මිහි මත සඵල විපුල මහ ජනතාවක් වෙත් වා!”</span></span> 
     </div> 
     <div class="p"> <span class="verse v16" data-usfm="GEN.48.16"><span class="content"> </span></span><span class="verse v17" data-usfm="GEN.48.17"><span class="label">17</span><span class="content">සිය පියා ඔහුගේ දකුණත එප්‍රායිම්ගේ හිස මත තැබූ බව ජෝසෙප් දුටු විට ඔහු කලබල වී, එය එප්‍රායිම්ගේ හිසින් ඉවතට ගෙන මනස්සේගේ හිස මතට ගෙන එන්න තම පියාගේ අත අල්ලාගෙන, </span></span><span class="verse v18" data-usfm="GEN.48.18"><span class="label">18</span><span class="content">පියාට කතා කොට, “පියාණෙනි, මෙසේ නොවේ. කුලුඳුලා මොහු ය, ඔබේ දකුණත මොහුගේ හිස මත තබන්නැ”යි කීවේ ය. </span></span><span class="verse v19" data-usfm="GEN.48.19"><span class="label">19</span><span class="content">එහෙත්, ඔහුගේ පියා එය ප්‍රතික්ෂේප කරමින්, “මම එය දනිමි, මා පුත, මම එය දනිමි, ඔහු ද ජනතාවක් වන්නේ ය. ඔහු ද බලවතෙක් වන්නේ ය. එහෙත් සැබැවින් ම ඔහුගේ බාල සහෝදරයා ඔහුට වඩා බලවත් වන්නේ ය, ඔහුගේ පෙළපත විශාල සෙනඟක් වන්නේ ය”යි කී ය.</span></span> 
     </div> 
     <div class="p"> <span class="verse v19" data-usfm="GEN.48.19"><span class="content"> </span></span><span class="verse v20" data-usfm="GEN.48.20"><span class="label">20</span><span class="content"> </span><span class="content">එදින ඔහු ඔවුන්ට ආශීර්වාද කරමින්, “ඉශ්රායෙල් ජනතාව අතර ආසිරි පැතුමක් දෙන විට ඔබේ නමින් මෙසේ කියමින් දෙවියන් වහන්සේ ඔබ එප්‍රායිම් සහ මනස්සේ සමාන කරන සේක් වා කියනු ඇතැ”යි කී ය. මෙලෙස ඔහු එප්‍රායිම් මනස්සේට පෙරටුව තැබී ය.</span></span> 
     </div> 
     <div class="p"> <span class="verse v20" data-usfm="GEN.48.20"><span class="content"> </span></span><span class="verse v21" data-usfm="GEN.48.21"><span class="label">21</span><span class="content">ඉන්පසු ඉශ්රායෙල් ජෝසෙප් අමතමින්, “බලන්න, මාගේ අවසානය ළඟ ය. එහෙත්, දෙවියන් වහන්සේ ඔබ සමඟ වැඩසිට, ඔබ නැවත ඔබේ පියවරුන්ගේ දේශයට ගෙනෙන සේක. </span></span><span class="verse v22" data-usfm="GEN.48.22"><span class="label">22</span><span class="content">තවද, ඔබේ සහෝදරයන්ට මා දුන්නාට වැඩියෙන් මාගේ කඩුවෙන් සහ දුන්නෙන් මා අමෝරිවරුන්ගෙන් රැගත් ෂෙකෙම් පෙදෙස, මම ඔබට දෙන්නෙමි”යි කීවේ ය.</span></span> 
     </div> 
    </div> 
   </div> 
  </div>
 </body>
</html>