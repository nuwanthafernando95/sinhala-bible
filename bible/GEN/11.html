<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch11" data-usfm="GEN.11">  
     <div class="s1"> <span class="heading"><b>බාබෙල් කොත</b></span> 
     </div> 
     <div class="p"> <span class="content"> </span><span class="verse v1" data-usfm="GEN.11.1"><span class="label">1</span><span class="content">තවද, ඒ කාලයේ දී සකල ලෝවැසි මිනිසුන් කතා කෙළේ එක ම භාෂාවකි; භාවිත කෙළේ ද එක ම වචන මාලාවකි. </span></span><span class="verse v2" data-usfm="GEN.11.2"><span class="label">2</span><span class="content">නැගෙනහිර දිශාවට යන අතර ෂිනාර් නම් ප්‍රදේශයේ තැනිතලාවක් සම්බ වී, ඔව්හු එහි පදිංචි වූ හ. </span></span><span class="verse v3" data-usfm="GEN.11.3"><span class="label">3</span><span class="content">ඔව්හු එකිනෙකාට කතා කරමින්, “එන්න, අපි ගඩොල් සාදා, ඒවා හොඳට පුළුස්සමු”යි කී හ. මෙසේ ඔව්හු ගල් වෙනුවට ගඩොල් ද, හුණු බදාම වෙනුවට කීල් ද පාවිච්චි කළහ. </span></span><span class="verse v4" data-usfm="GEN.11.4"><span class="label">4</span><span class="content">එවිට ඔව්හු කතා කොට, “එන්න, අපි අහස උසට නඟින කොතක් ඇති නගරයක් අපට ම ගොඩනඟා, කීර්තිමත් වෙමු. නැත්නම් මිහි පිට අපට සීසීකඩ විසිර යන්නට සිදු වනු ඇතැ”යි කී හ.</span></span> 
     </div> 
     <div class="p"> <span class="verse v4" data-usfm="GEN.11.4"><span class="content"> </span></span><span class="verse v5" data-usfm="GEN.11.5"><span class="label">5</span><span class="content">ඒ මිනිසුන් ගොඩනැගූ නගරය සහ කොත බැලීම සඳහා සමිඳාණන් වහන්සේ බැස වැඩිය සේක. </span></span><span class="verse v6" data-usfm="GEN.11.6"><span class="label">6</span><span class="content">උන් වහන්සේ, “බලන්න, මේ සියල්ලෝ එක ම ජනතාවකි; ඔව්හු සියල්ලෝ ම එක ම භාෂාවක් කතා කරති; මේ ඔවුන් කරන්නට යන දේවල මුල් පියවර ය. වැඩි කල් යන්නට පෙර ඔවුන්ට කළ නොහැකි කිසි යම් දෙයක් නොවනු ඇත. </span></span><span class="verse v7" data-usfm="GEN.11.7"><span class="label">7</span><span class="content">එබැවින් අපි බැස ගොස්, ඔවුන් එකිනෙකාට නොවැටෙහන පරිදි, ඔවුන්ගේ භාෂාව අවුල් වියවුල් කරමු”යි වදාළ සේක. </span></span><span class="verse v8" data-usfm="GEN.11.8"><span class="label">8</span><span class="content">මෙසේ උන් වහන්සේ පොළෝ තලය මත ඔවුන් විසුරුවා හැරිය සේක. ඔව්හු ද නගරය ගොඩනැඟීම නැවැත්වූ හ. </span></span><span class="verse v9" data-usfm="GEN.11.9"><span class="label">9</span><span class="content">සමිඳාණන් වහන්සේ ඒ නගරයෙහි දී මුළු ජනතාවගේ භාෂාව අවුල් වියවුල් කළ බැවින් ඊට ‘බාබෙල්’ යැයි නම යෙදිණි. එතැනින් සමිඳාණන් වහන්සේ ඔවුන් මහ පොළොව පුරා විසිර වූ සේක.</span></span> 
     </div> 
     <div class="s1"> <span class="heading"><b>ෂෙම්ගේ පෙළපත</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 1:24-27</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="GEN.11.9"><span class="content"> </span></span><span class="verse v10" data-usfm="GEN.11.10"><span class="label">10</span><span class="content">ෂෙම්ගේ පෙළපත මෙසේ ය: ෂෙම්ට අවුරුදු සියයක් වයස් වූ කල, මහා ජලගැල්මෙන් දෑවුරුද්දකට පසු, ඔහුට අර්පක්ෂද් උපන්නේ ය. </span></span><span class="verse v11" data-usfm="GEN.11.11"><span class="label">11</span><span class="content">ඉන්පසු ඔහු තව අවුරුදු පන්සියයක් ජීවත් විය. ඔහුට තවත් දරුදැරියෝ උපන්නෝ ය.</span></span> 
     </div> 
     <div class="p"> <span class="verse v11" data-usfm="GEN.11.11"><span class="content"> </span></span><span class="verse v12" data-usfm="GEN.11.12"><span class="label">12</span><span class="content">අර්පක්ෂද්ට අවුරුදු තිස්පහක් වයස් වූ කල ඔහුට ෂේලා උපන්නේ ය. </span></span><span class="verse v13" data-usfm="GEN.11.13"><span class="label">13</span><span class="content">ඉන්පසු ඔහු තව අවුරුදු හාරසිය තුනක් ජීවත් විය. ඔහුට තවත් දරුදැරියෝ උපන්නෝ ය.</span></span> 
     </div> 
     <div class="p"> <span class="verse v13" data-usfm="GEN.11.13"><span class="content"> </span></span><span class="verse v14" data-usfm="GEN.11.14"><span class="label">14</span><span class="content">ෂේලාට අවුරුදු තිහක් වයස් වූ කල ඔහුට ඒබෙර් උපන්නේ ය. </span></span><span class="verse v15" data-usfm="GEN.11.15"><span class="label">15</span><span class="content">ඉන්පසු ඔහු තව අවුරුදු හාරසිය තුනක් ජීවත් විය. ඔහුට තවත් දැරුදැරියෝ උපන්නෝ ය.</span></span> 
     </div> 
     <div class="p"> <span class="verse v15" data-usfm="GEN.11.15"><span class="content"> </span></span><span class="verse v16" data-usfm="GEN.11.16"><span class="label">16</span><span class="content">ඒබෙර්ට අවුරුදු තිස්හතරක් වයස් වූ කල ඔහුට පෙලෙග් උපන්නේ ය. </span></span><span class="verse v17" data-usfm="GEN.11.17"><span class="label">17</span><span class="content">ඉන්පසු ඔහු තව අවුරුදු හාරසිය තිහක් ජීවත් විය. ඔහුට තවත් දරුදැරියෝ උපන්නෝ ය.</span></span> 
     </div> 
     <div class="p"> <span class="verse v17" data-usfm="GEN.11.17"><span class="content"> </span></span><span class="verse v18" data-usfm="GEN.11.18"><span class="label">18</span><span class="content">පෙලෙග්ට අවුරුදු තිහක් වයස් වූ කල ඔහුට රෙයු උපන්නේ ය. </span></span><span class="verse v19" data-usfm="GEN.11.19"><span class="label">19</span><span class="content">ඉන්පසු ඔහු තව අවුරුදු දෙසිය නවයක් ජීවත් විය. ඔහුට තවත් දැරුදැරියෝ උපන්නෝ ය.</span></span> 
     </div> 
     <div class="p"> <span class="verse v19" data-usfm="GEN.11.19"><span class="content"> </span></span><span class="verse v20" data-usfm="GEN.11.20"><span class="label">20</span><span class="content">රෙයුට අවුරුදු තිස්දෙකක් වයස් වූ කල ඔහුට සෙරුග් උපන්නේ ය. </span></span><span class="verse v21" data-usfm="GEN.11.21"><span class="label">21</span><span class="content">ඉන්පසු ඔහු තව අවුරුදු දෙසිය හතක් ජීවත් විය. ඔහුට තවත් දරුදැරියෝ උපන්නෝ ය.</span></span> 
     </div> 
     <div class="p"> <span class="verse v21" data-usfm="GEN.11.21"><span class="content"> </span></span><span class="verse v22" data-usfm="GEN.11.22"><span class="label">22</span><span class="content">සෙරුග්ට අවුරුදු තිහක් වයස් වූ කල ඔහුට නාහෝර් උපන්නේ ය. </span></span><span class="verse v23" data-usfm="GEN.11.23"><span class="label">23</span><span class="content">ඉන්පසු ඔහු තව අවුරුදු දෙසියයක් ජීවත් විය. ඔහුට තවත් දරුදැරියෝ උපන්නෝ ය.</span></span> 
     </div> 
     <div class="p"> <span class="verse v23" data-usfm="GEN.11.23"><span class="content"> </span></span><span class="verse v24" data-usfm="GEN.11.24"><span class="label">24</span><span class="content">නාහෝර්ට අවුරුදු විසිනවයක් වයස් වූ කල ඔහුට තේරා උපන්නේ ය. </span></span><span class="verse v25" data-usfm="GEN.11.25"><span class="label">25</span><span class="content">ඉන්පසු ඔහු තව අවුරුදු එකසිය දහනවයක් ජීවත් විය. ඔහුට තවත් දරුදැරියෝ උපන්නෝ ය.</span></span> 
     </div> 
     <div class="p"> <span class="verse v25" data-usfm="GEN.11.25"><span class="content"> </span></span><span class="verse v26" data-usfm="GEN.11.26"><span class="label">26</span><span class="content">තේරාට අවුරුදු හැත්තෑවක් වයස් වූ කල ඔහුට ආබ්‍රම්, නාහෝර් සහ හාරාන් යන පුතුන් තිදෙන උපන්නෝ ය.</span></span> 
     </div> 
     <div class="s1"> <span class="heading"><b>තේරාගේ පෙළපත</b></span> 
     </div> 
     <div class="p"> <span class="verse v26" data-usfm="GEN.11.26"><span class="content"> </span></span><span class="verse v27" data-usfm="GEN.11.27"><span class="label">27</span><span class="content">තේරාගේ පෙළපත මෙසේ ය: තේරා වනාහි ආබ්‍රම්, නාහෝර් සහ හාරාන්ගේ පියා ය. හාරාන් ලොත්ගේ පියා ය. </span></span><span class="verse v28" data-usfm="GEN.11.28"><span class="label">28</span><span class="content">හාරාන් තමා උපන් රටේ ඌර් නම් කල්දිවරුන්ගේ නුවරෙහි, තම පියා වූ තේරා එතෙක් ජීවතුන් අතර සිටිය දී මියගියේය. </span></span><span class="verse v29" data-usfm="GEN.11.29"><span class="label">29</span><span class="content">තවද ආබ්‍රම් ද නාහෝර් ද භාර්යාවන් පාවාගත්තෝ ය. ආබ්‍රම්ගේ භාර්යාවගේ නම සාරයි ය; නාහෝර්ගේ භාර්යාවගේ නම මිල්කා ය. ඈ ඉස්කාගේ පියා වූ හාරාන්ගේ දුව ය. </span></span><span class="verse v30" data-usfm="GEN.11.30"><span class="label">30</span><span class="content">සාරයි වඳ ස්ත්‍රියක වූයෙන් ඈට දරුවෙක් නොවී ය.</span></span> 
     </div> 
     <div class="p"> <span class="verse v30" data-usfm="GEN.11.30"><span class="content"> </span></span><span class="verse v31" data-usfm="GEN.11.31"><span class="label">31</span><span class="content">තේරා තමාගේ පුත්‍රයා වන ආබ්‍රම් ද තම මුණුබුරා වන ලොත් ද ආබ්‍රම්ගේ බිරිඳ වූ, තම ලේලි වන සාරයි ද කැඳවාගෙන ඔවුන් සමඟ කානාන් දේශය බලා යන පිණිස ඌර් නම් කල්දිවරුන්ගේ නුවරින් පිටත් විය. එහෙත්, ඔව්හු හාරාන් දක්වා ගොස් එහි පදිංචි වූ හ. </span></span><span class="verse v32" data-usfm="GEN.11.32"><span class="label">32</span><span class="content">තේරා අවුරුදු දෙසියපහක් ආයු වළඳා හාරාන්හි දී මියගියේය.</span></span> 
     </div> 
    </div> 
   </div> 
  </div>
 </body>
</html>