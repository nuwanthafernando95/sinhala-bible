<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch1" data-usfm="GEN.1">  
     <div class="s1"> <span class="heading"><b>දෙවියන් වහන්සේ ලෝකය මැවීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.1.1"><span class="label">1</span><span class="content">ආරම්භයේ දී දෙවියන් වහන්සේ අහසත් පොළොවත් මැවූ සේක. </span></span><span class="verse v2" data-usfm="GEN.1.2"><span class="label">2</span><span class="content">පොළොව හිස් ව පාළු ව තිබිණි. මහ සයුර මත අන්ධකාරයක් විය. දේවාත්මානුභාවය</span><span class="content"> ජලය මතු පිට හැසුරුණේ ය. </span></span><span class="verse v3" data-usfm="GEN.1.3"><span class="label">3</span><span class="content">එවිට දෙවියන් වහන්සේ, “ආලෝකය වේ වා!”යි වදාළ සේක; ආලෝකය විය. </span></span><span class="verse v4" data-usfm="GEN.1.4"><span class="label">4</span><span class="content">ආලෝකය මනහර බව උන් වහන්සේ දුටු සේක. උන් වහන්සේ අන්ධකාරයෙන් ආලෝකය වෙන් කර </span></span><span class="verse v5" data-usfm="GEN.1.5"><span class="label">5</span><span class="content">ආලෝකයට “දවාල” කියා ද, අන්ධකාරයට “රාත්‍රිය” කියා ද නම් තැබූ සේක. සවස ගත විය, උදය උදා විය, ඒ පළමු වන දවස ය.</span></span> 
     </div> 
     <div class="p"> <span class="verse v5" data-usfm="GEN.1.5"><span class="content"> </span></span><span class="verse v6" data-usfm="GEN.1.6"><span class="label">6</span><span class="content">ඉන්පසු දෙවියන් වහන්සේ, “ජලය ස්ථාන දෙකක වෙන් වෙන් ව පවතින පිණිස එය වෙන් කරන අහස් කුස වේ වා!”යි වදාළ සේක. එසේ ම විය. </span></span><span class="verse v7" data-usfm="GEN.1.7"><span class="label">7</span><span class="content">මෙසේ උන් වහන්සේ අහස් කුස සාදා, ඊට යටින් තිබෙන ජලය, ඊට උඩින් තිබෙන ජලයෙන් වෙන් කර </span></span><span class="verse v8" data-usfm="GEN.1.8"><span class="label">8</span><span class="content">‍‍‍‍</span><span class="content">අහස් කුසට “අහස” කියා නම් තැබූ සේක. සවස ගත විය, උදය උදා විය, ඒ දෙ වන දවස ය.</span></span> 
     </div> 
     <div class="p"> <span class="verse v8" data-usfm="GEN.1.8"><span class="content"> </span></span><span class="verse v9" data-usfm="GEN.1.9"><span class="label">9</span><span class="content">ඉන්පසු දෙවියන් වහන්සේ, “ගොඩබිම මතු වන පිණිස අහස යට තිබෙන ජලය එක තැනකට රැස් වේ වා!”යි වදාළ සේක. එසේ ම විය. </span></span><span class="verse v10" data-usfm="GEN.1.10"><span class="label">10</span><span class="content">ගොඩබිමට “පොළොව” කියා ද, ජලයට “සාගරය” කියා ද උන් වහන්සේ නම් තැබූ සේක. එය මනහර බව උන් වහන්සේ දුටු සේක.</span></span> 
     </div> 
     <div class="p"> <span class="verse v10" data-usfm="GEN.1.10"><span class="content"> </span></span><span class="verse v11" data-usfm="GEN.1.11"><span class="label">11</span><span class="content">එවිට දෙවියන් වහන්සේ, “බීජ උපදවන ඇට සහිත පල දරන, සියලු වර්ගවල ගස්කොළන් භූමියේ හටගැනේ වා!”යි වදාළ සේක. එසේ ම විය. </span></span><span class="verse v12" data-usfm="GEN.1.12"><span class="label">12</span><span class="content">මෙසේ භූමිය බීජ උපදවන, ඇට සහිත පල දරන, සියලු වර්ගවල ගස්කොළන් නිපදවිය. එය මනහර බව දෙවියන් වහන්සේ දුටු සේක. </span></span><span class="verse v13" data-usfm="GEN.1.13"><span class="label">13</span><span class="content">සවස ගත විය, උදය උදා විය, ඒ තුන් වන දවස ය.</span></span> 
     </div> 
     <div class="p"> <span class="verse v13" data-usfm="GEN.1.13"><span class="content"> </span></span><span class="verse v14" data-usfm="GEN.1.14"><span class="label">14</span><span class="content">ඉන්පසු දෙවියන් වහන්සේ, “දවාල රාත්‍රියෙන් වෙන් කිරීම සඳහාත්, දවස්, අවුරුදු හා මංගල්‍ය වකවානු දක්වනු සඳහාත් අහස් කුසෙහි ආකාශ වස්තු වේ වා!” කියා ද, </span></span><span class="verse v15" data-usfm="GEN.1.15"><span class="label">15</span><span class="content">“පොළොවට එළිය දීමට ඒවා අහසෙහි බැබළේ වා!” කියා ද වදාළ සේක. එසේ ම විය. </span></span><span class="verse v16" data-usfm="GEN.1.16"><span class="label">16</span><span class="content">මෙසේ දෙවියන් වහන්සේ ප්‍රධාන ආලෝක දෙකක්, එනම් දවාල පාලනය කිරීම සඳහා ලොකු ආලෝකය ද, රාත්‍රිය පාලනය කිරීම සඳහා කුඩා ආලෝකය ද සෑදූ සේක; තාරකා ද සෑදූ සේක. </span></span><span class="verse v17" data-usfm="GEN.1.17"><span class="label">17</span><span class="content">දෙවියන් වහන්සේ මේ අලෝකයන් අහසේ තැබුවේ පොළොවට ආලෝකය දීම සඳහාත්, </span></span><span class="verse v18" data-usfm="GEN.1.18"><span class="label">18</span><span class="content">දවාල හා රාත්‍රිය පාලනය කිරීම සඳහාත්, අඳුරින් ආලෝකය වෙන් කිරීම සඳහාත් ය. එය මනහර බව දෙවියන් වහන්සේ දුටු සේක. </span></span><span class="verse v19" data-usfm="GEN.1.19"><span class="label">19</span><span class="content">සවස ගත විය, උදය උදා විය, ඒ සතර වන දවස ය.</span></span> 
     </div> 
     <div class="p"> <span class="verse v19" data-usfm="GEN.1.19"><span class="content"> </span></span><span class="verse v20" data-usfm="GEN.1.20"><span class="label">20</span><span class="content">ඉන්පසු දෙවියන් වහන්සේ, “ජලය, අසංඛ්‍ය ජීවමාන සතුන්ගෙන් පිරී ඉතිරේවා!” කියා ද, “පක්ෂීහු පොළොවට උඩින් අහස් කුස හරහා පියඹා යත් වා!” කියා ද වදාළ සේක. එසේ ම විය. </span></span><span class="verse v21" data-usfm="GEN.1.21"><span class="label">21</span><span class="content">මෙසේ දෙවියන් වහන්සේ දැවැන්ත තල්මසුන් ද ඔබමොබ පීනන නන් වැදෑරුම් ජලජ සතුන් ද නන් වැදෑරුම් පක්ෂීන් ද මැවූ සේක. එය මනහර බව දෙවියන් වහන්සේ දුටු සේක. </span></span><span class="verse v22" data-usfm="GEN.1.22"><span class="label">22</span><span class="content">තවද, දෙවියන් වහන්සේ ඔවුන්ට ආසිරි පතමින්, “බෝ වී වැඩි වර්ධනය වී මුහුදු ජලය පුරා පැතිරෙත් වා!” කියා ද, “පක්ෂීහු පොළොවේ බෝවෙත් වා!” කියා ද පැවසූ සේක. </span></span><span class="verse v23" data-usfm="GEN.1.23"><span class="label">23</span><span class="content">සවස ගත විය, උදය උදා විය, ඒ පස් වන දවස ය.</span></span> 
     </div> 
     <div class="p"> <span class="verse v23" data-usfm="GEN.1.23"><span class="content"> </span></span><span class="verse v24" data-usfm="GEN.1.24"><span class="label">24</span><span class="content">ඉන්පසු දෙවියන් වහන්සේ; “විවිධ ගවමහිෂයන් ද උරගයන් ද වන මෘගයන් ද යන ජීවමාන සත්ත්වයෝ පොළොවෙන් නිපදෙත් වා!”යි වදාළ සේක. එසේ ම විය. </span></span><span class="verse v25" data-usfm="GEN.1.25"><span class="label">25</span><span class="content">මෙසේ උන් වහන්සේ විවිධාකාර වන මෘගයන් ද ගවමහිෂයන් ද උරගයන් ද පොළොවෙන් ඉපද වූ සේක. එය මනහර බව දෙවියන් වහන්සේ දුටු සේක.</span></span> 
     </div> 
     <div class="p"> <span class="verse v25" data-usfm="GEN.1.25"><span class="content"> </span></span><span class="verse v26" data-usfm="GEN.1.26"><span class="label">26</span><span class="content"> </span><span class="content">ඉන්පසු දෙවියන් වහන්සේ; “අපගේ ස්වරූපය අනුව, අපගේ සමානත්වය ලෙස මනුෂ්‍යයා මවමු, ඔහු මුහුදේ මසුන් ද අහසේ පක්ෂීන් ද ගවමහිෂයන් ද මුළු පොළෝ තලයෙහි සියලු වන මෘගයන් ද උරගයන් ද පාලනය කෙරේවා!”යි අණ කළ සේක.</span></span> 
     </div> 
     <div class="q"> <span class="verse v26" data-usfm="GEN.1.26"><span class="content"> </span></span><span class="verse v27" data-usfm="GEN.1.27"><span class="label">27</span><span class="content"> </span><span class="content">දෙවියන් වහන්සේ තම ස්වරූපය අනුව මිනිසා මැවූ සේක;</span></span> 
     </div> 
     <div class="q2"> <span class="verse v27" data-usfm="GEN.1.27"><span class="content">දෙවියන් වහන්සේගේ ම ස්වරූපය අනුව ඔවුන් මවා වදාළ සේක;</span></span> 
     </div> 
     <div class="q2"> <span class="verse v27" data-usfm="GEN.1.27"><span class="content">පුරුෂයා ද ස්ත්‍රිය ද වශයෙන් ඔවුන් මැවූ සේක.</span></span> 
     </div> 
     <div class="p"> <span class="verse v27" data-usfm="GEN.1.27"><span class="content"> </span></span><span class="verse v28" data-usfm="GEN.1.28"><span class="label">28</span><span class="content"> </span><span class="content">දෙවියන් වහන්සේ ඔවුන්ට ආසිරි පතමින්, “නුඹලා දරුසම්පත් ලබා, වැඩි වර්ධනය වී, පොළොව පුරා පැතිර එය යටත් කරගන්න. මුහුදේ මසුන් කෙරෙහි ද, අහසේ පක්ෂීන් කෙරෙහි ද, පොළොවේ සැරි සරන සියලු සතුන් කෙරෙහි ද බලය පවත්වන්නැ”යි ඔවුන්ට වදාළ සේක. </span></span><span class="verse v29" data-usfm="GEN.1.29"><span class="label">29</span><span class="content">තවද, උන් වහන්සේ, “මුළු පොළෝ තලයෙහි ධාන්‍ය දරන සියලු පැලෑටි ද බීජ සහිත පල දරන සියලු ගස් ද නුඹලාගේ ආහාරය පිණිස වේ වා! </span></span><span class="verse v30" data-usfm="GEN.1.30"><span class="label">30</span><span class="content">එහෙත්, පොළොවේ සියලු වන සතුන්ට ද අහසේ පක්ෂීන්ට ද උරගයන්ට ද සියලු ජීවමාන සතුන්ට ද ආහාර පිණිස නිල් පලා දෙමි”යි වදාළ සේක. එසේ ම විය. </span></span><span class="verse v31" data-usfm="GEN.1.31"><span class="label">31</span><span class="content">දෙවියන් වහන්සේ තමන් මවා වදාළ සියලු දේ නරඹා, එය ඉතා මනහර බව දුටු සේක. සවස ගත විය, උදය උදා විය, ඒ සය වන දවස ය.</span></span> 
     </div> 
    </div> 
   </div> 
  </div>
 </body>
</html>