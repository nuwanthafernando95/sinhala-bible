<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch39" data-usfm="GEN.39">  
     <div class="s1"> <span class="heading"><b>ජෝසෙප් මිසරයෙහි වාසය කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.39.1"><span class="label">1</span><span class="content">ජෝසෙප් මිසරයට ගෙනයනු ලැබී ය. එකල පාරාවෝගේ වාසල ඇමති හා මුර සෙන්පති වූ මිසර ජාතික පොතිපර්, ජෝසෙප් එහි ගෙන ගිය ඉෂ්මායෙල්වරුන්ගෙන් ඔහු මිලයට ගත්තේ ය. </span></span><span class="verse v2" data-usfm="GEN.39.2"><span class="label">2</span><span class="content">සමිඳාණන් වහන්සේ ජෝසෙප් සමඟ වැඩසිටියෙන් ඔහුගේ හැම කටයුත්තක් ම සාර්ථක විය. ඔහු මිසර ජාතික තම ස්වාමියාගේ නිවසෙහි වාසය කෙළේ ය. </span></span><span class="verse v3" data-usfm="GEN.39.3"><span class="label">3</span><span class="content">ඔහුගේ ස්වාමියා ද සමිඳාණන් වහන්සේ ජෝසෙප් සමඟ වැඩසිටි බවත්, ඔහු කළ සියල්ල සාර්ථක වීමට උන් වහන්සේ සැලැසූ බවත් දිටී ය. </span></span><span class="verse v4" data-usfm="GEN.39.4"><span class="label">4</span><span class="content">එහෙයින් ජෝසෙප් ඔහුගේ ප්‍රසාදයට පාත්‍ර විය. ජෝසෙප් ඔහුට සේවය කෙළේ ය. තවද පොතිපර්, ඔහු තම ගෘහයේ කළමනාකරු කොට පත් කර, තමා සතු සියල්ල ඔහුගේ පාලනයට බාර දුනි. </span></span><span class="verse v5" data-usfm="GEN.39.5"><span class="label">5</span><span class="content">ජෝසෙප් ගෘහයේ හා එහි සියල්ලේ කළමනාකරු හැටියට පත් කළ දින පටන් සමිඳාණන් වහන්සේ මිසර ජාතිකයාගේ ගෘහයට ආශීර්වාද කළ සේක. ඇරත් ඔහුගේ ගෘහයේ හා වතුපිටිවල සියල්ල කෙරෙහි ඒ ආශීර්වාදය විය. </span></span><span class="verse v6" data-usfm="GEN.39.6"><span class="label">6</span><span class="content">පොතිපර් තමා සතු සියල්ල ජෝසෙප්ගේ අතට බාර දුනි. ඔහු තමා අනුභව කළ ආහාර ගැන මිස තමා සතු අන් කිසිවක් ගැන සැලකුවේ නැත.</span></span> 
     </div> 
     <div class="s1"> <span class="heading"><b>ජෝසෙප් පෙළඹවීමේ තැත</b></span> 
     </div> 
     <div class="p"> <span class="verse v6" data-usfm="GEN.39.6"><span class="content">ජෝසෙප් කඩවසම් පෙනුමක් ඇති, රූපසම්පන්න කෙනෙක් විය. </span></span><span class="verse v7" data-usfm="GEN.39.7"><span class="label">7</span><span class="content">ටික කලක් ගත වූ පසු, ඔහුගේ ස්වාමියාගේ බිරිඳ ජෝසෙප් වෙත නෙත් හෙළා, “මා සමඟ සයනය කරන්නැ”යි කීවා ය. </span></span><span class="verse v8" data-usfm="GEN.39.8"><span class="label">8</span><span class="content">එහෙත් ඔහු එය ප්‍රතික්ෂේප කර, තම ස්වාමියාගේ බිරිඳ අමතා, “බලන්න, මා ගෙදර ඉන්න නිසා, කිසි ම දෙයක් ගැන මාගේ ස්වාමියාට බරක් නැත. ඇරත් ඔහු සතු සියල්ල ම මා අතට පවරා දී ඇත. </span></span><span class="verse v9" data-usfm="GEN.39.9"><span class="label">9</span><span class="content">මේ නිවස කෙරෙහි ඔහුට මෙන් ම මට ද පාලන බලය ඇත. ඔබ ඔහුගේ භාර්යාව නිසා ඔබ හැරෙන්නට, අන් සියල්ල ම මට බාර දී ඇත. එසේ නම් මම මෙ වැනි මහා දුෂ්ට ක්‍රියාවක් කොට, දෙවියන් වහන්සේට විරුද්ධ ව කෙසේ පව් කරම් දැ”යි ඇසී ය. </span></span><span class="verse v10" data-usfm="GEN.39.10"><span class="label">10</span><span class="content">දවසින් දවස, ඈ සමඟ සයනය කිරීමට හෝ ඈ ළඟ සිටීමට හෝ ඈ ජෝසෙප්ට කතා කළ නමුත්, ඔහු ඈට ඇහුම්කන් නුදුන්නේ ය.</span></span> 
     </div> 
     <div class="p"> <span class="verse v10" data-usfm="GEN.39.10"><span class="content"> </span></span><span class="verse v11" data-usfm="GEN.39.11"><span class="label">11</span><span class="content">එක් දිනක් තම සේවා කිරීම පිණිස ජෝසෙප් ගෙට ඇතුළු විය. ගෘහයේ සේවකයන්ගෙන් කිසිවෙක් ද එහි ඇතුළත නො සිටියේ ය. </span></span><span class="verse v12" data-usfm="GEN.39.12"><span class="label">12</span><span class="content">ඈ ඔහුගේ වස්ත්‍රයෙන් අල්ලාගෙන, “මා සමඟ සයනය කරන්නැ”යි කීවා ය. එහෙත් ඔහු තම වස්ත්‍රය ඇගේ අතේ හැරදමා ගෙයින් පිටතට පලා ගියේය. </span></span><span class="verse v13" data-usfm="GEN.39.13"><span class="label">13</span><span class="content">ඈ ද, ඔහුගේ වස්ත්‍රය තමාගේ අතේ හැරදමා, ඔහු පලා ගිය බව දුටු විට, </span></span><span class="verse v14" data-usfm="GEN.39.14"><span class="label">14</span><span class="content">තම ගෘහයේ සේවකයන් කැඳවා, ඔවුන්ට කතා කරමින්, “බලන්න, මාගේ සැමියා අපට අවමන් කිරීමට අප වෙත හෙබ්‍රෙව් ජාතිකයෙකු ගෙනාවේ ය. මා සමඟ සයනය කිරීමට ඔහු මා ළඟට පැමිණියේ ය, මම ද මහ හඬින් කෑගැසුවෙමි. </span></span><span class="verse v15" data-usfm="GEN.39.15"><span class="label">15</span><span class="content">මා මහ හඬින් කෑගසන බව ඔහුට ඇසුණු විට, මා අත ඔහුගේ වස්ත්‍රය හැරදමා ගෙයින් පිටතට පලා ගියේ ය”යි කීවා ය.</span></span> 
     </div> 
     <div class="p"> <span class="verse v15" data-usfm="GEN.39.15"><span class="content"> </span></span><span class="verse v16" data-usfm="GEN.39.16"><span class="label">16</span><span class="content">මෙසේ කියා තම ස්වාමි පුරුෂයා එන තුරු, ඈ ඔහුගේ වස්ත්‍රය තමා ළඟ තබාගත්තා ය. </span></span><span class="verse v17" data-usfm="GEN.39.17"><span class="label">17</span><span class="content">ඔහුට ද ඈ එම කතාව කියමින්, “අප වෙත ඔබ ගෙනා හෙබ්‍රෙව් ජාතික සේවකයා, මට නිග්‍රහ කිරීමට මා ළඟට පැමිණියේ ය. </span></span><span class="verse v18" data-usfm="GEN.39.18"><span class="label">18</span><span class="content">මා මහ හඬින් කෑගැසූ විට ඔහු තම වස්ත්‍රය මා වෙත හැරදමා පලා ගියේ ය”යි සැළ කළා ය.</span></span> 
     </div> 
     <div class="p"> <span class="verse v18" data-usfm="GEN.39.18"><span class="content"> </span></span><span class="verse v19" data-usfm="GEN.39.19"><span class="label">19</span><span class="content">ජෝසෙප්ගේ ස්වාමියා ද, ‘ඔබේ සේවකයා මෙලෙස කෙළේ ය’යි තම භාර්යාව කී වචන ඇසූ විට, කෝපයෙන් දිළිහී, </span></span><span class="verse v20" data-usfm="GEN.39.20"><span class="label">20</span><span class="content">ඔහු අත්අඩංගුවට ගෙන රජුගේ සිරකරුවන් තබන සිරගෙයි දැමී ය. මෙසේ ඔහු සිරගෙදර නැවතී සිටියේ ය. </span></span><span class="verse v21" data-usfm="GEN.39.21"><span class="label">21</span><span class="content">එහෙත්, සමිඳාණන් වහන්සේ ජෝසෙප් සමඟ වැඩසිට, ඔහුට කරුණාව පෙන්වා, සිරගෙදර පාලකයාගේ ප්‍රසාදය ද ඔහුට ලබා දුන් සේක. </span></span><span class="verse v22" data-usfm="GEN.39.22"><span class="label">22</span><span class="content">සිරගෙයි පාලකයා ද සිරගෙදර සිටි සියලු සිරකරුවන් ජෝසෙප්ගේ පාලනයට බාර දුන්නේ ය. ඔවුන් එහි කළ සියල්ල පිළිබඳ වගකීම ජෝසෙප් අතෙහි විය. </span></span><span class="verse v23" data-usfm="GEN.39.23"><span class="label">23</span><span class="content">තවද, ජෝසෙප්ගේ පාලනයට පවරා දුන් කිසිවක් ගැන සිරගෙයි පාලකයාට ප්‍රශ්නයක් නො වී ය. මන්ද, සමිඳාණන් වහන්සේ ඔහු සමඟ වැඩසිට, ඔහු කළ සියල්ල ම සාර්ථක කිරීමට සැලැසූ නිසා ය.</span></span> 
     </div> 
    </div> 
   </div> 
  </div>
 </body>
</html>