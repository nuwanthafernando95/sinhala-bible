<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch29" data-usfm="GEN.29">  
     <div class="s1"> <span class="heading"><b>ජාකොබ් ලාබන්ගේ නිවසට පැමිණීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.29.1"><span class="label">1</span><span class="content">ජාකොබ් ගමන් කොට පෙරදිග ජනයාගේ දේශයට පැමිණියේ ය. </span></span><span class="verse v2" data-usfm="GEN.29.2"><span class="label">2</span><span class="content">එවිට ඔහු බැලූ කල පුදුමයකට පිට්ටනියේ ළිඳක් ද, ළිඳ ළඟ වැතිර සිටි බැටළු රැළවල් තුනක් ද දිටී ය. බැටළුවන්ට වතුර දෙන ලද්දේ ඒ ළිඳෙන් ය. තවද, ළිං කටේ තැබූ විශාල ගලක් විය. </span></span><span class="verse v3" data-usfm="GEN.29.3"><span class="label">3</span><span class="content">බැටළු රැළවල් සියල්ල ම එතැනට එකතු වූ විට, එඬේරු ළිං කටින් ගල පෙරළා බැටළුවන්ට වතුර දුන් පසු, ළිං කටේ තිබූ තැන ම ගල නැවත තැබූ හ.</span></span> 
     </div> 
     <div class="p"> <span class="verse v3" data-usfm="GEN.29.3"><span class="content"> </span></span><span class="verse v4" data-usfm="GEN.29.4"><span class="label">4</span><span class="content">ජාකොබ් එඬේරුන් අමතා, “සහෝදරයෙනි, ඔබ කොහේ සිට ආවහු දැ”යි ඇසූ විට, “අපි හාරාන් දේශයෙන් ය”යි ඔව්හු කී හ. </span></span><span class="verse v5" data-usfm="GEN.29.5"><span class="label">5</span><span class="content">ඔහු නැවත කතා කරමින්, “නාහෝර්ගේ පුත් ලාබන්, ඔබ දන්නහු දැ”යි ඇසූ විට, “අපි ඔහු දන්නෙමු”යි ඔව්හු පිළිතුරු දුන්හ. </span></span><span class="verse v6" data-usfm="GEN.29.6"><span class="label">6</span><span class="content">එවිට ජාකොබ් ඔවුන් අමතමින්, “ඔහු සුව සේ සිටී දැ”යි ඇසූ විට, “ඔහු සුව සේ සිටියි. අර බැටළුවන් සමඟ එන්නී ඔහුගේ දියණිය වන රාකෙල් ය”යි ඔව්හු කී හ. </span></span><span class="verse v7" data-usfm="GEN.29.7"><span class="label">7</span><span class="content">එවිට ජාකොබ්, “තවමත් මද්දහන ය. බැටළු රැළවල් රැස් කරන වේලාව නොවෙයි; එබැවින් බැටළුවන්ට වතුර දී, තණ බිමට ඔවුන් ආපසු ගෙනයන්නැ”යි කී ය. </span></span><span class="verse v8" data-usfm="GEN.29.8"><span class="label">8</span><span class="content">ඔව්හු උත්තර දෙමින්, “බැටළු රැළවල් සියල්ල ම එකතු කර, ළිං කටින් ගල පෙරළාදමන තුරු, අපට එසේ කළ නොහැක. බැටළුවන්ට වතුර දෙන්නේ එවිට ය”යි කී හ.</span></span> 
     </div> 
     <div class="p"> <span class="verse v8" data-usfm="GEN.29.8"><span class="content"> </span></span><span class="verse v9" data-usfm="GEN.29.9"><span class="label">9</span><span class="content">ජාකොබ් මෙසේ ඔවුන් සමඟ කතා කරමින් සිටිය දී රාකෙල් තම පියාගේ බැටළුවන් සමඟ පැමිණියා ය. මන්ද, උන් රැකබලාගත්තේ ඈ ය. </span></span><span class="verse v10" data-usfm="GEN.29.10"><span class="label">10</span><span class="content">ජාකොබ් තම මාමා වන ලාබන්ගේ දුව වන රාකෙල් ද තම මාමාගේ බැටළුවන් ද දුටු විට, ඔහු ළං වී, ළිං කටින් ගල අහකට පෙරළා, තම මාමාගේ බැටළුවන්ට වතුර බොන්න දුන්නේ ය. </span></span><span class="verse v11" data-usfm="GEN.29.11"><span class="label">11</span><span class="content">පසුව ඔහු රාකෙල් සිඹගෙන, මහ හඬින් හැඬී ය. </span></span><span class="verse v12" data-usfm="GEN.29.12"><span class="label">12</span><span class="content">තවද, තමා ඇගේ පියාගේ නෑයෙකු බවත්, රෙබෙකාගේ පුත්‍රයා බවත් ඔහු රාකෙල්ට දැන්වී ය. ඈ ද දිව ගොස් තම පියාට ඒ බව දැන්වූවා ය. </span></span><span class="verse v13" data-usfm="GEN.29.13"><span class="label">13</span><span class="content">ලාබන් තම සොහොයුරීගේ පුත් ජාකොබ්ගේ වගතුග ඇසූ විට, ඔහු හමු වීමට දිව ගොස්, ඔහු සිප වැළඳගෙන තම නිවසට ඔහු ගෙනාවේ ය. </span></span><span class="verse v14" data-usfm="GEN.29.14"><span class="label">14</span><span class="content">එවිට ලාබන් ඔහුට කතා කොට, “සැබැවින් ම ඔබ මාගේ ම මස් හා ලේ නෑයෙක් ය”යි කී ය. ජාකොබ් ද ඔහු සමඟ මාසයක් විසී ය.</span></span> 
     </div> 
     <div class="s1"> <span class="heading"><b>ජාකොබ්ගේ විවාහය</b></span> 
     </div> 
     <div class="p"> <span class="verse v14" data-usfm="GEN.29.14"><span class="content"> </span></span><span class="verse v15" data-usfm="GEN.29.15"><span class="label">15</span><span class="content">ඉන්පසු ලාබන් ජාකොබ්ට කතා කොට, “ඔබ මාගේ ඥාතියෙකු නිසා නොමිලේ මට සේවය කිරීම යුතු ද? ඔබේ වේතනය කුමක් දැ යි මට දන්වන්නැ”යි කී ය. </span></span><span class="verse v16" data-usfm="GEN.29.16"><span class="label">16</span><span class="content">ලාබන්ට දූවරු දෙදෙනෙක් සිටියාහ. වැඩිමලාගේ නම ලෙයා ය; බාලයාගේ නම රාකෙල් ය. </span></span><span class="verse v17" data-usfm="GEN.29.17"><span class="label">17</span><span class="content">ලෙයාගේ ඇස් සිවුමැලි ය; රාකෙල් රූමත් ය, සුකොමල ය, </span></span><span class="verse v18" data-usfm="GEN.29.18"><span class="label">18</span><span class="content">ජාකොබ් රාකෙල්ට පෙම් බැඳ, “ඔබේ බාල දූ වන රාකෙල් නිසා අවුරුදු සතක් මම ඔබට සේවය කරන්නෙමි”යි කී ය. </span></span><span class="verse v19" data-usfm="GEN.29.19"><span class="label">19</span><span class="content">ලාබන් ද කතා කොට, “වෙන මිනිසෙකුට ඈ පාවා දෙනවාට වඩා, ඔබට ඈ දීම හොඳ ය. එබැවින් මා සමඟ නවතින්නැ”යි උත්තර දුනි. </span></span><span class="verse v20" data-usfm="GEN.29.20"><span class="label">20</span><span class="content">ජාකොබ් ද රාකෙල් නිසා අවුරුදු සතක් සේවය කෙළේ ය. එහෙත්, ඔහු ඈට ප්‍රේම කළ බැවින් ඒ ගත කළ කාලය ස්වල්ප දවසක් මෙන් ඔහුට හැඟිණි.</span></span> 
     </div> 
     <div class="p"> <span class="verse v20" data-usfm="GEN.29.20"><span class="content"> </span></span><span class="verse v21" data-usfm="GEN.29.21"><span class="label">21</span><span class="content">ඉන්පසු ජාකොබ් ලාබන්ට කතා කොට, “මාගේ සේවා කාලය දැන් සම්පූර්ණ වී ඇත. මාගේ භාර්යාව සමඟ එක් වනු පිණිස ඇය මට දෙන්නැ”යි ඉල්ලී ය. </span></span><span class="verse v22" data-usfm="GEN.29.22"><span class="label">22</span><span class="content">ලාබන් එහි සිටි සියලු මිනිසුන් කැඳවා මංගල භෝජනයක් පැවැත්වී ය. </span></span><span class="verse v23" data-usfm="GEN.29.23"><span class="label">23</span><span class="content">පසුව එම රාත්‍රියේ ඔහු, තම දුව වන ලෙයා කැඳවා ගෙන ජාකොබ් වෙත ගෙනාවේ ය. ජාකොබ් ද ඈ සමඟ එක් විය. </span></span><span class="verse v24" data-usfm="GEN.29.24"><span class="label">24</span><span class="content">තවද, ලාබන් තම දාසිය වන ශිල්පා, ලෙයාගේ සේවිකාව වශයෙන් තම දුවට දුන්නේ ය. </span></span><span class="verse v25" data-usfm="GEN.29.25"><span class="label">25</span><span class="content">පසු දින උදය පහන් වූ කල පුදුමයකට මෙන්, එහි සිටියේ ලෙයා ය. එවිට ඔහු ලාබන් අමතා, “ඔබ මට කළ මේ දේ කුමක් ද? මා ඔබට සේවය කෙළේ රාකෙල් නිසා නොවේ ද? ඔබ මා රැවටුවේ මන්දැ”යි ඇසී ය. </span></span><span class="verse v26" data-usfm="GEN.29.26"><span class="label">26</span><span class="content">ලාබන් ද උත්තර දෙමින්, “වැඩිමලාට කලින් බාලයා සරණ පාවා දීම අපේ රටේ සිරිත නොවේ. </span></span><span class="verse v27" data-usfm="GEN.29.27"><span class="label">27</span><span class="content">ඇගේ මංගල සතිය සම්පූර්ණ කරන්න, ඔබ මට තව සත් අවුරුද්දක් සේවය කරන්නෙහි නම් රාකෙල් ද ඔබට සරණ පාවා දෙන්නෙමි”යි කී ය. </span></span><span class="verse v28" data-usfm="GEN.29.28"><span class="label">28</span><span class="content">ජාකොබ් ද එසේ කර, මංගල සතිය සම්පූර්ණ කළ පසු, ලාබන් ඔහුට තම දුව වන රාකෙල්, බිරිඳ වශයෙන් සරණ පාවා දුන්නේ ය. </span></span><span class="verse v29" data-usfm="GEN.29.29"><span class="label">29</span><span class="content">ඔහු, තම දාසිය වන බිල්හා, තම දුව වන රාකෙල්ට ඇගේ සේවිකාව වශයෙන් දුනි. </span></span><span class="verse v30" data-usfm="GEN.29.30"><span class="label">30</span><span class="content">ජාකොබ්, රාකෙල් සමඟ ද එක් වුණි. ඔහු ලෙයාට වඩා රාකෙල්ට ප්‍රේම කළේ ය. තව අවුරුදු සතක් ද ලාබන්ට සේවය කෙළේ ය.</span></span> 
     </div> 
     <div class="s1"> <span class="heading"><b>ජාකොබ්ගේ දරුසම්පත</b></span> 
     </div> 
     <div class="p"> <span class="verse v30" data-usfm="GEN.29.30"><span class="content"> </span></span><span class="verse v31" data-usfm="GEN.29.31"><span class="label">31</span><span class="content">තවද, ලෙයා සිය සැමියාට නුරුස්සන බව සමිඳාණන් වහන්සේ දුටු විට, උන් වහන්සේ ඈට පිළිසිඳගන්නට සැලැස්සූ සේක. එහෙත්, රාකෙල් වඳ ස්ත්‍රියක් වූවා ය. </span></span><span class="verse v32" data-usfm="GEN.29.32"><span class="label">32</span><span class="content">ලෙයා ගැබ්ගෙන පුතෙකු ලැබුවා ය. එවිට ඈ, “සමිඳාණන් වහන්සේ මාගේ දුක බැලූ සේක. දැන් වත් මාගේ සැමියා මට ප්‍රේම කරනු ඇතැ”යි කියමින් ඈ ඔහුට රූබන් යන නම දුන්නා ය. </span></span><span class="verse v33" data-usfm="GEN.29.33"><span class="label">33</span><span class="content">ඈ නැවතත් ගැබ්ගෙන පුතෙකු ලැබුවා ය. “මා නුරුස්සන බව සමිඳාණන් වහන්සේ දුටු බැවින් උන් වහන්සේ මට මේ පුතු ද, දුන් සේකැ”යි කියමින් ඈ ඔහුට සිමියොන් යන නම තැබුවා ය. </span></span><span class="verse v34" data-usfm="GEN.29.34"><span class="label">34</span><span class="content">ඈ නැවතත් පුතෙකු ලැබුවා ය. “මා මාගේ ස්වාමි පුරුෂයා හට පුතුන් තිදෙනෙකු දුන් බැවින් දැන් වත් ඔහු මට ඇලුම් වන්නේ ය” කියා ඈ ඔහුට ලෙවී යන නම තැබුවා ය. </span></span><span class="verse v35" data-usfm="GEN.29.35"><span class="label">35</span><span class="content">ඈ නැවතත් ගැබ්ගෙන පුතෙකු ලැබුවා ය. ඈ, “දැන් මම සමිඳාණන් වහන්සේට ප්‍රශංසා කරන්නෙමි”යි කියමින් ඔහුට ජුදා යන නම දුන්නා ය. ඉන්පසු ඇගේ ගැබ් ගැනීම නැවතිණි.</span></span> 
     </div> 
    </div> 
   </div> 
  </div>
 </body>
</html>