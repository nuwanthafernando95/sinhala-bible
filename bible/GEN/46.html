<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch46" data-usfm="GEN.46">  
     <div class="s1"> <span class="heading"><b>ජාකොබ් මිසරය බලා යාම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.46.1"><span class="label">1</span><span class="content">ජාකොබ් හෙවත් ඉශ්රායෙල් තමන් සතු සියල්ල රැගෙන ගමනට පිටත් ව බෙයර්-ෂෙබාවට පැමිණ තම පියා වූ ඊසාක්ගේ දෙවියන් වහන්සේට යාග පූජා ඔප්පු කෙළේ ය. </span></span><span class="verse v2" data-usfm="GEN.46.2"><span class="label">2</span><span class="content">දෙවියන් වහන්සේ ද රාත්‍රියේ දී ජාකොබ්ට දර්ශනය වී, “ජාකොබ්, ජාකොබ්” කියා ඔහු ඇමතූ සේක. ඔහු, “මම මෙහි ය” කියා උත්තර දුනි. </span></span><span class="verse v3" data-usfm="GEN.46.3"><span class="label">3</span><span class="content">එවිට උන් වහන්සේ කතා කරමින්, “මම වනාහි දෙවියන් වහන්සේ වෙමි; නුඹේ පියාගේ දෙවියන් වහන්සේ වෙමි. මිසරයට යෑමට බිය නොවන්න. මන්ද, මම එහි දී නුඹේ පෙළපතින් මහත් ජාතියක් ඇති කරන්නෙමි. </span></span><span class="verse v4" data-usfm="GEN.46.4"><span class="label">4</span><span class="content">මම නුඹ සමඟ මිසරයට ගොස් යළි මම ම නුඹ ආපසු ගෙනෙන්නෙමි. තවද, නුඹ මැරෙන විට ජෝසෙප්ගේ අත නුඹේ ඇස් පියවන්නේ ය”යි වදාළ සේක.</span></span> 
     </div> 
     <div class="p"> <span class="verse v4" data-usfm="GEN.46.4"><span class="content"> </span></span><span class="verse v5" data-usfm="GEN.46.5"><span class="label">5</span><span class="content">පසුව ජාකොබ් බෙයර්-ෂෙබාවෙන් පිටත් විය. ජාකොබ්ගේ පුත්‍රයෝ තම පියා ද, තමන්ගේ කුඩා දරුවන් ද, තම භාර්යාවන් ද පාරාවෝ ඔවුන් ගෙන යෑමට එවූ රථවල රැගෙන ගියහ. </span></span><span class="verse v6" data-usfm="GEN.46.6"><span class="label">6</span><span class="content">තවද, තමන්ගේ ගව පට්ටි ද, කානාන් දේශයේ දී තමන් උපයාගත් වස්තුව ද රැගෙන ජාකොබ් සහ ඔහු කැටුව ඔහුගේ මුළු පෙළපත මිසරයට පැමිණියහ. </span></span><span class="verse v7" data-usfm="GEN.46.7"><span class="label">7</span><span class="content">මෙලෙස ඔහු තම පුත්‍රයන් ද පුත්‍රයන්ගේ පුත්‍රයන් ද පුත්‍රයන්ගේ දූවරුන් ද මුළු දරු පෙළපත ද තමන් කැටුව මිසරයට ගෙන ආවේ ය.</span></span> 
     </div> 
     <div class="s1"> <span class="heading"><b>ජාකොබ්ගේ පෙළපත</b></span> 
     </div> 
     <div class="p"> <span class="verse v7" data-usfm="GEN.46.7"><span class="content"> </span></span><span class="verse v8" data-usfm="GEN.46.8"><span class="label">8</span><span class="content">මිසරයට ගිය ජාකොබ්ගේ පෙළපතේ නාමාවලිය මෙය යි: එනම්, ජාකොබ් සහ ඔහුගේ පුත්‍රයෝ: ජාකොබ්ගේ කුලුඳුලා වන රූබන්; </span></span><span class="verse v9" data-usfm="GEN.46.9"><span class="label">9</span><span class="content">රූබන්ගේ පුත්‍රයන් වන හනොක්, පල්ලු, හෙශ්රොන් සහ කර්මී; </span></span><span class="verse v10" data-usfm="GEN.46.10"><span class="label">10</span><span class="content">සිමියොන්ගේ පුත්‍රයන් වන ජෙමුවෙල්, ජාමීන්, ඔහද්, ජාකින්, ශොහාර් සහ කානානිය ස්ත්‍රියකගේ පුත්‍ර ෂාවුල්; </span></span><span class="verse v11" data-usfm="GEN.46.11"><span class="label">11</span><span class="content">ලෙවීගේ පුත්‍රයන් වන ගේර්ෂොන්, කොහාත් සහ මෙරාරී; </span></span><span class="verse v12" data-usfm="GEN.46.12"><span class="label">12</span><span class="content">ජුදාගේ පුත්‍රයන් වන ඒර්, ඕනාන්, ෂේලා, පෙරෙශ් සහ ශෙරා ය. එහෙත්, ඒර් සහ ඕනාන් කානාන් දේශයේ දී මළහ. පෙරෙශ්ගේ පුත්‍රයන් වන හෙශ්රොන් සහ හාමුල්; </span></span><span class="verse v13" data-usfm="GEN.46.13"><span class="label">13</span><span class="content">ඉස්සාකර්ගේ පුත්‍රයන් වන තෝලා, පුවා, ජෝබ් සහ ෂිම්රොන්; </span></span><span class="verse v14" data-usfm="GEN.46.14"><span class="label">14</span><span class="content">සාබුලොන්ගේ පුත්‍රයන් වන සෙරෙද්, ඒලොන් සහ ජාලෙයෙල්; </span></span><span class="verse v15" data-usfm="GEN.46.15"><span class="label">15</span><span class="content">මොවුහු සහ ජාකොබ්ගේ දුව වන දීනා, ලෙයා මෙසොපොතේමියාවේ දී ජාකොබ්ට දාව ලැබූ දරුවෝ ය. ඔහුගේ දරුදැරියෝ සියල්ලෝ තිස්තුන්දෙනෙකි.</span></span> 
     </div> 
     <div class="p"> <span class="verse v15" data-usfm="GEN.46.15"><span class="content"> </span></span><span class="verse v16" data-usfm="GEN.46.16"><span class="label">16</span><span class="content">ගාද්ගේ පුත්‍රයන් වන ශපියොන්, හග්ගි, ෂූනි, එශ්බොන්, ඒරි, අරෝද් සහ අරේලී ය; </span></span><span class="verse v17" data-usfm="GEN.46.17"><span class="label">17</span><span class="content">ආෂෙර්ගේ පුත්‍රයන් වන ඉමනා, ඉෂ්වා, ඉෂ්වී, බෙරියා හා ඔවුන්ගේ සහෝදරී වන සෙරා; බෙරියාගේ පුත්‍රයන් වන හෙබෙර් සහ මල්කියෙල් ය; </span></span><span class="verse v18" data-usfm="GEN.46.18"><span class="label">18</span><span class="content">මොවුහු ලාබන් තම දුව වන ලෙයාට සේවිකාව වශයෙන් දුන් ශිල්පාගේ පුත්‍රයෝ ය. ඈ ජාකොබ්ට දාව මොවුන් ලැබුවා ය. මොවුන්ගේ ගණන දහසයදෙනෙකි.</span></span> 
     </div> 
     <div class="p"> <span class="verse v18" data-usfm="GEN.46.18"><span class="content"> </span></span><span class="verse v19" data-usfm="GEN.46.19"><span class="label">19</span><span class="content">ජාකොබ්ගේ භාර්යාව වූ රාකෙල්ගේ පුත්‍රයන් වන ජෝසෙප් සහ බෙන්ජමින් ය. </span></span><span class="verse v20" data-usfm="GEN.46.20"><span class="label">20</span><span class="content">තවද, මිසර දේශයේ දී ඕන් නම් පූජ්‍ය ස්ථානයේ පොතිපෙරා නම් පූජකයාගේ දුව වන ආසෙනත්, ජෝසෙප්ට දාව මනස්සේ සහ එප්‍රායිම් ලැබුවා ය.</span></span> 
     </div> 
     <div class="p"> <span class="verse v20" data-usfm="GEN.46.20"><span class="content"> </span></span><span class="verse v21" data-usfm="GEN.46.21"><span class="label">21</span><span class="content">බෙන්ජමින්ගේ පුත්‍රයන් වන බෙලා, බෙකෙර්, අෂ්බෙල්, ගේරා, නාමාන්, ඒහී, රොෂ්, මුප්පීම්, හුප්පීම් සහ ආරද් ය; </span></span><span class="verse v22" data-usfm="GEN.46.22"><span class="label">22</span><span class="content">මොවුහු ජාකොබ්ට දාව උපන් රාකෙල්ගේ පුත්‍රයෝ ය. ඒ සියල්ලෝ දසසතරදෙනකි.</span></span> 
     </div> 
     <div class="p"> <span class="verse v22" data-usfm="GEN.46.22"><span class="content"> </span></span><span class="verse v23" data-usfm="GEN.46.23"><span class="label">23</span><span class="content">දාන් සහ ඔහුගේ පුත්‍රයා වන හුෂිම් ය; </span></span><span class="verse v24" data-usfm="GEN.46.24"><span class="label">24</span><span class="content">නප්තලීගේ පුත්‍රයන් වන ජාශෙයෙල්, ගුනී, ජේශෙර් සහ ෂිල්ලෙම් ය; </span></span><span class="verse v25" data-usfm="GEN.46.25"><span class="label">25</span><span class="content">මොවුහු නම් ලාබන් තම දුව වන රාකෙල්ට සේවිකාව වශයෙන් දුන් බිල්හාගේ පුත්‍රයෝ ය. ඈ ජාකොබ්ට දාව මොවුන් ලැබුවා ය. ඒ සියල්ලෝ සත්දෙනෙකි.</span></span> 
     </div> 
     <div class="p"> <span class="verse v25" data-usfm="GEN.46.25"><span class="content"> </span></span><span class="verse v26" data-usfm="GEN.46.26"><span class="label">26</span><span class="content">ජාකොබ්ගේ පුත්‍රයන්ගේ භාර්යාවන් හැර, ඔහුට දාව උපන්, ඔහු සමඟ මිසරයට ගිය අයගේ මුළු ගණන හැටහයදෙනෙකි. </span></span><span class="verse v27" data-usfm="GEN.46.27"><span class="label">27</span><span class="content">මිසරයේ දී ජෝසෙප්ට දාව උපන් පුත්‍රයන්ගේ ගණන දෙදෙනෙකි. මිසරයට පැමිණි ජාකොබ්ගේ පවුලට අයත් සියල්ලෝ හැත්තෑදෙනෙක් වූ හ.</span></span> 
     </div> 
     <div class="s1"> <span class="heading"><b>ජෝසෙප් ඔවුන් පිළිගැනීම</b></span> 
     </div> 
     <div class="p"> <span class="verse v27" data-usfm="GEN.46.27"><span class="content"> </span></span><span class="verse v28" data-usfm="GEN.46.28"><span class="label">28</span><span class="content">තවද, ජාකොබ්, ජෝසෙප් ඉදිරියට පැමිණෙන පිණිස, තමාට පෙරටුව ඔහු වෙත ජුදා එවී ය. ඔව්හු ගෝෂෙන් නම් පෙදෙසට පැමිණියා හ. </span></span><span class="verse v29" data-usfm="GEN.46.29"><span class="label">29</span><span class="content">එවිට ජෝසෙප් තම රථය සූදානම් කොට, තම පියා වන ජාකොබ් හමු වීමට ගෝෂෙන් බලා ගියේය. තම පියා දුටු කෙණෙහි ම ඔහු ඔහුගේ ගෙල බදාගෙන බොහෝ වේලාවක් ගෙල මත හැඬී ය. </span></span><span class="verse v30" data-usfm="GEN.46.30"><span class="label">30</span><span class="content">එවිට ජාකොබ් ජෝසෙප්ට කතා කොට, “ඔබේ මූණ දැක ඔබ තව ම ජීවත් ව සිටින බව දුටු හෙයින් දැන් ඉතින් මා මළත් කම් නැතැ”යි කීවේ ය.</span></span> 
     </div> 
     <div class="p"> <span class="verse v30" data-usfm="GEN.46.30"><span class="content"> </span></span><span class="verse v31" data-usfm="GEN.46.31"><span class="label">31</span><span class="content">ඉන්පසු ජෝසෙප් තම සහෝදරයන්ට හා තම පියාගේ ගෙවැසියන්ට කතා කොට, “මම ගොස් පාරාවෝ ඉදිරියේ පෙනී සිට, ‘කානාන් දේශයේ සිටි මාගේ සහෝදරයන් හා පියාගේ පවුලේ සියල්ලන් මා වෙත පැමිණ ඇත. </span></span><span class="verse v32" data-usfm="GEN.46.32"><span class="label">32</span><span class="content">ඔව්හු එඬේරු ය, සත්ත්ව ගොවිපළවල් පාලනය කරන අය ය. ඔවුන් තමන්ගේ එළු බැටළු රැළ ද ගව රැළ ද තමන් සතු සියල්ල ද ගෙනැවිත් ඇත’ කියන්නෙමි. </span></span><span class="verse v33" data-usfm="GEN.46.33"><span class="label">33</span><span class="content">පාරාවෝ ඔබ කැඳවා, ‘ඔබේ රැකියාව කුමක් දැ’යි ඇසූ විට, </span></span><span class="verse v34" data-usfm="GEN.46.34"><span class="label">34</span><span class="content">ඔබ ද, ‘ඔබේ දාසයන් වන අපිත්, අපේ පියවරුත් තමන් තරුණ වියේ පටන් අද දක්වා සත්ත්ව ගොවිපළවල් රැකබලාගත්තෙමු’යි කියන්න. මෙලෙස ඔබට ගෝෂෙන් පෙදෙසේ පදිංචි වීමට අවසර ලැබේ ය”යි කීවේ ය. ඔහු මෙසේ කීවේ, එඬේරුන් මිසර වාසීන්ට පිළිකුලක් වන බැවිනි.</span></span> 
     </div> 
    </div> 
   </div> 
  </div>
 </body>
</html>