<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch18" data-usfm="GEN.18">  
     <div class="s1"> <span class="heading"><b>ඊසාක්ගේ උපත</b></span> 
     </div> 
     <div class="p"> <span class="content"> </span><span class="verse v1" data-usfm="GEN.18.1"><span class="label">1</span><span class="content">තවද, සමිඳාණන් වහන්සේ මම්රේහි ආලෝන අරඹ ළඟ දී ආබ්‍රහම්ට දර්ශනය වූ සේක. ඔහු දවාලේ තද අවුරස්නය ඇති වේලාවේ කූඩාරමේ දොරකඩ වාඩි වී සිටියේ ය. </span></span><span class="verse v2" data-usfm="GEN.18.2"><span class="label">2</span><span class="content">ඔහු නෙත් ඔසවා බැලූ විට, පුදුමයකි! තමාට නුදුරින් මිනිසුන් තිදෙනෙකු සිටිනු දිටී ය. ඔවුන් දුටු විට ඔහු ඔවුන් හමුවීමට ගොස් හිස නමා, වැඳ වැටුණේ ය. </span></span><span class="verse v3" data-usfm="GEN.18.3"><span class="label">3</span><span class="content">මෙසේ ආචාර කොට, “ස්වාමීනි, කරුණාකර, ඔබේ දාසයා ළඟ නැවතී යන මෙන් ඉල්ලමි. </span></span><span class="verse v4" data-usfm="GEN.18.4"><span class="label">4</span><span class="content">මට අවසරයි; මම වතුර ටිකක් ගෙනෙන්නෙමි; ඔබ පාද සෝදාගෙන, ගස යට විවේක සුවය විඳින්න. </span></span><span class="verse v5" data-usfm="GEN.18.5"><span class="label">5</span><span class="content">මම ද කෑම ටිකක් ගෙනෙන්නෙමි. එය වළඳා, ඔබේ ගත සිත සනසාගෙන, මේ ගමන යන්න. ඔබේ දාසයාගේ නිවසට ඔබ පැමිණියේ ඒ නිසා යැ”යි කී ය. ඔව්හු ද, “ඔබ කී ලෙස කරන්නෙමු”යි පිළිතුරු දුන්හ.</span></span> 
     </div> 
     <div class="p"> <span class="verse v5" data-usfm="GEN.18.5"><span class="content"> </span></span><span class="verse v6" data-usfm="GEN.18.6"><span class="label">6</span><span class="content">ආබ්‍රහම් ද වහා කූඩාරම තුළට ගොස්, සාරාට කතා කොට, “හොඳ ම පිටි ගෝණියක් ඉක්මනින් ගෙන, එයින් ටිකක් අනා, උදුන මත තබා රොටි පුළුස්සන්නැ”යි කී ය. </span></span><span class="verse v7" data-usfm="GEN.18.7"><span class="label">7</span><span class="content">තවද, ඔහු ගව පට්ටියට දුව ගොස්, කදිම ළපටි වස්සෙකු ගෙන දාසයාට දුන්නේ ය. දාසයා ද ඌ ඉක්මනින් පිළියෙළ කෙළේ ය. </span></span><span class="verse v8" data-usfm="GEN.18.8"><span class="label">8</span><span class="content">තවද, ආබ්‍රහම්, වෙඩරු හා කිරි ද, පිසින ලද වහු මස් ද ගෙන ආගන්තුකයන් ඉදිරියෙහි තැබී ය. ඔවුන් ඒවා වළඳන විට ඔහු ද ගස යට ඔවුන්ට සමීප ව සිටියේ ය.</span></span> 
     </div> 
     <div class="p"> <span class="verse v8" data-usfm="GEN.18.8"><span class="content"> </span></span><span class="verse v9" data-usfm="GEN.18.9"><span class="label">9</span><span class="content">එවිට ඔව්හු ආබ්‍රහම්ට කතා කොට, “නුඹේ බිරිඳ සාරා කොහේ දැ”යි ඇසූ හ. “ඈ කූඩාරම තුළ ය”යි ඔහු උත්තර දුනි. </span></span><span class="verse v10" data-usfm="GEN.18.10"><span class="label">10</span><span class="content">එවිට අමුත්තා කතා කොට, “දරු උපතට නියම කාලය පැමිණි විට සත්තකට ම මම නුඹ වෙත නොවරදවා ආපසු එමි. එවිට නුඹේ භාර්යාව වන සාරා පුතෙකු ලබන්නී ය”යි කී ය. අමුත්තාට පිටුපසින් පිහිටි, කූඩාරමේ දොරකඩ සිටි සාරාට එය ඇසිණි.</span></span> 
     </div> 
     <div class="p"> <span class="verse v10" data-usfm="GEN.18.10"><span class="content"> </span></span><span class="verse v11" data-usfm="GEN.18.11"><span class="label">11</span><span class="content">ආබ්‍රහම් ද සාරා ද මහලු ව හොඳට ම වයස් ගත ව සිටිය හ. සාරාට ඔසප් වීම ද නැවතී තිබිණි. </span></span><span class="verse v12" data-usfm="GEN.18.12"><span class="label">12</span><span class="content">එබැවින් සාරා, “දරු උපතක් නොලැබිය හැකි මහලු වියට පැමිණි පසුත්, මා අඹු-සැමි ප්‍රීතිය භුක්ති විඳින්න ද? ඇරත් මාගේ සැමියාත් දැන් මහල්ලෙකි”යි කියාගනිමින් සිනාසුණා ය. </span></span><span class="verse v13" data-usfm="GEN.18.13"><span class="label">13</span><span class="content">එවිට සමිඳාණන් වහන්සේ ආබ්‍රහම්ට කතා කොට, “මහලු වියට පැමිණි පසුත් හැබෑවට ම දරු උපතක් ලැබිය හැකි දැ යි කියාගනිමින් සාරා සිනාසුණේ ඇයි? </span></span><span class="verse v14" data-usfm="GEN.18.14"><span class="label">14</span><span class="content">සමිඳාණන් වහන්සේට බැරි දෙයක් ඇද් ද? දරු උපතට නියම කාලය පැමිණි විට මම නුඹ වෙත ආපසු එමි. එවිට සාරා පුතෙකු ලබන්නී ය”යි වදාළ සේක. </span></span><span class="verse v15" data-usfm="GEN.18.15"><span class="label">15</span><span class="content">සාරා ද බිය වී, “මා සිනාසුණේ නැතැ”යි කීවා ය. එහෙත්, අමුත්තා, “නැහැ, නුඹ සිනාසුණා ය”යි කී ය.</span></span> 
     </div> 
     <div class="s1"> <span class="heading"><b>ආබ්‍රහම් සොදොම් නුවර ගැන මැදහත් වීම</b></span> 
     </div> 
     <div class="p"> <span class="verse v15" data-usfm="GEN.18.15"><span class="content"> </span></span><span class="verse v16" data-usfm="GEN.18.16"><span class="label">16</span><span class="content">අමුත්තෝ තිදෙන ද එතැනින් නික්ම සොදොම් නුවර බලා පිටත් වූ හ. ආබ්‍රහම් ද මඟපෙන්වීමට ඔවුන් සමඟ ගියේය. </span></span><span class="verse v17" data-usfm="GEN.18.17"><span class="label">17</span><span class="content">සමිඳාණන් වහන්සේ: “මා කරන්නට යන දෙය මම ආබ්‍රහම්ගෙන් සඟවම් ද? </span></span><span class="verse v18" data-usfm="GEN.18.18"><span class="label">18</span><span class="content">මොහුගේ පෙළපත මහත් බලසම්පන්න ජාතියක් වන්නේ ය. මිහි පිට සියලු ජාතීන්, මා ආබ්‍රහම්ට ආශීර්වාද කළ ලෙස ඔවුන්ටත් ආශීර්වාද කරන මෙන් මගෙන් අයැදිනු ඇත. </span></span><span class="verse v19" data-usfm="GEN.18.19"><span class="label">19</span><span class="content">ආබ්‍රහම් දැහැමිකමින් හා යුක්තියෙන් ජීවත් වෙමින් තමාගේ දරුවන්ට ද, තමාගෙන් පැවතෙන පෙළපතට ද සමිඳාණන් වහන්සේගේ මාර්ගය ආරක්ෂා කිරීමට අණ දෙන පිණිස මම ඔහු වෙන් කොට ගතිමි. මෙලෙස සමිඳාණන් වහන්සේ ආබ්‍රහම්ට පොරොන්දු වූ දේ ඔහුට ඉටු කරන සේකැ”යි තමන්ට ම කියාගත් සේක.</span></span> 
     </div> 
     <div class="p"> <span class="verse v19" data-usfm="GEN.18.19"><span class="content"> </span></span><span class="verse v20" data-usfm="GEN.18.20"><span class="label">20</span><span class="content">පසුව උන් වහන්සේ කතා කොට, “සොදොම් හා ගොමොරා නුවරවලට විරුද්ධ ව නඟින චෝදනා කෙතරම් දරුණු ද? ඔවුන්ගේ පාපය කෙතරම් බරපතල ද? </span></span><span class="verse v21" data-usfm="GEN.18.21"><span class="label">21</span><span class="content">එබැවින් මම දැන් බැස ගොස් මා වෙත පමුණුවා ඇති චෝදනාවල ඇත්ත නැත්ත විභාග කරමි”යි වදාළ සේක.</span></span> 
     </div> 
     <div class="p"> <span class="verse v21" data-usfm="GEN.18.21"><span class="content"> </span></span><span class="verse v22" data-usfm="GEN.18.22"><span class="label">22</span><span class="content">එවිට අමුත්තෝ එතැනින් නික්ම සොදොම් බලා පිටත් වූ හ. එහෙත්, ආබ්‍රහම් සමිඳාණන් වහන්සේ ඉදිරියෙහි ම නැවතී සිටියේ ය. </span></span><span class="verse v23" data-usfm="GEN.18.23"><span class="label">23</span><span class="content">ආබ්‍රහම් ද උන් වහන්සේට සමීප වී, “සැබැවින් ම ඔබ අදමිටුන් සමඟ දමිටුන් වත් වනසන සේක් ද? </span></span><span class="verse v24" data-usfm="GEN.18.24"><span class="label">24</span><span class="content">හොඳයි! නුවරෙහි දමිටුන් පණස්දෙනෙක් සිටිත් නම්, මේ පණස්දෙන නිසා නුවර නොවනසා ඊට සමාව නොදෙන සේක් ද? </span></span><span class="verse v25" data-usfm="GEN.18.25"><span class="label">25</span><span class="content">අදමිටුන් සමඟ දමිටුන් වනසාලීමේ අදහස ඔබෙන් දුරින් දුරු වේ වා! අදමිටුන් සමඟ දමිටුන් එක ම මිම්මෙන් මැනීම ඔබේ කැමැත්ත නො වේ වා! මුළු මිහි තලයේ විනිශ්චයකාරයාණෝ සාධාරණ ලෙස යුක්තිය ඉටු නොකරන සේක් දැ”යි ඇසී ය. </span></span><span class="verse v26" data-usfm="GEN.18.26"><span class="label">26</span><span class="content">එවිට සමිඳාණන් වහන්සේ උත්තර දෙමින්, “සොදොම් නුවරෙහි දමිටුන් පණස්දෙනෙක් සිටිත් නම් ඔවුන් නිසා ඒ මුළු නුවරට මම සමාව දෙන්නෙමි”යි වදාළ සේක.</span></span> 
     </div> 
     <div class="p"> <span class="verse v26" data-usfm="GEN.18.26"><span class="content"> </span></span><span class="verse v27" data-usfm="GEN.18.27"><span class="label">27</span><span class="content">ආබ්‍රහම් නැවතත් කතා කරමින්, “අළු හා දූවිල්ල පමණක් වූ මා, මාගේ සමිඳාණන් වහන්සේ සමඟ කතා කිරීමට තරම් නිර්භීත වීම ගැන මට සමාවන්න. </span></span><span class="verse v28" data-usfm="GEN.18.28"><span class="label">28</span><span class="content">හොඳයි! නුවරෙහි දමිටුන් සතළිස්පස්දෙනෙක් සිටිත් නම් පස්දෙනෙකු අඩු නිසා ඔබ මුළු නුවර වනසාලන සේක් දැ”යි ඇසී ය. “එහි දමිටුන් සතළිස්පස්දෙනෙක් සිටිත් නම්, මම එය නොවනසමි”යි උන් වහන්සේ වදාළ සේක.</span></span> 
     </div> 
     <div class="p"> <span class="verse v28" data-usfm="GEN.18.28"><span class="content"> </span></span><span class="verse v29" data-usfm="GEN.18.29"><span class="label">29</span><span class="content">ආබ්‍රහම් යළිත් කතා කරමින්, “ඇතැම් විට එහි දමිටුන් සතළිස්දෙනෙකු සිටින්නට පුළුවනැ”යි කී ය. “ඒ සතළිස්දෙනා නිසා මම නුවර නොවනසමි”යි උන් වහන්සේ උත්තර දුන් සේක.</span></span> 
     </div> 
     <div class="p"> <span class="verse v29" data-usfm="GEN.18.29"><span class="content"> </span></span><span class="verse v30" data-usfm="GEN.18.30"><span class="label">30</span><span class="content">ආබ්‍රහම් නැවතත් කතා කරමින්, “ස්වාමීනි, ඔබ මා සමඟ නොකිපෙන සේක් වා! මම නැවතත් කතා කරමි. හොඳයි! එහි තිස්දෙනෙකු පමණක් සිටින්නට පුළුවනැ”යි කී ය. “ඒ තිස්දෙනා නිසා මම නුවර නොවනසමි”යි උන් වහන්සේ ද උත්තර දුන් සේක.</span></span> 
     </div> 
     <div class="p"> <span class="verse v30" data-usfm="GEN.18.30"><span class="content"> </span></span><span class="verse v31" data-usfm="GEN.18.31"><span class="label">31</span><span class="content">ආබ්‍රහම් තවදුරටත් කතා කරමින්, “සමිඳාණන් වහන්සේ සමඟ වාද කිරීමට ඉදිරිපත් වීම ගැන කමා වන්න. හොඳයි! එහි දමිටුන් විසිදෙනෙක් පමණක් ඇතැ යි හිතමු”යි කී ය. “ඒ විසිදෙනා නිසා මම නුවර නොවනසමි”යි උන් වහන්සේ පිළිතුරු දුන් සේක.</span></span> 
     </div> 
     <div class="p"> <span class="verse v31" data-usfm="GEN.18.31"><span class="content"> </span></span><span class="verse v32" data-usfm="GEN.18.32"><span class="label">32</span><span class="content">එවිට ආබ්‍රහම් යළිත් මෙසේ කී ය: “සමිඳාණන් වහන්සේ මා සමඟ නොකිපෙන සේක් වා! තව එක වරක් පමණක් කතා කිරීමට මට අවසරයි. හොඳයි! එහි දමිටුන් දහදෙනෙක් පමණක් ඇතැ යි හිතමු.” “ඒ දහදෙනා නිසා මම නුවර නොවනසාලමි”යි උන් වහන්සේ උත්තර දුන් සේක.</span></span> 
     </div> 
     <div class="p"> <span class="verse v32" data-usfm="GEN.18.32"><span class="content"> </span></span><span class="verse v33" data-usfm="GEN.18.33"><span class="label">33</span><span class="content">ආබ්‍රහම් සමඟ කතා කොට නිම වූ පසු උන් වහන්සේ යන්න ගිය සේක. ආබ්‍රහම් ද සිය නිවෙසට හැරී ගියේය.</span></span> 
     </div> 
    </div> 
   </div> 
  </div>
 </body>
</html>