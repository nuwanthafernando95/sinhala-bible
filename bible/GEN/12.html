<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch12" data-usfm="GEN.12">  
     <div class="s1"> <span class="heading"><b>ආබ්‍රම්ගේ කැඳවීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.12.1"><span class="label">1</span><span class="content"> </span><span class="content">සමිඳාණන් වහන්සේ ආබ්‍රම්ට කතා කොට, “නුඹේ මවු බිම ද නුඹේ නෑදෑයන් ද නුඹේ පියාගේ ගෘහය ද අත්හැරදමා, මා පෙන්වන්නට යන දේශයට යන්න. </span></span><span class="verse v2" data-usfm="GEN.12.2"><span class="label">2</span><span class="content">මම නුඹ මඟින් විශාල ජාතියක් ඇති කරන්නෙමි; මම නුඹට ආශීර්වාද කරන්නෙමි; නුඹේ නාමය ආසිරි පැතීමේ නාමයක් වන සේ කීර්තියට පමුණුවන්නෙමි.</span></span> 
     </div> 
     <div class="q"> <span class="verse v2" data-usfm="GEN.12.2"><span class="content"> </span></span><span class="verse v3" data-usfm="GEN.12.3"><span class="label">3</span><span class="content"> </span><span class="content">නුඹට ආසිරි පතන අයට මමත් ආසිරි පතමි.</span></span> 
     </div> 
     <div class="q2"> <span class="verse v3" data-usfm="GEN.12.3"><span class="content">නුඹට දෙස් තබන අයට මමත් දෙස් තබමි.</span></span> 
     </div> 
     <div class="q2"> <span class="verse v3" data-usfm="GEN.12.3"><span class="content">නුඹ මගෙන් ආසිරි ලත් අයුරින් මිහි මත සව් සත ආසිරි ලබනු ඇතැ”යි</span></span> 
     </div> 
     <div class="m"> <span class="verse v3" data-usfm="GEN.12.3"><span class="content">වදාළ සේක. </span></span><span class="verse v4" data-usfm="GEN.12.4"><span class="label">4</span><span class="content">ආබ්‍රම්ට වයස අවුරුදු හැත්තෑපහක් වූ කල සමිඳාණන් වහන්සේ ඔහුට වදාළ ලෙසට, ඔහු හාරාන් දේශයෙන් පිටත් විය. ලොත් ද ඔහු සමඟ ගියේය. </span></span><span class="verse v5" data-usfm="GEN.12.5"><span class="label">5</span><span class="content">මෙසේ ආබ්‍රම් සිය බිරිඳ වන සාරයි ද තම සොහොයුරාගේ පුත් වන ලොත් ද හාරාන් දේශයෙන් රැස් කරගත් සියලු සම්පත් හා දැසිදසුන් ද රැගෙන කානාන් දේශය බලා නික්ම ගොස් එහි සැපත් විය.</span></span> 
     </div> 
     <div class="p"> <span class="verse v5" data-usfm="GEN.12.5"><span class="content"> </span></span><span class="verse v6" data-usfm="GEN.12.6"><span class="label">6</span><span class="content">ආබ්‍රම්, ඒ දේශය ඔස්සේ ගමන් කර ෂෙකෙම් නගරයේ ශුද්ධ භූමිය වන මොරේහි ආලෝන අරඹ දක්වා පැමිණියේ ය. එකල ඒ රටේ කානානිවරු සිටියෝ ය. </span></span><span class="verse v7" data-usfm="GEN.12.7"><span class="label">7</span><span class="content">එවිට සමිඳාණන් වහන්සේ ආබ්‍රම්ට දර්ශනය වී, ඔහුට කතා කොට, “මම මේ දේශය නුඹේ පෙළපතට දෙන්නෙමි”යි වදාළ සේක. ආබ්‍රම් එහි දී තමන්ට දර්ශනය වූ සමිඳාණන් වහන්සේට පූජාසනයක් ඉදි කෙළේ ය. </span></span><span class="verse v8" data-usfm="GEN.12.8"><span class="label">8</span><span class="content">ඉන්පසු ඔහු බෙතෙල් නගරයට නැගෙනහිරින් පිහිටි කඳුකර පෙදෙසට ගමන් කෙළේ ය. මෙසේ ගමන් කොට, බටහිරින් බෙතෙල් නගරය ද, නැගෙනහිරින් ආයි නගරය ද අතර තම කඳවුර පිහිටුවාගත්තේ ය. එහි දී ඔහු පූජාසනයක් ඉදි කර සමිඳාණන් වහන්සේගේ නාමය කියා යච්ඤා කෙළේ ය. </span></span><span class="verse v9" data-usfm="GEN.12.9"><span class="label">9</span><span class="content">ඉන්පසු ඔහු එක තැනක නොරඳා අනුක්‍රමයෙන් ගොස් ‘නේගෙබ්’ ප්‍රදේශයට පැමිණියේ ය.</span></span> 
     </div> 
     <div class="s1"> <span class="heading"><b>ආබ්‍රම් මිසර දේශයට පැමිණීම</b></span> 
     </div> 
     <div class="p"> <span class="verse v9" data-usfm="GEN.12.9"><span class="content"> </span></span><span class="verse v10" data-usfm="GEN.12.10"><span class="label">10</span><span class="content">එහෙත්, ඒ දේශයෙහි සාගතයක් පැවතිණි. සාගතය අති උග්‍ර වූ බැවින්, ආබ්‍රම් තාවකාලික පදිංචියට මිසරයට ගියේය. </span></span><span class="verse v11" data-usfm="GEN.12.11"><span class="label">11</span><span class="content">ඔහු මිසරයට සමීප වූ කල සිය බිරිඳ වන සාරයි අමතා, “මට සවන් දෙන්න, ඔබ කෙතරම් සුරූපී කාන්තාවක් දැ යි මම දනිමි. </span></span><span class="verse v12" data-usfm="GEN.12.12"><span class="label">12</span><span class="content">මිසර වාසීන් ඔබ දුටු විට, ‘මේ ආබ්‍රම්ගේ බිරිඳ ය’යි කියා ඔබ ගැනීමට මා මරාදමා ඔබ බේරනු ඇත. එබැවින්, කරුණාකර, ‘මම ඔහුගේ සහෝදරී ය’යි ඔවුන්ට කියන්න. </span></span><span class="verse v13" data-usfm="GEN.12.13"><span class="label">13</span><span class="content">එවිට ඔබ නිසා ඔවුන් මාගේ පණත් බේරා මට හොඳින් සලකනු ඇතැ”යි කී ය. </span></span><span class="verse v14" data-usfm="GEN.12.14"><span class="label">14</span><span class="content">ආබ්‍රම් මිසරයට පිවිසි කල ඔහුගේ බිරිඳ ඉතා සුරූපී තැනැත්තියක බව මිසර වාසීහු දුටහ. </span></span><span class="verse v15" data-usfm="GEN.12.15"><span class="label">15</span><span class="content">පාරාවෝගේ ඇමතිවරු ඈ දැක, ඇගේ රූපශ්‍රීය ඔහුට වර්ණනා කෙළෙන් ඇය රජ මාලිගාවට ගෙනයනු ලැබුවා ය. </span></span><span class="verse v16" data-usfm="GEN.12.16"><span class="label">16</span><span class="content">රජ තෙමේ ද, ඇය නිසා ආබ්‍රම්ට හොඳින් සලකා ඔහුට එළු බැටළුවන් ද ගවයන් ද කොටළුවන් ද සේවක සේවිකාවන් හා කොටළු දෙනුන් හා ඔටුවන් ද ප්‍රදානය කෙළේ ය.</span></span> 
     </div> 
     <div class="p"> <span class="verse v16" data-usfm="GEN.12.16"><span class="content"> </span></span><span class="verse v17" data-usfm="GEN.12.17"><span class="label">17</span><span class="content">එහෙත්, පාරාවෝ ආබ්‍රම්ගේ භාර්යාව වූ සාරයි තබාගත් බැවින්, පාරාවෝ රජුට ද රජ වාසල අයට ද සමිඳාණන් වහන්සේ ඉතා දරුණු වසංගත පැමිණෙවු සේක. </span></span><span class="verse v18" data-usfm="GEN.12.18"><span class="label">18</span><span class="content">එවිට පාරාවෝ ආබ්‍රම් කැඳවා, “ඔබ මට කළ මේ හදිය කුමක් ද? </span></span><span class="verse v19" data-usfm="GEN.12.19"><span class="label">19</span><span class="content">ඈ ඔබේ බිරිඳ බව මට නො කීවේ මන් ද? ඈ ඔබේ සහෝදරිය ය කියා මට කීවේ කුමක් නිසා ද? මා ඈ පාවා ගත්තේ ඒ නිසා ය. මෙන්න, ඔබේ බිරිඳ, ඇය රැගෙන පිටත් ව යන්නැ”යි කී ය. </span></span><span class="verse v20" data-usfm="GEN.12.20"><span class="label">20</span><span class="content">තවද, පාරාවෝ සිය පිරිසට ද අණ දුන් බැවින්, ඔව්හු ආබ්‍රම්, ඔහුගේ බිරිඳ සහ ඔහු සන්තක සියල්ල ද සමඟ රටින් පිටත් කර හැරියෝ ය.</span></span> 
     </div> 
    </div> 
   </div> 
  </div>
 </body>
</html>