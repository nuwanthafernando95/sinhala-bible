<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch8" data-usfm="GEN.8">  
     <div class="s1"> <span class="heading"><b>ජලගැල්ම නැවතීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.8.1"><span class="label">1</span><span class="content">දෙවියන් වහන්සේ නෝවා ද, ඔහු සමඟ නැවේ සිටි සියලු වන මෘගයන් හා ගවමහිෂයන් ද සිහි කර, පොළොව මත සුළඟක් හමන්නට සැලැසූ සේක. ගංවතුර ක්‍රමයෙන් බැස ගියේය. </span></span><span class="verse v2" data-usfm="GEN.8.2"><span class="label">2</span><span class="content">මහා සමුද්‍රයේ උල්පත් හා අහසේ කවුළු වැසිණි. අහසින් වැටුණු වැස්ස ද නැවතිණි; </span></span><span class="verse v3" data-usfm="GEN.8.3"><span class="label">3</span><span class="content">පොළෝ තලයෙන් ගංවතුර ටිකින් ටික බැස යන්නට විය. දවස් එකසිය පණහකට පසු ගංවතුර බැස ගියේය. </span></span><span class="verse v4" data-usfm="GEN.8.4"><span class="label">4</span><span class="content">සත් වන මාසයේ දහහත් වන දින නැව අරරත් කඳු වැටිය මත නැවතිණි. </span></span><span class="verse v5" data-usfm="GEN.8.5"><span class="label">5</span><span class="content">ගංවතුර දස වන මාසය දක්වා නොනැවතී බැස ගියේ ය; දස වන මාසයේ පළමු වන දින කඳු මුදුන් පෙනිණි.</span></span> 
     </div> 
     <div class="p"> <span class="verse v5" data-usfm="GEN.8.5"><span class="content"> </span></span><span class="verse v6" data-usfm="GEN.8.6"><span class="label">6</span><span class="content">දවස් සතළිසකට පසු නෝවා තමා සෑදූ නැවේ කවුළුව ඇර </span></span><span class="verse v7" data-usfm="GEN.8.7"><span class="label">7</span><span class="content">කපුටෙකු පිටතට යැවී ය. ඌ පොළොව මත ජලය සිඳෙන තුරු ඔබමොබ පියාඹා ගියේය. </span></span><span class="verse v8" data-usfm="GEN.8.8"><span class="label">8</span><span class="content">පසුව නෝවා පොළොව මත ජලය බැස ගොස් තිබේ දැ යි බලනු පිණිස පරෙවියෙකු පිටතට යැවී ය. </span></span><span class="verse v9" data-usfm="GEN.8.9"><span class="label">9</span><span class="content">එහෙත් පොළොව මත තවමත් ජලය රැඳී තිබුණු බැවින් ඌට පා තැබීමට තැනක් නොලැබ ඌ නෝවා වෙත නැවට ආපසු පැමිණියේ ය. එවිට ඔහු අත දිගු කර ඌ අල්ලා නැව තුළට ගත්තේ ය. </span></span><span class="verse v10" data-usfm="GEN.8.10"><span class="label">10</span><span class="content">ඔහු තව සත් දවසක් බලා සිට පරෙවියා නැවෙන් පිටතට යළිත් යැවී ය. </span></span><span class="verse v11" data-usfm="GEN.8.11"><span class="label">11</span><span class="content">සවස් කාලයේ දී ඌ ආපසු පැමිණියේ ය. පුදුමයකි! උගේ හොටෙහි අමු ඔලීව දළුවක් තිබිණි. මේ කරුණින් පොළොවෙන් ගංවතුර බැස ගොස් ඇති බව නෝවා දැනගත්තේ ය. </span></span><span class="verse v12" data-usfm="GEN.8.12"><span class="label">12</span><span class="content">එවිට නෝවා තව දවස් සතක් බලා සිට පරෙවියා යළිත් පිටතට යැවී ය. ඌ ආපසු ඔහු වෙත පැමිණියේ නැත.</span></span> 
     </div> 
     <div class="p"> <span class="verse v12" data-usfm="GEN.8.12"><span class="content"> </span></span><span class="verse v13" data-usfm="GEN.8.13"><span class="label">13</span><span class="content">නෝවාට අවුරුදු හයසිය එකක් වූ කල පළමු වන මාසයේ පළමු වන දින පොළොව මතු පිටින් ජලය බැස ගොස් තිබිණි. එබැවින් නෝවා නැවේ ආවරණය ඉවත් කර පිටත බැලූ විට, පොළෝ තලය වියළී තිබුණු බව දිටී ය. </span></span><span class="verse v14" data-usfm="GEN.8.14"><span class="label">14</span><span class="content">දෙ වන මස විසිසත් වන දින පොළොව සම්පූර්ණයෙන් ම වියළී තිබිණි.</span></span> 
     </div> 
     <div class="p"> <span class="verse v14" data-usfm="GEN.8.14"><span class="content"> </span></span><span class="verse v15" data-usfm="GEN.8.15"><span class="label">15</span><span class="content">එවිට දෙවියන් වහන්සේ නෝවාට කතා කොට, </span></span><span class="verse v16" data-usfm="GEN.8.16"><span class="label">16</span><span class="content">“නුඹ, නුඹේ භාර්යාව ද නුඹේ පුත්‍රයන් ද ඔවුන්ගේ භාර්යාවන් ද සමඟ පිටතට එන්න. </span></span><span class="verse v17" data-usfm="GEN.8.17"><span class="label">17</span><span class="content">නුඹ සමඟ සිටින ජීවමාන සියලු සතුන් වන, පක්ෂීන් ද ගවමහිෂයන් හා උරගයන් ද පොළොව පිට බහුල ව බෝ වී, වැඩි වර්ධනය වන පිණිස පිටතට ගෙනෙන්නැ”යි වදාළ සේක. </span></span><span class="verse v18" data-usfm="GEN.8.18"><span class="label">18</span><span class="content">මෙලෙස නෝවා සමඟ ඔහුගේ බිරිඳ ද ඔහුගේ පුත්තු ද ඔවුන්ගේ බිරින්දෝ ද පිටතට පැමිණියහ. </span></span><span class="verse v19" data-usfm="GEN.8.19"><span class="label">19</span><span class="content">සියලු මෘගයෝ ද, ගවමහිෂයෝ ද පක්ෂීහු ද උරගයෝ ද තම වර්ගය අනුව රංචු ගැසී නැවෙන් පිටතට ආහ.</span></span> 
     </div> 
     <div class="s1"> <span class="heading"><b>නෝවා යාගයක් පූජා කිරීම</b></span> 
     </div> 
     <div class="p"> <span class="verse v19" data-usfm="GEN.8.19"><span class="content"> </span></span><span class="verse v20" data-usfm="GEN.8.20"><span class="label">20</span><span class="content">එවිට නෝවා සමිඳාණන් වහන්සේට පූජාසනයක් තනා, එක එක වර්ගයේ සියලු පවිත්‍ර සතුන්ගෙන් හා පක්ෂීන්ගෙන් එක එකා බැගින් පූජාසනය මත දවන පඬුරක් මෙන් පූජා කෙළේ ය. </span></span><span class="verse v21" data-usfm="GEN.8.21"><span class="label">21</span><span class="content">සමිඳාණන් වහන්සේ ඒ යාග පූජාවන්හි මිහිරි සුවඳ ආඝ්‍රාණය කර මෙසේ සිතා ගත් සේක: “මිනිසා නිසා මින් මතු කවදා වත් මම පොළොවට සාප නොකරමි; යොවුන් වියේ පටන් මිනිසාගේ සිත නපුරට ඇදී යන බව මම දනිමි; මා මෙවර කළාක් මෙන් මින් මතු කවදා වත් සියලු ජීවමාන සතුන් විනාශ නොකරන්නෙමි.</span></span> 
     </div> 
     <div class="p"> <span class="verse v21" data-usfm="GEN.8.21"><span class="content"> </span></span><span class="verse v22" data-usfm="GEN.8.22"><span class="label">22</span><span class="content">පොළොව පවතින තෙක්, වැපිරීම හා කැපීම ද ශීත හා උණුසුම ද සිසිර හා ගිම්හානය ද දවාල හා රාත්‍රිය ද නොකඩවා පවතිනු ඇත.”</span></span> 
     </div> 
    </div> 
   </div> 
  </div>
 </body>
</html>