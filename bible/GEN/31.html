<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch31" data-usfm="GEN.31">  
     <div class="s1"> <span class="heading"><b>ජාකොබ් පලායාම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.31.1"><span class="label">1</span><span class="content">“ජාකොබ් අපේ පියා සතු සියල්ල පැහැරගත්තේ ය. අපේ පියා සතු දෙයින් ඔහු තම සියලු සම්පත් ලබා ගත්තේ ය” කියා ලාබන්ගේ පුතුන් කියනු ජාකොබ්ට ඇසිණි. </span></span><span class="verse v2" data-usfm="GEN.31.2"><span class="label">2</span><span class="content">ඇරත් තමා කෙරෙහි ඔහු කලින් මෙන් ප්‍රිය මනාප නො වූ බව ලාබන්ගේ මුහුණින් ම ජාකොබ්ට පෙනී ගියේය. </span></span><span class="verse v3" data-usfm="GEN.31.3"><span class="label">3</span><span class="content">තවද, සමිඳාණන් වහන්සේ ඔහුට කතා කොට, “ඔබේ පියවරුන්ගේ දේශයට, ඔබේ නෑයන් වෙතට ආපසු යන්න. මම ද ඔබ සමඟ සිටිමි”යි වදාළ සේක.</span></span> 
     </div> 
     <div class="p"> <span class="verse v3" data-usfm="GEN.31.3"><span class="content"> </span></span><span class="verse v4" data-usfm="GEN.31.4"><span class="label">4</span><span class="content">එවිට ජාකොබ්, රාකෙල් සහ ලෙයා වෙත පණිවුඩයක් යවා, තමාගේ සතුන් සිටි පිට්ටනියට ඔවුන් කැඳවා, </span></span><span class="verse v5" data-usfm="GEN.31.5"><span class="label">5</span><span class="content">“ඔබේ පියා මා කෙරෙහි කලින් මෙන් ප්‍රිය මනාප නොවන බව ඔහුගේ මුහුණින් මට පෙනේ. එහෙත්, මාගේ පියාගේ දෙවියන් වහන්සේ මා සමඟ වැඩ සිටින සේක. </span></span><span class="verse v6" data-usfm="GEN.31.6"><span class="label">6</span><span class="content">තවද, මාගේ මුළු ශක්තිය යොදා මා ඔබේ පියාට සේවය කළ බව ඔබ දන්නහු ය. </span></span><span class="verse v7" data-usfm="GEN.31.7"><span class="label">7</span><span class="content">එහෙත්, ඔබේ පියා මා රවටා, මාගේ කුලිය දස වාරයක් වෙනස් කෙළේ ය. එහෙත්, මට නපුරක් කිරීමට දෙවියන් වහන්සේ ඔහුට ඉඩ නුදුන් සේක. </span></span><span class="verse v8" data-usfm="GEN.31.8"><span class="label">8</span><span class="content">‘ඔබේ කුලිය පුල්ලි වැටුණු සතුන්ය’යි ඔහු කී විට සත්තු සියල්ලෝ ම පුල්ලි වැටුණු පැටවුන් ගැසූ හ. ‘ඔබේ කුලිය වයිරම් වැටුණු සතුන්ය’යි ඔහු කී විට සත්තු සියල්ලෝ ම වයිරම් වැටුණු පැටවුන් ගැසූ හ. </span></span><span class="verse v9" data-usfm="GEN.31.9"><span class="label">9</span><span class="content">මෙලෙස දෙවියන් වහන්සේ ඔබේ පියාගේ සතුන් රැගෙන මට දුන් සේක.</span></span> 
     </div> 
     <div class="p"> <span class="verse v9" data-usfm="GEN.31.9"><span class="content"> </span></span><span class="verse v10" data-usfm="GEN.31.10"><span class="label">10</span><span class="content">“තවද සතුන් ගැබ්ගන්න කාලයේ දී මම සිහිනෙන්, නෙත් යොමා බැලූ විට මෙවැන්නක් දිටිමි: එනම්, දෙනුන් සමඟ පට්ටි ගසන බැටළුවෝ සියල්ලෝ ම වයිරම් වැටුණු, පුල්ලි සහ තිත් ඇත්තෝ වූ හ. </span></span><span class="verse v11" data-usfm="GEN.31.11"><span class="label">11</span><span class="content">එවිට දෙවියන් වහන්සේගේ දූතයා සිහිනෙන් මට කතා කරමින්, ‘ජාකොබ්’ කියා මා ඇමතුවෙන්, මම ද, ‘මම මෙහි ය’ කියා පිළිතුරු දුනිමි. </span></span><span class="verse v12" data-usfm="GEN.31.12"><span class="label">12</span><span class="content">එවිට ඔහු, ‘දෙනුන් සමඟ පට්ටි ගසන සියලු බැටළුවන් ම වයිරම් වැටුණු, පුල්ලි සහ තිත් සහිත සතුන් බව නෙත් යොමා බලන්න. එසේ වන්නේ, ලාබන් ඔබට කරන සියල්ල මා දුටු හෙයිනි. </span></span><span class="verse v13" data-usfm="GEN.31.13"><span class="label">13</span><span class="content">ඔබ සිහිවටන ස්ථම්භයක් ආලේප කර, මට භාරයක් පොරොන්දු වූ ස්ථානය වන බෙතෙල්හි දී ප්‍රකාශ වූ දෙවියන් වහන්සේ මම ය. දැන් නැඟිට, මේ දේශයෙන් පිටත් වී, නුඹ උපන් දේශයට ආපසු යන්න’ කියා කීවේ යැ”යි ඔවුන්ට සැළ කෙළේ ය.</span></span> 
     </div> 
     <div class="p"> <span class="verse v13" data-usfm="GEN.31.13"><span class="content"> </span></span><span class="verse v14" data-usfm="GEN.31.14"><span class="label">14</span><span class="content">එවිට රාකෙල් සහ ලෙයා පිළිතුරු දෙමින්, “අපේ පියාගේ ගෘහයෙහි අප වෙනුවෙන්, තව යම් කිසි කොටසක් හෝ උරුමයක් හෝ තිබේ ද? </span></span><span class="verse v15" data-usfm="GEN.31.15"><span class="label">15</span><span class="content">ඔහු අප අමුත්තන් මෙන් සලකනවා නොවේ ද? මන්ද, ඔහු අප විකුණා ඇත. අපේ සම්පත ද යසට කාදමා ඇත. </span></span><span class="verse v16" data-usfm="GEN.31.16"><span class="label">16</span><span class="content">තවද, දෙවියන් වහන්සේ අපේ පියාගෙන් රැගත් සියලු සම්පත අපේ ය; අප දරුවන්ගේ ය. දැන් ඉතින් දෙවියන් වහන්සේ යමක් ඔබට වදාළ සේක් නම් එය ඉටු කරන්නැ”යි කීවෝ ය.</span></span> 
     </div> 
     <div class="p"> <span class="verse v16" data-usfm="GEN.31.16"><span class="content"> </span></span><span class="verse v17" data-usfm="GEN.31.17"><span class="label">17</span><span class="content">එවිට ජාකොබ් ද සූදානම් ව, තම පුතුන් හා භාර්යාවන් ඔටුවන් පිට නංවා, </span></span><span class="verse v18" data-usfm="GEN.31.18"><span class="label">18</span><span class="content">මෙසොපොතේමියාවෙහි දී තමා හිමිකරගත් එළු බැටළු රැළවල් ද, උපයාගත් සියලු සම්පත් ද, තමාගේ සතුන් ද දක්කාගෙන කානාන් දේශයේ තම පියා වන ඊසාක් වෙත යන පිණිස නික්මිණි.</span></span> 
     </div> 
     <div class="p"> <span class="verse v18" data-usfm="GEN.31.18"><span class="content"> </span></span><span class="verse v19" data-usfm="GEN.31.19"><span class="label">19</span><span class="content">ලාබන් තමාගේ බැටළුවන්ගේ ලෝම කපන්නට ගොස් සිටිය දී රාකෙල් තම පියාට අයිති කුල දේවතා රූප සොරා ගත්තා ය. </span></span><span class="verse v20" data-usfm="GEN.31.20"><span class="label">20</span><span class="content">ජාකොබ් තමා පලායන බව අරමීය ජාතික ලාබන්ට නොදැන්වූයෙන්, ඔහු රැවටී ය. </span></span><span class="verse v21" data-usfm="GEN.31.21"><span class="label">21</span><span class="content">මෙසේ ජාකොබ් තමා සතු සියල්ල සමඟ පලාගොස් යුප්‍රටීස් නම් ගංගාවෙන් එතෙර වී, ගිලියද් කන්ද බලා ගියේය.</span></span> 
     </div> 
     <div class="s1"> <span class="heading"><b>ලාබන් ජාකොබ් ලුහුබැඳ යාම</b></span> 
     </div> 
     <div class="p"> <span class="verse v21" data-usfm="GEN.31.21"><span class="content"> </span></span><span class="verse v22" data-usfm="GEN.31.22"><span class="label">22</span><span class="content">තුන් වන දින ජාකොබ් පලාගිය බව ලාබන්ට දන්වන ලදී. </span></span><span class="verse v23" data-usfm="GEN.31.23"><span class="label">23</span><span class="content">ඔහු තමා කැටුව සිය පිරිස රැගෙන, සත් දිනක් ජාකොබ් ලුහුබැඳ ගොස් ගිලියද් කන්දේ දී ඔහුට ළඟා විය. </span></span><span class="verse v24" data-usfm="GEN.31.24"><span class="label">24</span><span class="content">තවද, රාත්‍රි කාලයේ දී දෙවියන් වහන්සේ, ස්වප්නයකින් අරමීය ජාතික ලාබන් වෙත පැමිණ, ඔහුට කතා කොට, “ඔබ ජාකොබ්ට කිසිවක් නොකියන ලෙස ප්‍රවේසම් වන්නැ”යි වදාළ සේක. </span></span><span class="verse v25" data-usfm="GEN.31.25"><span class="label">25</span><span class="content">ලාබන් ද කන්ද උඩ සිය කඳවුරු බැඳ සිටි ජාකොබ් වෙතට පැමිණියේ ය. ලාබන් සිය පිරිස සමඟ කඳවුරු බැඳ සිටියේ ගිලියද් කන්දෙහි ය.</span></span> 
     </div> 
     <div class="p"> <span class="verse v25" data-usfm="GEN.31.25"><span class="content"> </span></span><span class="verse v26" data-usfm="GEN.31.26"><span class="label">26</span><span class="content">එවිට ඔහු ජාකොබ්ට කතා කොට, “මා රවටා මාගේ දූවරුන් කඩුවෙන් හිරබාරයට ගත්තවුන් මෙන් රැගෙන යාමෙන් ඔබ මට කෙළේ කුමක් ද? </span></span><span class="verse v27" data-usfm="GEN.31.27"><span class="label">27</span><span class="content">ඔබ රහසින් පලාගියේ මන් ද? මට හොරෙන් ගියේ ඇයි? ප්‍රීති ඝෝෂාවෙන් හා ගීයෙන් ද කිංකිණි රබන් හඬින් හා වීණා නාදයෙන් ද ඔබ පිටත් කර හැරීමට මට හැකි වන සේ, මට නොදැන්නුවේ මන් ද? </span></span><span class="verse v28" data-usfm="GEN.31.28"><span class="label">28</span><span class="content">ඇරත් මාගේ මුණුබුරන් හා දූවරුන් සිඹගැනීමට ඔබ මට ඉඩ නොහැරියෙහි ය. මෙසේ කිරීමෙන් ඔබ පිස්සෙකු මෙන් හැසිරී ඇත. </span></span><span class="verse v29" data-usfm="GEN.31.29"><span class="label">29</span><span class="content">ඔබට හිංසා කිරීමට මා අත බලය ඇත. එහෙත් ඊයේ රාත්‍රියේ ඔබේ පියාගේ දෙවියන් වහන්සේ මට කතා කරමින්, ‘නුඹ ජාකොබ්ට කිසිවක් නොකියන ලෙස ප්‍රවේසම් වන්නැ’යි වදාළ සේක. </span></span><span class="verse v30" data-usfm="GEN.31.30"><span class="label">30</span><span class="content">ඔබේ පියාගේ ගෘහය බලා යෑමට ඔබට බලවත් ආශාවක් ඇති වූ නිසා, පිටත් ව ගිය බව මම දනිමි. එහෙත්, ඔබ මා සතු කුල දේවතා රූප සොරාගත්තේ මන්දැ”යි ඇසී ය.</span></span> 
     </div> 
     <div class="p"> <span class="verse v30" data-usfm="GEN.31.30"><span class="content"> </span></span><span class="verse v31" data-usfm="GEN.31.31"><span class="label">31</span><span class="content">එවිට ජාකොබ් ඔහුට උත්තර දෙමින්, “ඔබ බලහත්කාරයෙන්, ඔබේ දූවරුන් මාගෙන් පැහැරගන්නට තැත් කරති යි කියා මම බිය වුණෙමි. </span></span><span class="verse v32" data-usfm="GEN.31.32"><span class="label">32</span><span class="content">එහෙත්, ඔබ සතු කුල දේවතා රූප යමෙකු ළඟ තිබී ඔබට සම්බ වේ ද, ඒ තැනැත්තා ජීවතුන් අතර නොසිටියාවේ. අප පිරිස ඉදිරිපිට අප ළඟ ඇති දේ සොයා බලා, ඔබට සතු දේ ගන්නැ”යි කී ය. එහෙත්, රාකෙල් ඒ කුල දේවතා රූප සොරාගත් බව ජාකොබ් දැන සිටියේ නැත.</span></span> 
     </div> 
     <div class="p"> <span class="verse v32" data-usfm="GEN.31.32"><span class="content"> </span></span><span class="verse v33" data-usfm="GEN.31.33"><span class="label">33</span><span class="content">එවිට ලාබන් ජාකොබ්ගේ කූඩාරමට ඇතුළු විය. පසුව ලෙයාගේ කූඩාරමට සහ සේවිකාවන් දෙදෙනාගේ කූඩාරම්වලට ද ඇතුළු විය. එහෙත් කුල දේවතා රූප ඔහුට සම්බ නොවී ය. ඉන්පසු ඔහු ලෙයාගේ කූඩාරමින් පිට වී, රාකෙල්ගේ කූඩාරමට ඇතුළු විය. </span></span><span class="verse v34" data-usfm="GEN.31.34"><span class="label">34</span><span class="content">ඈ ඒ දේවතා රූප රැගෙන ඔටුවාගේ සෑදලයේ දමා, ඒවා උඩ හිඳගෙන උන්නා ය. ලාබන් ද කූඩාරම තුළ සෙවූ නමුත්, ඒවා ඔහුට සම්බ නොවී ය. </span></span><span class="verse v35" data-usfm="GEN.31.35"><span class="label">35</span><span class="content">ඈ තම පියාට කතා කරමින්, “තාත්තා ඉදිරියේ මට නැඟිට සිටීමට නොහැකි වීම ගැන, ඔබ අසතුටු නොවන්න. මන්ද, මාසික ඔසප් වීම මට දැන් ඇතැ”යි කීවා ය. ලාබන් ද ඒ රූප සෙවූ නමුත් ඒවා ඔහුට සම්බ නොවී ය.</span></span> 
     </div> 
     <div class="p"> <span class="verse v35" data-usfm="GEN.31.35"><span class="content"> </span></span><span class="verse v36" data-usfm="GEN.31.36"><span class="label">36</span><span class="content">එවිට ජාකොබ් තදින් රොස් වී, ලාබන්ට බැණ වැදුණේ ය. “ඔබ මා පසුපස්සේ මෙතරම් වේගයෙන් ලුහුබැඳ ඒමට මා කළ වැරැද්ද කුමක් ද? මා කළ අපරාධය කුමක් ද? </span></span><span class="verse v37" data-usfm="GEN.31.37"><span class="label">37</span><span class="content">මා සතු සියල්ල ඔබ සොයා බැලූ නමුත්, ඔබ සතු කිසිවක් සොයාගත්තෙහි ද? යමක් සොයාගත්තෙහි නම්, එය මාගේ පිරිස හා ඔබේ පිරිස ඉදිරියෙහි තබන්න. එවිට අප දෙදෙන අතර විනිශ්චය ඔවුන්ට තීරණය කළ හැක. </span></span><span class="verse v38" data-usfm="GEN.31.38"><span class="label">38</span><span class="content">මේ අවුරුදු විස්ස මම ඔබ සමඟ සිටියෙමි. ඔබේ බැටළු දෙනුන් හා එළු දෙනුන්ගෙන් කිසිවෙකු ගබ්සා වූයේ නැත. ඇරත් ඔබේ රැළවල, එක බැටළුවෙක් වත් මම නොකෑවෙමි. </span></span><span class="verse v39" data-usfm="GEN.31.39"><span class="label">39</span><span class="content">තවද, වල් සතුන් මරාදැමූ ඔබේ සිවුපාවුන් මම ඔබ වෙත නොගෙනාවෙමි. ඒ පාඩුව, මම විඳදරාගත්තෙමි. රෑ කාලයේ වේ වා, දවල් කාලයේ වේ වා, පැහැරගන්නා ලද සතුන්ගේ වන්දිය ඔබ මගෙන් අය කෙළෙහි ය. </span></span><span class="verse v40" data-usfm="GEN.31.40"><span class="label">40</span><span class="content">දවල් කාලයේ දී අවු රස්නයෙන් ද රාත්‍රි කාලයේ දී ශීතලයෙන් ද මම වැහැරී ගියෙමි. නින්ද පවා මාගේ ඇස්වලින් බැහැර ගියේය. </span></span><span class="verse v41" data-usfm="GEN.31.41"><span class="label">41</span><span class="content">ඔබේ ගෘහයෙහි මා විසූ අවුරුදු විස්ස මෙසේ ගතවිණි. ඔබේ දූවරුන් දෙදෙන නිසා අවුරුදු දහහතරක් ද, ඔබේ එළු බැටළු පට්ටි නිසා අවුරුදු හයක් ද මම ඔබට සේවය කෙළෙමි. එහෙත්, ඔබ මාගේ කුලිය දස වාරයක් වෙනස් කෙළෙහි ය. </span></span><span class="verse v42" data-usfm="GEN.31.42"><span class="label">42</span><span class="content">මාගේ පියාගේ දෙවියන් වහන්සේ ද ආබ්‍රහම්ගේ දෙවියන් වහන්සේ ද ඊසාක් භය භක්තිය වූ දෙවියන් වහන්සේ ද මා සමඟ නොසිටි සේක් නම්, ඔබ දැන් මා හිස් අතින් පිටත් කර හරිනවා සිකුරුයි. එහෙත්, දෙවියන් වහන්සේ මාගේ දුක් පීඩාවත්, මාගේ අත්වල ශ්‍රමයත් දැක ඊයේ රෑ ඔබට තරවටු කළ සේකැ”යි කීවේ ය.</span></span> 
     </div> 
     <div class="s1"> <span class="heading"><b>ජාකොබ් හා ලාබන් අතර ගිවිසුම</b></span> 
     </div> 
     <div class="p"> <span class="verse v42" data-usfm="GEN.31.42"><span class="content"> </span></span><span class="verse v43" data-usfm="GEN.31.43"><span class="label">43</span><span class="content">එවිට ලාබන් ද ජාකොබ්ට පිළිතුරු දෙමින්, “මේ දූවරු මාගේ දූවරු ය; මේ මුණුබුරෝ මාගේ මුණුබුරෝ ය; මේ සිවුපාවෝ මාගේ සිවුපාවෝ ය. ඔබට පෙනෙන සියල්ල ද මාගේ ය. ඉතින් මේ දූවරුන්ටත්, ඔවුන් බිහි කළ ඔවුන්ගේ දරුවන්ටත් අද දින මා විසින් කුමක් කළ හැකි ද? </span></span><span class="verse v44" data-usfm="GEN.31.44"><span class="label">44</span><span class="content">එබැවින්, එන්න, ඔබත් මමත් ගිවිසුමක් පිහිටුවා ගනිමු. එය ඔබත් මාත් අතර සාක්ෂියක් පිණිස වේ වා!”යි කීවේ ය.</span></span> 
     </div> 
     <div class="p"> <span class="verse v44" data-usfm="GEN.31.44"><span class="content"> </span></span><span class="verse v45" data-usfm="GEN.31.45"><span class="label">45</span><span class="content">පසුව ජාකොබ් ගලක් රැගෙන සිහිවටනයක් මෙන් එය සිටෙව්වේ ය. </span></span><span class="verse v46" data-usfm="GEN.31.46"><span class="label">46</span><span class="content">ඔහු එය සිටුවා, තම පිරිස අමතා, “ගල් රැස්කරන්නැ”යි කීවෙන් ඔව්හු ගල් ගෙන, ගොඩක් ගසා, එය මත වාඩි වී, ආහාර අනුභව කළෝ ය. </span></span><span class="verse v47" data-usfm="GEN.31.47"><span class="label">47</span><span class="content">ලාබන් ඊටත් ජෙගර්-සාහදූතා යයි නම් කෙළේ ය. එහෙත් ජාකොබ් ඊට ගල්යේද් කියා නම් කෙළේ ය. </span></span><span class="verse v48" data-usfm="GEN.31.48"><span class="label">48</span><span class="content">ඉන්පසු ලාබන් කතා කොට, “මේ ගල් ගොඩ, අද ඔබත් මාත් අතර සාක්ෂියක් පිණිස වේ වා!”යි කී ය. එබැවින් ඊට ගල්යේද් යන නාමය දෙන ලදී. </span></span><span class="verse v49" data-usfm="GEN.31.49"><span class="label">49</span><span class="content">තවදුරටත් ඔහු කතා කරමින්, “අප දදෙනො එකිනෙකාගෙන් වෙන් වූ කල සමිඳාණන් වහන්සේ ඔබත් මාත් දෙස සුපරීක්ෂාවෙන් බලා සිටින සේක් වා!”යි කීවේ ය. එබැවින් ඒ ගල් ගොඩට මිස්පා යන නාමය දෙන ලදී. </span></span><span class="verse v50" data-usfm="GEN.31.50"><span class="label">50</span><span class="content">නැවත ඔහු කතා කොට, “ඔබ මාගේ දූවරුන්ට වෙනස්කම් කළොත්, ඔබ මාගේ දූවරුන්ට අමතර ව වෙන භාර්යාවන් පාවාගතහොත්, කිසිවෙකු අප සමඟ නොසිටියත් දෙවියන් වහන්සේ ඔබත් මාත් අතර සාක්ෂිකාරයාණන් බව සිහි කරන්න. </span></span><span class="verse v51" data-usfm="GEN.31.51"><span class="label">51</span><span class="content">ඔබත් මාත් අතර ගොඩ ගැසූ මේ ගල් ගොඩත්, මේ සිහිවටනයත් දෙස හොඳින් බලන්න. </span></span><span class="verse v52" data-usfm="GEN.31.52"><span class="label">52</span><span class="content">නපුරක් කරනු සඳහා මා මේ ගල් ගොඩ පසු කර ඔබ වෙත නො එන බවටත්, ඔබ ද මේ ගල් ගොඩ සහ සිහිවටනය පසු කර මා වෙත නො එන බවටත් මේ ගල් ගොඩ සාක්ෂියක් වේ වා! මේ සිහිවටනය සාක්ෂියක් වේ වා! </span></span><span class="verse v53" data-usfm="GEN.31.53"><span class="label">53</span><span class="content">තවද, ආබ්‍රහම්ගේ දෙවියන් වහන්සේ ද, නාහෝර්ගේ දෙවියන් වහන්සේ ද අප අතර විනිශ්චය කරන සේක් වා!”යි කීවේ ය. ජාකොබ් ද තම පියා වන ඊසාක් භය භක්තිය වූ දෙවියන් වහන්සේගේ නාමයෙන් දිවුරුම් දුන්නේ ය. </span></span><span class="verse v54" data-usfm="GEN.31.54"><span class="label">54</span><span class="content">ඉන්පසු ඔහු කන්ද මත යාග පූජාවක් පිදූ පසු, ආහාර අනුභව කිරීමට සිය පිරිස කැඳෙව්වේ ය. ඔව්හු ද ආහාර අනුභව කොට කන්ද මත මුළු රාත්‍රිය ම ගත කළහ. </span></span><span class="verse v55" data-usfm="GEN.31.55"><span class="label">55</span><span class="content">ලාබන් ද උදය අලුයම නැඟිට තම මුණුබුරන් හා දූවරුන් සිඹගෙන ඔවුන්ට ආසිරි පතා, පිටත් වී තමාගේ ගෘහයට ආපසු ගියේය.</span></span> 
     </div> 
    </div> 
   </div> 
  </div>
 </body>
</html>