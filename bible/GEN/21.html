<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch21" data-usfm="GEN.21">  
     <div class="s1"> <span class="heading"><b>ඊසාක්ගේ උපත</b></span> 
     </div> 
     <div class="p"> <span class="content"> </span><span class="verse v1" data-usfm="GEN.21.1"><span class="label">1</span><span class="content">තවද, සමිඳාණන් වහන්සේ වදාළ පරිදි උන් වහන්සේ සාරාට කරුණාව දැක්වූ සේක. උන් වහන්සේ ඈට දුන් පොරොන්දුව ඉටු කළ සේක. </span></span><span class="verse v2" data-usfm="GEN.21.2"><span class="label">2</span><span class="content">සාරා ද පිළිසිඳගෙන, දෙවියන් වහන්සේ වදාළ නියමිත කාලයෙහි, ආබ්‍රහම්ගේ මහලු වයසෙහි ඔහුට දාව පුත්‍රයෙකු ලැබුවා ය. </span></span><span class="verse v3" data-usfm="GEN.21.3"><span class="label">3</span><span class="content">ආබ්‍රහම්, තම පුත්‍රයාට ඊසාක් යන නම තැබී ය. </span></span><span class="verse v4" data-usfm="GEN.21.4"><span class="label">4</span><span class="content">ඊසාක් වන තම පුතුට දින අටක් වූ කල දෙවියන් වහන්සේ අණ කළ පරිදි ආබ්‍රහම් ඔහු චර්මඡේදනය කෙළේ ය. </span></span><span class="verse v5" data-usfm="GEN.21.5"><span class="label">5</span><span class="content">ඊසාක් උපදින විට ආබ්‍රහම්ට වයස අවුරුදු එකසියයකි. </span></span><span class="verse v6" data-usfm="GEN.21.6"><span class="label">6</span><span class="content">සාරා ද කතා කරමින්, “දෙවියන් වහන්සේ මා හිනැස්සූ සේක. මේ ගැන අසන සියල්ලන් මා සමඟ සිනාසෙනු ඇත.</span></span> 
     </div> 
     <div class="q"> <span class="verse v6" data-usfm="GEN.21.6"><span class="content"> </span></span><span class="verse v7" data-usfm="GEN.21.7"><span class="label">7</span><span class="content">සාරා දරුවන්ට තනකිරි දෙති යි ආබ්‍රහම්ට කියන්නට කවරෙක් සිතුවේ ද?</span></span> 
     </div> 
     <div class="q2"> <span class="verse v7" data-usfm="GEN.21.7"><span class="content">ඔහුගේ මහලු වියෙහි දී මම ඔහුට පුතෙකු දුනිමි”යි</span></span> 
     </div> 
     <div class="p"> <span class="verse v7" data-usfm="GEN.21.7"><span class="content">කීවා ය. </span></span><span class="verse v8" data-usfm="GEN.21.8"><span class="label">8</span><span class="content">දරුවා වැඩී කිරි වැරුවේ ය. කිරි වැරූ දිනයෙහි ආබ්‍රහම් මංගල්‍යයක් පැවැත්විය.</span></span> 
     </div> 
     <div class="s1"> <span class="heading"><b>හාගර් සහ ඉෂ්මායෙල් නෙරපාදැමීම</b></span> 
     </div> 
     <div class="p"> <span class="verse v8" data-usfm="GEN.21.8"><span class="content"> </span></span><span class="verse v9" data-usfm="GEN.21.9"><span class="label">9</span><span class="content">ආබ්‍රහම්ට දාව මිසර ජාතික හාගර්ගෙන් ලැබූ ඉෂ්මායෙල් තම පුත්‍රයා වන ඊසාක්ට සරදම් කරනු එක් දිනක් සාරා දුටුවා ය. </span></span><span class="verse v10" data-usfm="GEN.21.10"><span class="label">10</span><span class="content">එබැවින් ඈ ආබ්‍රහම්ට කතා කොට, “මේ දාසියත්, ඇගේ පුතාත් එලවා දමන්න, මේ දාසියගේ පුතු මාගේ පුත්‍රයා වන ඊසාක් සමඟ උරුමකරු නොවිය යුතු ය”යි කීවා ය. </span></span><span class="verse v11" data-usfm="GEN.21.11"><span class="label">11</span><span class="content">ඉෂ්මායෙල් ඔහුගේ පුත්‍රයා වන බැවින්, මේ ඉල්ලීම නිසා ආබ්‍රහම් දැඩි සිත් වේදනාවට පත් විය. </span></span><span class="verse v12" data-usfm="GEN.21.12"><span class="label">12</span><span class="content">එහෙත්, දෙවියන් වහන්සේ ආබ්‍රහම්ට කතා කොට, “නුඹ හාගර් හා ඉෂ්මායෙල් නිසා කණගාටු නොවන්න. සාරා නුඹට කී සියල්ලට ම සවන් දෙන්න. ඒ මන්ද, නුඹේ පෙළපත ඇති වන්නේ ඊසාක් මඟින් ය. </span></span><span class="verse v13" data-usfm="GEN.21.13"><span class="label">13</span><span class="content">හාගර්ගේ පුත්‍රයා ද නුඹට දාව උපන් බැවින් ඔහුට ද මම පෙළපතක් දෙන්නෙමි”යි වදාළ සේක.</span></span> 
     </div> 
     <div class="p"> <span class="verse v13" data-usfm="GEN.21.13"><span class="content"> </span></span><span class="verse v14" data-usfm="GEN.21.14"><span class="label">14</span><span class="content">පසු දින උදේ පාන්දරින් ආබ්‍රහම් නැඟිට රොටි ද වතුර බෝතලයක් ද ගෙන හාගර්ට දී, දරුවා ද ඇගේ කරේ තබා ඈ යන්න හැරියේ ය. ඈ ද නික්ම ගොස් බෙයර්-ෂෙබා නම් පාළුකරයේ මංමුළා වී ඇවිද්දා ය. </span></span><span class="verse v15" data-usfm="GEN.21.15"><span class="label">15</span><span class="content">බෝතලයේ වතුර ඉවර වූ පසු ඈ පඳුරක් යට දරුවා තබා </span></span><span class="verse v16" data-usfm="GEN.21.16"><span class="label">16</span><span class="content">හී සැරයක් පමණ දුර ගොස් වාඩි වූවා ය. “දරුවා මැරෙනවා මා බලා ඉන්නේ කොහොම දැ”යි කියමින් ඈ ගොස් ඈතින් හිඳගත්තා ය. </span><span class="content">දරුවා ද කෑගසමින් හැඬුවේ ය.</span></span> 
     </div> 
     <div class="p"> <span class="verse v16" data-usfm="GEN.21.16"><span class="content"> </span></span><span class="verse v17" data-usfm="GEN.21.17"><span class="label">17</span><span class="content">දරුවාගේ හඬ දෙවියන් වහන්සේට ඇසිණි. උන් වහන්සේගේ දූතයා ස්වර්ගයේ සිට හාගර්ට කතා කොට, “ඔබ කරදර වී ඉන්නේ කුමක්නිසා ද? බිය නොවන්න. දරුවාගේ හැඬීම දෙවියන් වහන්සේට ඇසී ඇත. </span></span><span class="verse v18" data-usfm="GEN.21.18"><span class="label">18</span><span class="content">නැඟිටින්න, දරුවා ඔසවා අතට ගන්න, මම ඔහුගෙන් විශාල පෙළපතක් ඇති කරමි”යි කීවේ ය. </span></span><span class="verse v19" data-usfm="GEN.21.19"><span class="label">19</span><span class="content">දෙවියන් වහන්සේ ඇගේ නෙත් පැහැදූ විට ඈ වතුර ඇති ළිඳක් දුටුවා ය. ඈ ද ගොස් භාජනය පුරවා, දරුවාට බීමට දුන්නා ය. </span></span><span class="verse v20" data-usfm="GEN.21.20"><span class="label">20</span><span class="content">දෙවියන් වහන්සේ ද ඒ දරුවා සමඟ වූ සේක. ඔහු වැඩී, පාළුකරයේ පදිංචි වී දුනුවායෙක් විය. </span></span><span class="verse v21" data-usfm="GEN.21.21"><span class="label">21</span><span class="content">ඔහු පදිංචි වූ පාළුකරය පාරාන් නම් විය. ඔහුගේ මව ඔහුට මිසර දේශයෙන් බිරිඳක ගෙන දුන්නා ය.</span></span> 
     </div> 
     <div class="s1"> <span class="heading"><b>ආබ්‍රහම් සහ අබිමෙලෙක් රජ අතර ගිවිසුම</b></span> 
     </div> 
     <div class="p"> <span class="verse v21" data-usfm="GEN.21.21"><span class="content"> </span></span><span class="verse v22" data-usfm="GEN.21.22"><span class="label">22</span><span class="content">ඒ කාලයෙහි අබිමෙලෙක් තමාගේ සෙන්පති පීකොල් සමඟ විත්, ආබ්‍රහම්ට කතා කොට, “ඔබ කරන සියල්ලෙහි දී දෙවියන් වහන්සේ ඔබ සමඟ ය.</span><span class="content"> </span></span><span class="verse v23" data-usfm="GEN.21.23"><span class="label">23</span><span class="content">එබැවින් ඔබ මට හෝ මාගේ දරු මුණුබුරන්ට හෝ වංචා නොකරන බවටත්, මා ඔබට දැක්වූ කරුණාව ලෙස මටත්, ඔබ විදේශී ව වසන මේ දේශයටත්, කරුණාව දක්වන බවටත් දෙවියන් වහන්සේගේ නාමයෙන් දැන් මෙහි දිවුරන්නැ”යි කීවේ ය. </span></span><span class="verse v24" data-usfm="GEN.21.24"><span class="label">24</span><span class="content">ආබ්‍රහම් ද පිළිතුරු දෙමින්, “මම දිවුරමි”යි කී ය.</span></span> 
     </div> 
     <div class="p"> <span class="verse v24" data-usfm="GEN.21.24"><span class="content"> </span></span><span class="verse v25" data-usfm="GEN.21.25"><span class="label">25</span><span class="content">ඉන්පසු අබිමෙලෙක්ගේ සේවකයන් බලහත්කාරයෙන් පැහැරගත් එක්තරා ළිඳක් ගැන ආබ්‍රහම් අබිමෙලෙක්ට පැමිණිලි කෙළේ ය. </span></span><span class="verse v26" data-usfm="GEN.21.26"><span class="label">26</span><span class="content">එවිට අබිමෙලෙක් උත්තර දෙමින්, “මෙය කෙළේ කවුදැ යි මම නොදනිමි. ඔබ ද මේ ගැන මට දැන්වූයේ නැත. මා මේ ගැන ඇසුවෙත් අද ය”යි කී ය. </span></span><span class="verse v27" data-usfm="GEN.21.27"><span class="label">27</span><span class="content">ආබ්‍රහම් බැටළුවන් සහ ගවයන් රැගෙන අබිමෙලෙක්ට දුන්නේ ය. මෙලෙස දෙදෙන ගිවිසුමක් පිහිටුවාගත්හ. </span></span><span class="verse v28" data-usfm="GEN.21.28"><span class="label">28</span><span class="content">තවද, ආබ්‍රහම් රැළෙන් බැටළු දෙනුන් හත්දෙනෙකු වෙන් කෙළේ ය. </span></span><span class="verse v29" data-usfm="GEN.21.29"><span class="label">29</span><span class="content">අබිමෙලෙක් එවිට ආබ්‍රහම්ට කතා කොට, “ඔබ මේ බැටළු දෙනුන් හත්දෙනෙකු වෙන් කෙළේ මන්දැ”යි විචාළේ ය. </span></span><span class="verse v30" data-usfm="GEN.21.30"><span class="label">30</span><span class="content">ඔහු ද උත්තර දෙමින්, “මේ ළිඳ මා විසින් කැණුණු බවට සාක්ෂියක් වශයෙන් මේ බැටළු දෙනුන් හත්දෙනා මාගේ අතින් ඔබ බාරගන්න පිණිස ය”යි කී ය. </span></span><span class="verse v31" data-usfm="GEN.21.31"><span class="label">31</span><span class="content">එබැවින් ඒ ස්ථානයට ඔහු ‘බෙයර්-ෂෙබා’ යන නම තැබී ය. මන්ද, ඔවුන් දෙදෙනා ම එතැන්හි දී දිවුරුම් දුන් බැවිනි.</span></span> 
     </div> 
     <div class="p"> <span class="verse v31" data-usfm="GEN.21.31"><span class="content"> </span></span><span class="verse v32" data-usfm="GEN.21.32"><span class="label">32</span><span class="content">මෙලෙස ඔව්හු බෙයර්-ෂෙබාහි දී ගිවිසුමක් කරගත්හ. පසුව අබිමෙලෙක් ද ඔහුගේ සෙන්පති පීකොල් ද නැඟිට, පිලිස්තිවරුන්ගේ දේශයට හැරී ගියහ. </span></span><span class="verse v33" data-usfm="GEN.21.33"><span class="label">33</span><span class="content">ආබ්‍රහම් ද බෙයර්-ෂෙබාහි ඒෂෙල් නම් ගසක් පැළ කොට එහි දී සදාතන දෙවි සමිඳාණන් වහන්සේගේ නාමය කියා යච්ඤා කෙළේ ය. </span></span><span class="verse v34" data-usfm="GEN.21.34"><span class="label">34</span><span class="content">ඔහු බොහෝ කාලයක් පිලිස්තිවරුන්ගේ දේශයෙහි පදිංචි ව සිටියේ ය.</span></span> 
     </div> 
    </div> 
   </div> 
  </div>
 </body>
</html>