<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch22" data-usfm="GEN.22">  
     <div class="s1"> <span class="heading"><b>ඊසාක් පූජා කරනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.22.1"><span class="label">1</span><span class="content"> </span><span class="content">ඉනික්බිති දෙවියන් වහන්සේ ආබ්‍රහම් පරීක්ෂා කරමින්, “ආබ්‍රහම්” කියා ඔහුට හඬගැසූ සේක. ඔහු ද, “ස්වාමීනි මම මෙහි ය” කියා උත්තර දුනි. </span></span><span class="verse v2" data-usfm="GEN.22.2"><span class="label">2</span><span class="content">එවිට උන් වහන්සේ “නුඹ දැන්, නුඹේ පුත්‍රයා-නුඹ ප්‍රේම කරන නුඹේ එක ම පුත්‍රයා වන ඊසාක් ගෙන මොරියා දේශයට යන්න, එහි ගොස්, මා නුඹට පෙන්වන කන්ද මත දවන යාග පූජාවක් මෙන් ඔහු මට ඔප්පු කරන්නැ”යි වදාළ සේක.</span></span> 
     </div> 
     <div class="p"> <span class="verse v2" data-usfm="GEN.22.2"><span class="content"> </span></span><span class="verse v3" data-usfm="GEN.22.3"><span class="label">3</span><span class="content">ආබ්‍රහම් උදෑසනින් නැඟිට, තම කොටළුවාට සෑදලය යොදා, සේවකයන් දෙදෙනෙකු ද සිය පුත් ඊසාක් ද රැගෙන, දවන යාග පූජාව සඳහා දර ද පළාගෙන දෙවියන් වහන්සේ වදාළ ස්ථානයට පිටත් ව ගියේය. </span></span><span class="verse v4" data-usfm="GEN.22.4"><span class="label">4</span><span class="content">තුන් වන දින, ආබ්‍රහම් හිස ඔසවා බැලූ විට, දුරින් පිහිටි එම ස්ථානය දිටී ය. </span></span><span class="verse v5" data-usfm="GEN.22.5"><span class="label">5</span><span class="content">එවිට ඔහු සිය සේවකයන්ට කතා කොට, “කොටළුවා සමඟ මෙහි නවතින්න, දරුවා ද මම ද අතනට ගොස්, වැඳ පුදා ආපසු එන්නෙමු”යයි කීවේ ය.</span></span> 
     </div> 
     <div class="p"> <span class="verse v5" data-usfm="GEN.22.5"><span class="content"> </span></span><span class="verse v6" data-usfm="GEN.22.6"><span class="label">6</span><span class="content">මෙසේ කියා ආබ්‍රහම් දවන යාග පූජාවට සූදානම් කළ දර සිය පුත් ඊසාක් මත තබා, තම අතට ගින්දර ද පිහිය ද ගෙන, දෙදෙනා ම එක් ව යන්න පිටත් වූ හ. </span></span><span class="verse v7" data-usfm="GEN.22.7"><span class="label">7</span><span class="content">මෙසේ යද්දී, ඊසාක් තම පිය ආබ්‍රහම්ට, “තාත්තේ” කියා ඇමතූ විට, “පුතා, මම මෙහි ය”යි ඔහු පිළිතුරු දුනි. එවිට ඊසාක්, “තාත්තේ, මෙහි දරත් ඇත; ගින්දරත් ඇත; නමුත් පූජාවට බැටළු පැටවා කොහේ ද” කියා ඇසී ය. </span></span><span class="verse v8" data-usfm="GEN.22.8"><span class="label">8</span><span class="content">එවිට ආබ්‍රහම්, “පුතා, දෙවියන් වහන්සේ ම පූජාව සඳහා බැටළු පැටවා දෙන සේකැ”යි පිළිතුරු දුනි. මෙලෙස දෙදෙනා ම ගමන් කළහ.</span></span> 
     </div> 
     <div class="p"> <span class="verse v8" data-usfm="GEN.22.8"><span class="content"> </span></span><span class="verse v9" data-usfm="GEN.22.9"><span class="label">9</span><span class="content"> </span><span class="content">මෙසේ ගමන් කොට දෙවියන් වහන්සේ වදාළ ස්ථානයට ඔවුන් පැමිණි විට, ආබ්‍රහම් එහි පූජාසනයක් ඉදි කර, පිළිවෙළට දර කෑලි තබා, තම පුත් ඊසාක් බැඳ, පූජාසනය පිට තැනූ දර සෑය මත තැබී ය. </span></span><span class="verse v10" data-usfm="GEN.22.10"><span class="label">10</span><span class="content">මෙසේ තබා ඔහු අත දිගු කොට, සිය පුතු මරනු පිණිස පිහිය ගත්තේ ය. </span></span><span class="verse v11" data-usfm="GEN.22.11"><span class="label">11</span><span class="content">එවිට සමිඳාණන් වහන්සේගේ දූතයා ස්වර්ගයේ සිට, “ආබ්‍රහම්, ආබ්‍රහම්” කියා හඬගැසී ය. “මම මෙහි සිටිමි”යි ඔහු කී ය. </span></span><span class="verse v12" data-usfm="GEN.22.12"><span class="label">12</span><span class="content">එවිට දූතයා, “ළමයාට අත නොගසන්න, ඔහුට කිසි අනතුරක් නොකරන්න, ඔබේ පුත්‍රයා, ඔබේ එක ම පුත්‍රයා පූජා කිරීමට තරම්, ඔබ දේව ගරුබිය ඇත්තෙකු බව මට දැන් පෙනේ ය”යි පැවසී ය. </span></span><span class="verse v13" data-usfm="GEN.22.13"><span class="label">13</span><span class="content">එවිට ආබ්‍රහම් හිස ඔසවා බැලූ විට ඔහුට පිටුපසින් අංවලින් පඳුරක පැටලී සිටි බැටළුවෙකු දිටී ය. ආබ්‍රහම් ඌ වෙත ගොස් බැටළුවා ගෙන, සිය පුත්‍රයා වෙනුවට දවන යාග පූජාවක් මෙන් ඌ පූජා කෙළේ ය. </span></span><span class="verse v14" data-usfm="GEN.22.14"><span class="label">14</span><span class="content">තවද, ආබ්‍රහම් ඒ ස්ථානයට “ජෙහොවා-ජීරේ” යන නාමය තැබී ය. මීට අද දක්වා “සමිඳාණන් වහන්සේගේ කන්දේදී සපයන ලදී” යන කීම ව්‍යවහාර වේ.</span></span> 
     </div> 
     <div class="p"> <span class="verse v14" data-usfm="GEN.22.14"><span class="content"> </span></span><span class="verse v15" data-usfm="GEN.22.15"><span class="label">15</span><span class="content">සමිඳාණන් වහන්සේගේ දූතයා දෙ වන වරටත් ස්වර්ගයේ සිට ආබ්‍රහම්ට කතා කොට, </span></span><span class="verse v16" data-usfm="GEN.22.16"><span class="label">16</span><span class="content">“සමිඳාණන් වහන්සේ මෙසේ වදාරන සේකැ යි මම දිවුරා කියමි. ඔබේ පුත්‍රයා, ඔබේ එක ම පුත්‍රයා පවා මට බිලි පූජා කිරීමට කැමැති වී මෙලෙස ක්‍රියා කළ බැවින් </span></span><span class="verse v17" data-usfm="GEN.22.17"><span class="label">17</span><span class="content">මම බොහෝ සෙයින් ඔබට ආශීර්වාද කරමි. ඔබේ දරු පෙළපත අහසේ තාරකා මෙන් ද වෙරළේ වැලි මෙන් ද බහුල වන සේ වර්ධනය කරමි. ඔබේ පෙළපත සතුරන් පරදා රට හිමි කරගන්නෝ ය. </span></span><span class="verse v18" data-usfm="GEN.22.18"><span class="label">18</span><span class="content">ඔබ මාගේ හඬට කීකරු වූ බැවින්, මිහි පිට සියලු ජාතීහු ඔබ මඟින් ආසිරි ලබන්නෝ ය”යි කී ය. </span></span><span class="verse v19" data-usfm="GEN.22.19"><span class="label">19</span><span class="content">ආබ්‍රහම් පසු ව තම සේවකයන් වෙත ආපසු ගිය විට, ඔව්හු සියල්ලෝ ම නැඟිට ගොස් බෙයර්-ෂෙබාවෙහි පදිංචි වූ හ.</span></span> 
     </div> 
     <div class="s1"> <span class="heading"><b>නාහෝර්ගේ පෙළපත</b></span> 
     </div> 
     <div class="p"> <span class="verse v19" data-usfm="GEN.22.19"><span class="content"> </span></span><span class="verse v20" data-usfm="GEN.22.20"><span class="label">20</span><span class="content">ඉනික්බිති තම සොහොයුරු නාහෝර්ගෙන් මිල්කා දරුවන් ලැබූ බව ආබ්‍රහම්ට දැනගන්නට ලැබිණි. </span></span><span class="verse v21" data-usfm="GEN.22.21"><span class="label">21</span><span class="content">ඔවුන් නම්, කුලුඳුල් පුත්‍රයා වූ ඌශ් ද, ඔහුගේ සහෝදර වූ බුශ් ද, ආරම්ගේ පියා වූ කෙමුවෙල් ද, </span></span><span class="verse v22" data-usfm="GEN.22.22"><span class="label">22</span><span class="content">කෙසෙද් ද හශෝ ද, පිල්දාෂ් ද, ජිද්ලප් ද බෙතුයෙල් ද ය. </span></span><span class="verse v23" data-usfm="GEN.22.23"><span class="label">23</span><span class="content">මිල්කා ආබ්‍රහම්ගේ සහෝදර වූ නාහෝර්ගෙන් මේ දරුවන් අටදෙනා ලැබුවා ය. තවද, බෙතුයෙල්ට දාව රෙබෙකා උපන්නා ය. </span></span><span class="verse v24" data-usfm="GEN.22.24"><span class="label">24</span><span class="content">නාහෝර්ගේ උපභාර්යාව වන රෙයුමා, තෙබා, ගහම්, තහෂ් හා මයකා යන දරුවන් ලැබුවා ය.</span></span> 
     </div> 
    </div> 
   </div> 
  </div>
 </body>
</html>