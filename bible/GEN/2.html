<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch2" data-usfm="GEN.2">  
     <div class="p"> <span class="content"> </span><span class="verse v1" data-usfm="GEN.2.1"><span class="label">1</span><span class="content">මෙසේ අහසත්, පොළොවත් එහි ඇති සියලු දේත් මවා නිම කරන ලද්දේය. </span></span><span class="verse v2" data-usfm="GEN.2.2"><span class="label">2</span><span class="content">දෙවියන් වහන්සේ තමන් කළ කාර්යය සත් වන දවසෙහි නිමවා, එදින සියලු වැඩ නතර කළ සේක. </span></span><span class="verse v3" data-usfm="GEN.2.3"><span class="label">3</span><span class="content">මෙසේ උන් වහන්සේ සත් වන දවසට ආසිරි පතා එය ශුද්ධ දවසක් ලෙස වෙන් කර වදාළ සේක. එසේ කෙළේ ඒ දවසේ උන් වහන්සේ සිය මැවීමේ කාර්යය නිමවා, වැඩ නතර කළ හෙයිනි.</span></span> 
     </div> 
     <div class="p"> <span class="verse v3" data-usfm="GEN.2.3"><span class="content"> </span></span><span class="verse v4" data-usfm="GEN.2.4"><span class="label">4</span><span class="content">අහසත් පොළොවත් මැවීමේ පුවත එසේ ය.</span></span> 
     </div> 
     <div class="s1"> <span class="heading"><b>මැවීම පිළිබඳ තවත් විස්තරයක්</b></span> 
     </div> 
     <div class="p"> <span class="verse v4" data-usfm="GEN.2.4"><span class="content">දෙවි සමිඳාණන් වහන්සේ අහස</span><span class="content"> හා පොළොව මවන විට </span></span><span class="verse v5" data-usfm="GEN.2.5"><span class="label">5</span><span class="content">පොළොවෙහි හටගත් පැළෑටියක් වත්, පැලවුණු බීජයක් වත් නො වී ය. එසේ වූයේ දෙවි සමිඳාණන් වහන්සේ පොළොව පිට වැස්ස නොඑවූ නිසාත්, භූමිය වගා කිරීමට කිසිවෙකු නොසිටි නිසාත් ය. </span></span><span class="verse v6" data-usfm="GEN.2.6"><span class="label">6</span><span class="content">එහෙත් පොළොවෙන් ජලය මතු වී භූමි තලය පුරා ගලා ගියේය.</span></span> 
     </div> 
     <div class="p"> <span class="verse v6" data-usfm="GEN.2.6"><span class="content"> </span></span><span class="verse v7" data-usfm="GEN.2.7"><span class="label">7</span><span class="content"> </span><span class="content">දෙවි සමිඳාණන් වහන්සේ පොළොවේ දුවිල්ලෙන් මනුෂ්‍යයා මවා ඔහුගේ නාස් පුඩු තුළට ජීවන හුස්ම හෙළූ සේක. මෙසේ මනුෂ්‍යයා ජීවමාන කෙනෙක් විය.</span></span> 
     </div> 
     <div class="s1"> <span class="heading"><b>ඒදන් උයන</b></span> 
     </div> 
     <div class="p"> <span class="verse v7" data-usfm="GEN.2.7"><span class="content"> </span></span><span class="verse v8" data-usfm="GEN.2.8"><span class="label">8</span><span class="content">දෙවි සමිඳාණන් වහන්සේ පූර්ව දිශාවේ, ඒදන්හි උයනක් තනා තමන් මැවූ මනුෂ්‍යයා එහි පිහිටෙවු සේක. </span></span><span class="verse v9" data-usfm="GEN.2.9"><span class="label">9</span><span class="content">තවද, උන් වහන්සේ දැකුම්කලු, ප්‍රණීත පලදෙන සියලු ගස් ද උයන මැද ජීවන වෘක්ෂය ද හොඳ-නරක අවබෝධ කිරීමේ ගස ද භූමියෙන් හටගන්නට සැලැසූ සේක.</span></span> 
     </div> 
     <div class="p"> <span class="verse v9" data-usfm="GEN.2.9"><span class="content"> </span></span><span class="verse v10" data-usfm="GEN.2.10"><span class="label">10</span><span class="content">උයනට ජලය සැපයීම සඳහා ඒදන් ප්‍රදේශයෙන් ගඟක් ගලා ගියේය. උයනින් පිටත දී එය අතු ගංගා සතරකට බෙදිණි. </span></span><span class="verse v11" data-usfm="GEN.2.11"><span class="label">11</span><span class="content">පළමු වන අතු ගංගාවේ නම පිෂොන් ය; මුළු හවීලා පෙදෙස වටා ගලා යන ගංගාව එය වේ; ඒ පෙදෙසෙහි රත්රන් ඇත. </span></span><span class="verse v12" data-usfm="GEN.2.12"><span class="label">12</span><span class="content">එහි ඇති රත්රන් අමිශ්‍ර ය; ගන්ධරස හා නඛමාණික්‍ය ද එහි ඇත. </span></span><span class="verse v13" data-usfm="GEN.2.13"><span class="label">13</span><span class="content">දෙ වන අතු ගංගාවේ නම ගීහොන් ය; එය මුළු කූෂ් ප්‍රදේශය වටා ගලා යයි. </span></span><span class="verse v14" data-usfm="GEN.2.14"><span class="label">14</span><span class="content">තෙ වන අතු ගංගාවේ නම ටයිග්‍රීස් ය; එය අෂුර් දේශයට පෙරදිගින් ගලා බසියි. සතර වන අතු ගංගාව යුප්‍රටීස් ය.</span></span> 
     </div> 
     <div class="p"> <span class="verse v14" data-usfm="GEN.2.14"><span class="content"> </span></span><span class="verse v15" data-usfm="GEN.2.15"><span class="label">15</span><span class="content">ඒදන් උයන වගා කර එය රැක බලා ගැනීම පිණිස දෙවි සමිඳාණන් වහන්සේ මිනිසා රැගෙන ඔහු එහි පදිංචි කරවූ සේක. </span></span><span class="verse v16" data-usfm="GEN.2.16"><span class="label">16</span><span class="content">තවද, උන් වහන්සේ මිනිසාට අණ කරමින්, “උයනේ සියලු ම ගස්වලින් ගෙඩි කෑමට නුඹට නිදහස ඇත. </span></span><span class="verse v17" data-usfm="GEN.2.17"><span class="label">17</span><span class="content">එහෙත්, හොඳ-නරක අවබෝධ කිරීමේ ගසින් පමණක් නොකෑ යුතු ය; නුඹ යම් දවසක ඒ ගසින් කන්නෙහි ද ඒ දවසෙහි මරණය නුඹට ඒකාන්ත ය”යි වදාළ සේක.</span></span> 
     </div> 
     <div class="p"> <span class="verse v17" data-usfm="GEN.2.17"><span class="content"> </span></span><span class="verse v18" data-usfm="GEN.2.18"><span class="label">18</span><span class="content">පසුව දෙවි සමිඳාණන් වහන්සේ කතා කොට, “මිනිසා තනි ව විසීම සුදුසු නැත; ඔහුට සුදුසු සහකාරියක මවා දෙන්නෙමි”යි වදාළ සේක. </span></span><span class="verse v19" data-usfm="GEN.2.19"><span class="label">19</span><span class="content">මෙසේ උන් වහන්සේ භූමියෙන් වනයේ සියලු සතුන් ද අහසේ සියලු පක්ෂීන් ද මැවූ සේක. ඉන්පසු මිනිසා උන්ට කුමන නම් තබන්නේ දැ යි බලනු පිණිස උන් මිනිසා වෙත ගෙනා සේක. මිනිසා එක එකාට තැබූ නාම, උන්ගේ නාම විය. </span></span><span class="verse v20" data-usfm="GEN.2.20"><span class="label">20</span><span class="content">මෙසේ මිනිසා සියලු ගවමහිෂයන්ට ද අහසේ පක්ෂීන්ට ද සියලු මෘගයන්ට ද නම් තැබී ය. එහෙත්, ඔහුට සුදුසු සහකාරියක් නොවුවා ය.</span></span> 
     </div> 
     <div class="p"> <span class="verse v20" data-usfm="GEN.2.20"><span class="content"> </span></span><span class="verse v21" data-usfm="GEN.2.21"><span class="label">21</span><span class="content">එවිට දෙවි සමිඳාණන් වහන්සේ මිනිසා බර නින්දකට පත් කළ සේක. ඔහු නිදා සිටිය දී උන් වහන්සේ ඔහුගේ ඉල ඇටවලින් එකක් ගෙන ඒ ස්ථානය වසා දැමූ සේක. </span></span><span class="verse v22" data-usfm="GEN.2.22"><span class="label">22</span><span class="content">උන් වහන්සේ ඔහුගෙන් ගත් ඉල ඇටයෙන් ස්ත්‍රියක මවා ඔහු වෙත ගෙනා සේක. </span></span><span class="verse v23" data-usfm="GEN.2.23"><span class="label">23</span><span class="content">එවිට මිනිසා කතා කොට,</span></span> 
     </div> 
     <div class="p"> <span class="verse v23" data-usfm="GEN.2.23"><span class="content">“දැන් ඉතින්, මාගේ ඇටවලින් ගත් ඇටය වන, මාගේ මාංසයෙන් ගත් මාංසය වන මැය, මිනිසාගෙන් ගත් හෙයින්, ඈට ‘ස්ත්‍රී’ කියා කියනු ඇතැ”යි</span></span> 
     </div> 
     <div class="m"> <span class="verse v23" data-usfm="GEN.2.23"><span class="content">පැවසී ය. </span></span><span class="verse v24" data-usfm="GEN.2.24"><span class="label">24</span><span class="content">මිනිසෙකු තම පියා ද මව ද අත් හැර සිය භාර්යාවට බැඳෙන්නේ එබැවින් ය. මෙලෙස ඔව්හු එක් මාංසයක් වන්නෝ ය. </span></span><span class="verse v25" data-usfm="GEN.2.25"><span class="label">25</span><span class="content">මිනිසාත්, භාර්යාවත් දෙදෙනා ම නග්න ව සිටි නමුත් ඔව්හු ලජ්ජා නොවූ හ.</span></span> 
     </div> 
    </div> 
   </div> 
  </div>
 </body>
</html>