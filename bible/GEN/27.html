<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch27" data-usfm="GEN.27">  
     <div class="s1"> <span class="heading"><b>ජාකොබ් ඊසාක්ගෙන් ආශීර්වාදය ලබාගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="GEN.27.1"><span class="label">1</span><span class="content">ඊසාක් මහලු වයසට පැමිණ, ඔහුගේ ඇස් ද නොපෙනෙන තරමට අඳුරු වී තිබිණි. ඔහු තම දෙටු පුත් ඒසව් කැඳවා, “පුතා” කියා ඇමතී ය. ඔහු ද, “ඇයි තාත්තේ” කියා උත්තර දුනි. </span></span><span class="verse v2" data-usfm="GEN.27.2"><span class="label">2</span><span class="content">එවිට ඔහු කතා කොට, “බලන්න, දැන් මම මහලු ය. කවදා මා මැරේ දැ යි නො දනිමි. </span></span><span class="verse v3" data-usfm="GEN.27.3"><span class="label">3</span><span class="content">එබැවින් කරුණාකර නුඹ දැන් නුඹේ දඩයම් උපකරණ වන හී කොපුව සහ දුන්න රැගෙන වනයට ගොස්, මට මුව මස් රැගෙන, </span></span><span class="verse v4" data-usfm="GEN.27.4"><span class="label">4</span><span class="content">මා ප්‍රිය කරන ප්‍රණීත ආහාරයක් පිළියෙළ කර එය ගෙනැවිත්, මට කන්න දෙන්න. එවිට මම මැරෙන්නට පෙර නුඹට ආශීර්වාද කරන්නෙමි”යි කී ය.</span></span> 
     </div> 
     <div class="p"> <span class="verse v4" data-usfm="GEN.27.4"><span class="content"> </span></span><span class="verse v5" data-usfm="GEN.27.5"><span class="label">5</span><span class="content">ඊසාක් සිය පුත් ඒසව්ට මෙය කියනු රෙබෙකා අසාගෙන සිටියා ය. ඒසව් ද දඩයම් කර මුව මස් ගෙනෙනු පිණිස වනයට පිටත් විය. </span></span><span class="verse v6" data-usfm="GEN.27.6"><span class="label">6</span><span class="content">එවිට රෙබෙකා, තම පුත් ජාකොබ් අමතා, “මෙය අහගන්න, නුඹේ පියා නුඹ සොහොයුරු ඒසව්ට කතා කොට, </span></span><span class="verse v7" data-usfm="GEN.27.7"><span class="label">7</span><span class="content">‘මට මුව මස් ගෙනැවිත් ප්‍රණීත ආහාරයක් පිස දෙන්න; මම ද එය අනුභව කොට මා මැරෙන්නට පෙර සමිඳාණන් වහන්සේ ඉදිරියෙහි මම නුඹට ආශීර්වාද කරන්නෙමි’යි කියනු මම අසාගෙන සිටියෙමි. </span></span><span class="verse v8" data-usfm="GEN.27.8"><span class="label">8</span><span class="content">එබැවින් මාගේ පුත්‍රය, දැන් මා කියන දේ කරන්න. </span></span><span class="verse v9" data-usfm="GEN.27.9"><span class="label">9</span><span class="content">එළු රැළට ගොස්, හොඳ එළු පැටවුන් දෙන්නෙකු මට ගෙනැවිත් දෙන්න; එවිට මම නුඹේ පියා ප්‍රිය කරන ප්‍රණීත ආහාරයක් එයින් පිළියෙළ කරමි. </span></span><span class="verse v10" data-usfm="GEN.27.10"><span class="label">10</span><span class="content">නුඹ ද එය නුඹේ පියා වෙත රැගෙන යන්න. එවිට ඔහු එය අනුභව කොට මැරෙන්නට පෙර, නුඹට ආශීර්වාද කරනු ඇතැ”යි කීවා ය.</span></span> 
     </div> 
     <div class="p"> <span class="verse v10" data-usfm="GEN.27.10"><span class="content"> </span></span><span class="verse v11" data-usfm="GEN.27.11"><span class="label">11</span><span class="content">එහෙත්, ජාකොබ් තම මව වන රෙබෙකාට කතා කොට, “මාගේ සහෝදර ඒසව් ඇඟ පුරා මයිල් ඇති මිනිසෙකි. එහෙත්, මම සිනිඳු හමක් ඇති කෙනෙක්මි. </span></span><span class="verse v12" data-usfm="GEN.27.12"><span class="label">12</span><span class="content">අහම්බෙන් වත් මාගේ පියා මා අතගා බැලුවහොත්, මා කපටියෙකු මෙන් ඔහුට පෙනෙන්න පුළුවන. එසේ වුණොත් ආශීර්වාදයක් නොව මට ම සාපයක් කරගනු ඇතැ”යි කීවේ ය. </span></span><span class="verse v13" data-usfm="GEN.27.13"><span class="label">13</span><span class="content">එවිට මව ඔහු අමතා, “පුතා, ඒ සාපය මා පිට වැටේ වා! මට කීකරු ව, මා කී දේ සොයාගෙන එන්නැ”යි කීවා ය. </span></span><span class="verse v14" data-usfm="GEN.27.14"><span class="label">14</span><span class="content">ඔහු ද ගොස්, එළු පැටියන් දෙන්නෙකු රැගෙන මව වෙත ගෙනාවේ ය. මව ඔහුගේ පියා ප්‍රිය කරන ප්‍රණීත ආහාරයක් එයින් පිසුවා ය. </span></span><span class="verse v15" data-usfm="GEN.27.15"><span class="label">15</span><span class="content">පසුව ඈ, ගෙදර තිබුණු දෙටු පුත් ඒසව්ගේ අගනා වස්ත්‍ර රැගෙන, තම බාල පුත් ජාකොබ්ට හඳවා, </span></span><span class="verse v16" data-usfm="GEN.27.16"><span class="label">16</span><span class="content">ඔහුගේ අත් දෙක හා බෙල්ලේ සිනිඳු හරිය එළු හම්වලින් වසා, </span></span><span class="verse v17" data-usfm="GEN.27.17"><span class="label">17</span><span class="content">ඈ පිසූ ප්‍රණීත ආහාරය ද රොටි ද ඔහු අත තැබුවා ය.</span></span> 
     </div> 
     <div class="p"> <span class="verse v17" data-usfm="GEN.27.17"><span class="content"> </span></span><span class="verse v18" data-usfm="GEN.27.18"><span class="label">18</span><span class="content">ඔහු ද පියා වෙත පැමිණ, “තාත්තේ” කියා ඇමතී ය. පියා ද, “ඇයි පුතා, උඹ කවරෙක් දැ”යි ඇසී ය. </span></span><span class="verse v19" data-usfm="GEN.27.19"><span class="label">19</span><span class="content">එවිට සිය පියාට ජාකොබ් උත්තර දෙමින්, “මම ඔබේ කුලුඳුල් පුත් ඒසව් ය. ඔබ කී පරිදි මම ඉටු කෙළෙමි. කරුණාකර, නැඟිට, වාඩි වී, මාගේ මුව මස් අනුභව කරන්න. එවිට මට ආශීර්වාද කරන්න ඔබට පුළුවනැ”යි කී ය. </span></span><span class="verse v20" data-usfm="GEN.27.20"><span class="label">20</span><span class="content">ඊසාක් තම පුතුට කතා කරමින්, “පුතා, උඹ මේවා මෙතරම් ඉක්මනින් සොයාගත්තේ කෙසේ දැ”යි ඇසී ය. “ඔබේ දෙවි සමිඳාණන් වහන්සේ මේවා මට ඉක්මනින් ලැබෙන්නට සැලැසූ සේකැ”යි ඔහු උත්තර දුනි.</span></span> 
     </div> 
     <div class="p"> <span class="verse v20" data-usfm="GEN.27.20"><span class="content"> </span></span><span class="verse v21" data-usfm="GEN.27.21"><span class="label">21</span><span class="content">එවිට ඊසාක් ජාකොබ් අමතමින්, “පුතා, උඹ මේ මාගේ පුත්‍ර ඒසව් ද නැද්දැ යි අතගා බලන්න, කරුණාකර මට කිට්ටු වෙන්නැ”යි කී ය. </span></span><span class="verse v22" data-usfm="GEN.27.22"><span class="label">22</span><span class="content">ජාකොබ් ද පියා සමීපයට කිට්ටු වූ විට පියා ඔහු අතගා බලමින්, “කටහඬ නම් ජාකොබ්ගේ වගෙයි; අත් දෙක නම් ඒසව්ගේ හැඩය”යි කී ය. </span></span><span class="verse v23" data-usfm="GEN.27.23"><span class="label">23</span><span class="content">සිය සොහොයුරුගේ අත් දෙක මෙන් ඔහුගේ අත් ලොම්වලින් වැසී තිබුණ බැවින්, ඔහු තම පුතා හැඳින නොගත්තේ ය. එබැවින් ඔහු ආශීර්වාද කරන්නට අරඹමින්, </span></span><span class="verse v24" data-usfm="GEN.27.24"><span class="label">24</span><span class="content">“නුඹ මාගේ පුත් ඒසව් ම දැ”යි ඇසී ය. “එසේ ය”යි ඔහු ද උත්තර දුනි. </span></span><span class="verse v25" data-usfm="GEN.27.25"><span class="label">25</span><span class="content">“එසේ නම් නුඹ පිළියෙළ කළ මුව මස් අනුභව කොට මා නුඹට ආශීර්වාද කරනු පිණිස එය මා ළඟට ගෙනෙන්නැ”යි ඊසාක් කී ය. ඔහු එය පියා ළඟට ගෙනා විට පියා එය අනුභව කෙළේ ය. තවද ජාකොබ් මිදියුස ද ගෙනා විට, පියා එය ද පානය කෙළේ ය. </span></span><span class="verse v26" data-usfm="GEN.27.26"><span class="label">26</span><span class="content">ඉන්පසු ඔහුගේ පියා වන ඊසාක්, ඔහු අමතමින්, “පුතා, දැන් මා ළඟට කිට්ටු වී මා සිඹින්නැ”යි ඉල්ලී ය. </span></span><span class="verse v27" data-usfm="GEN.27.27"><span class="label">27</span><span class="content">ඔහු ද ළඟට කිට්ටු වී පියා සිඹගත්තේ ය. එවිට පියාට තම පුත්‍රයාගේ වස්ත්‍රවල සුවඳ දැනී, ඔහුට මෙසේ ආශීර්වාද කෙළේ ය:</span></span> 
     </div> 
     <div class="q2"> <span class="verse v27" data-usfm="GEN.27.27"><span class="content">“බලන්න, මා පුතු සුවඳ, සමිඳුන් ආසිරි දුන් කෙතක සුවඳ මෙනි.</span></span> 
     </div> 
     <div class="q"> <span class="verse v27" data-usfm="GEN.27.27"><span class="content"> </span></span><span class="verse v28" data-usfm="GEN.27.28"><span class="label">28</span><span class="content">අහසින් පිනි ද පොළොවේ සරු බව ද බොහෝ ධාන්‍ය හා මිදියුස ද දෙවිඳාණෝ නුඹ හට දෙන සේක් වා!</span></span> 
     </div> 
     <div class="q"> <span class="verse v28" data-usfm="GEN.27.28"><span class="content"> </span></span><span class="verse v29" data-usfm="GEN.27.29"><span class="label">29</span><span class="content"> </span><span class="content">ජනයෝ නුඹට මෙහෙකරත් වා!</span></span> 
     </div> 
     <div class="q2"> <span class="verse v29" data-usfm="GEN.27.29"><span class="content">ජාතීහු නුඹට හිස නමත් වා!</span></span> 
     </div> 
     <div class="q2"> <span class="verse v29" data-usfm="GEN.27.29"><span class="content">සොහොයුරන්ගේ අධිපති නුඹ වේ වා!</span></span> 
     </div> 
     <div class="q2"> <span class="verse v29" data-usfm="GEN.27.29"><span class="content">නුඹේ මවගේ පුත්තු නුඹට හිස නමත් වා!</span></span> 
     </div> 
     <div class="q2"> <span class="verse v29" data-usfm="GEN.27.29"><span class="content">නුඹට සාප කරන්නාට සාප වේ වා!</span></span> 
     </div> 
     <div class="q2"> <span class="verse v29" data-usfm="GEN.27.29"><span class="content">නුඹට ආසිරි දෙන්නාට ආසිරි ලැබේ වා!”</span></span> 
     </div> 
     <div class="p"> <span class="verse v29" data-usfm="GEN.27.29"><span class="content"> </span></span><span class="verse v30" data-usfm="GEN.27.30"><span class="label">30</span><span class="content">ඊසාක් ජාකොබ්ට ආශීර්වාද දී නිමවා, ඔහු තම පියා වෙතින් යද්දී ම ඔහු සොහොයුරු වන ඒසව් දඩයමෙන් හැරී ඇවිත් ගෙට ඇතුළු විය. </span></span><span class="verse v31" data-usfm="GEN.27.31"><span class="label">31</span><span class="content">ඔහු රස මුසු ආහාරයක් පිළියෙළ කොට, පියා වෙත ගෙනැවිත්, ඔහුට කතා කරමින්, “තාත්තේ, නැඟිට, මට ආශීර්වාද කරනු පිණිස ඔබ පුතු ගෙනා මුව මස් අනුභව කරන්නැ”යි ඉල්ලී ය. </span></span><span class="verse v32" data-usfm="GEN.27.32"><span class="label">32</span><span class="content">එවිට තම පියා වූ ඊසාක් ඔහුට කතා කරමින්, “නුඹ කවරෙක් දැ”යි ඇසූ විට, “මම ඔබේ කුලුඳුල් පුත් ඒසව් යැ”යි ඔහු උත්තර දුනි.</span></span> 
     </div> 
     <div class="p"> <span class="verse v32" data-usfm="GEN.27.32"><span class="content"> </span></span><span class="verse v33" data-usfm="GEN.27.33"><span class="label">33</span><span class="content">ඊසාක් ද තදින් තැති ගෙන, ගැහි ගැහී, “එසේ නම් දඩයම් කර මුව මස් මා වෙත ගෙනාවේ කවරෙක් ද? නුඹ එන්න පෙර මම ඒ සියල්ලෙන් අනුභව කොට ඔහුට ආශීර්වාද කෙළෙමි. සැබැවින් ම ඒ ආශීර්වාදය ඔහු සමඟ පවතින්නේ යැ”යි කී ය. </span></span><span class="verse v34" data-usfm="GEN.27.34"><span class="label">34</span><span class="content">පියාගේ මේ වචන ඇසූ විට ඒසව් ඉතා දැඩි සිත් වේදනාවෙන් කෑගසා, හඬා වැලපී, පියාට කතා කොට, “අනේ මගේ තාත්තේ, මට ආශීර්වාද කරන්න, මටත් ආශීර්වාද කරන්නැ”යි කියා ඉල්ලී ය. </span></span><span class="verse v35" data-usfm="GEN.27.35"><span class="label">35</span><span class="content">පියා ද උත්තර දෙමින්, “කූට උපායකින් නුඹේ සහෝදරයා පැමිණ නුඹේ ආශීර්වාදය උදුරාගත්තේ ය”යි කී ය.</span></span> 
     </div> 
     <div class="p"> <span class="verse v35" data-usfm="GEN.27.35"><span class="content"> </span></span><span class="verse v36" data-usfm="GEN.27.36"><span class="label">36</span><span class="content"> </span><span class="content">එවිට ඒසව්, “ඔහු දෙවරක් ම මට ලැබිය යුතු දේ උදුරාගත්තේ ඔහුගේ නම ජාකොබ් නිසා වෙන්න ඇත. ඔහු කලින් මාගේ කුලුඳුල්කමේ උරුමය ගත්තේ ය. මෙන්න, දැන් මාගේ ආශීර්වාදයත් උදුරාගත්තේ ය. ඔබ මටත් ආශීර්වාදයක් ඉතිරි කර නැද්දැ”යි ඇසී ය. </span></span><span class="verse v37" data-usfm="GEN.27.37"><span class="label">37</span><span class="content">ඊසාක් ද පිළිතුරු දෙමින් ඔහුට කියනුයේ, “බලන්න, මම ජාකොබ් නුඹේ අධිපතියා කෙළෙමි, ඔහුගේ සියලු සහෝදරයන් සේවකයන් කොට මම ඔහුට දුනිමි. ධාන්‍යයෙන් හා මිදියුසින් මම ඔහු සමෘද්ධ කෙළෙමි. මා පුත්‍රය, දැන් මා නුඹට කුමක් කරන්න දැ”යි ඇසී ය. </span></span><span class="verse v38" data-usfm="GEN.27.38"><span class="label">38</span><span class="content">ඒසව් ද ඔහුට පිළිතුරු දෙමින්, “තාත්තේ, ඔබට ඇත්තේ එක ම ආශීර්වාදයක් පමණක් ද? අනේ තාත්තේ, මටත්, මේ මටත්, ආශීර්වාද කරන්නැ”යි ඉල්ලා, මහ හඬින් කෑගසා හැඬී ය. </span></span><span class="verse v39" data-usfm="GEN.27.39"><span class="label">39</span><span class="content">එවිට ඔහුගේ පියා වන ඊසාක් උත්තර දෙමින් මෙසේ කීවේ ය:</span></span> 
     </div> 
     <div class="q2"> <span class="verse v39" data-usfm="GEN.27.39"><span class="content">“මේ බලන්න, පොළොවේ පලදාව ද, අහසේ පිනි ද නුඹේ ගෙවතුවලින් තොර වේ.</span></span> 
     </div> 
     <div class="q"> <span class="verse v39" data-usfm="GEN.27.39"><span class="content"> </span></span><span class="verse v40" data-usfm="GEN.27.40"><span class="label">40</span><span class="content"> </span><span class="content">කඩුවෙන් නුඹ ජීවත් වන්නෙහි ය.</span></span> 
     </div> 
     <div class="q2"> <span class="verse v40" data-usfm="GEN.27.40"><span class="content">සොහොයුරු හට මෙහෙ කරන්නෙහි ය.</span></span> 
     </div> 
     <div class="q2"> <span class="verse v40" data-usfm="GEN.27.40"><span class="content">එහෙත් නුඹ ඔහු යටත් කළ විට ඔහුගේ වියගස නුඹේ කරින් ගසාදමනු ඇත.”</span></span> 
     </div> 
     <div class="p"> <span class="verse v40" data-usfm="GEN.27.40"><span class="content"> </span></span><span class="verse v41" data-usfm="GEN.27.41"><span class="label">41</span><span class="content">තම පියා ජාකොබ්ට දුන් ආශීර්වාදය නිසා ඒසව් ජාකොබ්ට වෛර බැන්දේ ය. “මාගේ පියාණන් ගැන වැලපෙන දවස් දැන් ආසන්න ය. එවිට මම මාගේ සොහොයුරු ජාකොබ් මරන්නෙමි”යි ඔහු තමාට ම කියාගත්තේ ය.</span></span> 
     </div> 
     <div class="p"> <span class="verse v41" data-usfm="GEN.27.41"><span class="content"> </span></span><span class="verse v42" data-usfm="GEN.27.42"><span class="label">42</span><span class="content">දෙටු පුත් ඒසව්ගේ මේ වචන රෙබෙකාට දන්වන ලදින් ඈ පණිවුයක් යවා, තම බාල පුත් ජාකොබ් කැඳවා, “මෙන්න, නුඹේ සොහොයුරු ඒසව් නුඹ මරා, නුඹෙන් පළිගන්න අදහස් කරයි. </span></span><span class="verse v43" data-usfm="GEN.27.43"><span class="label">43</span><span class="content">එබැවින් දැන් ඉතින් පුතේ, නැඟිට හාරාන්හි මාගේ සහෝදර ලාබන් වෙත පලායන්න, </span></span><span class="verse v44" data-usfm="GEN.27.44"><span class="label">44</span><span class="content">පලාගොස්, නුඹ සොහොයුරුගේ දරුණු කෝපය පහ වී, </span></span><span class="verse v45" data-usfm="GEN.27.45"><span class="label">45</span><span class="content">ඔහුගේ කෝපාග්නිය නිවී, නුඹ ඔහුට කළ දේ අමතක වන තුරු මාගේ සහෝදරයා සමඟ ටික කලක් නවතින්න. පසුව මම නුඹට පණිවුඩයක් එවා, එහෙන් නුඹ ගෙන්වාගන්නෙමි. එක දවසේ ම මා නුඹලා දෙදෙනා ම නැති කරගන්නේ කුමට දැ”යි කීවා ය.</span></span> 
     </div> 
     <div class="s1"> <span class="heading"><b>ජාකොබ් ලාබන් වෙත යෑම</b></span> 
     </div> 
     <div class="p"> <span class="verse v45" data-usfm="GEN.27.45"><span class="content"> </span></span><span class="verse v46" data-usfm="GEN.27.46"><span class="label">46</span><span class="content">රෙබෙකා ඊසාක්ට කතා කොට, “හෙත්ගේ දූවරුන් නිසා මට ජීවිතය එපා වී තිබේ. ජාකොබ් ද මේ රටේ ස්ත්‍රීන් වැනි, හෙත්ගේ දූවරුන්ගෙන් කාන්තාවක සරණ පාවාගත්තොත් මට මාගේ ජීවිතයෙන් මොන වැඩක්දැ”යි කීවා ය.</span></span> 
     </div> 
    </div> 
   </div> 
  </div>
 </body>
</html>