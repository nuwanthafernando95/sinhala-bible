<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGEN"> 
    <div class="chapter ch36" data-usfm="GEN.36">  
     <div class="s1"> <span class="heading"><b>ඒසව්ගේ පෙළපත</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 1:34-37</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="GEN.36.1"><span class="label">1</span><span class="content">ඒසව් හෙවත් ඒදොම්ගේ පෙළපත මෙසේ ය. </span></span><span class="verse v2" data-usfm="GEN.36.2"><span class="label">2</span><span class="content">ඔහු තම භාර්යාවන් සරණ පාවාගත්තේ කානානිය ස්ත්‍රීන් අතුරින් ය. මොවුහු නම් හිත්තීය ජාතික එලොන්ගේ දුව වූ ආදා, හිවීය ජාතික ශිබෙයොන්ගේ දුව වූ අනාගේ දුව වන ඔහොලිබාමා </span></span><span class="verse v3" data-usfm="GEN.36.3"><span class="label">3</span><span class="content">සහ නෙබායෝත්ගේ සහෝදරී වූ ද, ඉෂ්මායෙල්ගේ දුව වූ ද බාසෙමත් ය. </span></span><span class="verse v4" data-usfm="GEN.36.4"><span class="label">4</span><span class="content">ඒසව්ට දාව, ආදාගෙන් එලිපස් ද, බාසෙමත්ගෙන් රෙවුයෙල් ද, </span></span><span class="verse v5" data-usfm="GEN.36.5"><span class="label">5</span><span class="content">ඔහොලිබාමාගෙන් ජෙවුෂ් ද, ජලාම් ද, කෝරා ද උපන්හ. කානාන් දේශයේ දී ඒසව්ට දාව උපන් ඔහුගේ පුත්‍රයෝ මොවුහු ය.</span></span> 
     </div> 
     <div class="p"> <span class="verse v5" data-usfm="GEN.36.5"><span class="content"> </span></span><span class="verse v6" data-usfm="GEN.36.6"><span class="label">6</span><span class="content">ඒසව් තම භාර්යාවන් ද පුත්‍රයන් ද දූවරුන් ද ගෙදර වැසි සියල්ලන් ද ගවයන් ද සියලු මෘගයන් ද කානාන් දේශයේ දී තමන් උපයාගත් සියලු වස්තුව ද රැගෙන, තම සොහොයුරු වන ජාකොබ් වෙතින් අන් රටකට ගියේය. </span></span><span class="verse v7" data-usfm="GEN.36.7"><span class="label">7</span><span class="content">මන්ද, ඔවුන්ට එකට පදිංචි වීමට නොහැකි තරමට ඔවුන්ගේ ධනය විශාල විය. ඇරත් ඔවුන් විදේශිකයන් මෙන් විසූ රටෙහි, ඔවුන්ගේ ගොවිපළවල් නිසා ඔවුන්ට ඉඩ මදි විය. </span></span><span class="verse v8" data-usfm="GEN.36.8"><span class="label">8</span><span class="content">මෙලෙස ඒසව් හෙවත් ඒදොම් සේයිර් කන්දෙහි පදිංචි විය.</span></span> 
     </div> 
     <div class="p"> <span class="verse v8" data-usfm="GEN.36.8"><span class="content"> </span></span><span class="verse v9" data-usfm="GEN.36.9"><span class="label">9</span><span class="content">සේයිර් කන්දෙහි විසූ ඒදොම්වරුන්ගේ පියා වන ඒසව්ගේ පෙළපත හා </span></span><span class="verse v10" data-usfm="GEN.36.10"><span class="label">10</span><span class="content">ඔහුගේ පුත්‍රයන්ගේ නාමාවලිය මෙය වේ: ඒසව්ගේ භාර්යාව වූ ආදාගේ පුත්‍ර එලිපස්, බාසෙමත්ගේ පුත්‍ර රෙවුයෙල්, </span></span><span class="verse v11" data-usfm="GEN.36.11"><span class="label">11</span><span class="content">එලිපස්ගේ පුත්‍රයන් වන තේමාන්, ඕමාර්, ශෙපෝ, ගයිතාම් සහ කෙනස් ය. </span></span><span class="verse v12" data-usfm="GEN.36.12"><span class="label">12</span><span class="content">තවද, තිම්නා ඒසව්ගේ පුත්‍ර එලිපස්ගේ අනියම් බිරිඳ වූවා ය. ඇයගෙන් එලිපස්ට දාව අමලෙක් උපන්නේ ය. ඒසව්ගේ භාර්යාව වූ ආදාගේ පුත්‍රයෝ මොවුහු ය.</span></span> 
     </div> 
     <div class="p"> <span class="verse v12" data-usfm="GEN.36.12"><span class="content"> </span></span><span class="verse v13" data-usfm="GEN.36.13"><span class="label">13</span><span class="content">රෙවුයෙල්ගේ පුත්‍රයෝ නම් නහත්, සෙරා, ෂම්මා සහ මිස්සා ය. මොවුහු ඒසව්ගේ භාර්යාව වූ බාසෙමත්ගේ මුණුබුරෝ ය.</span></span> 
     </div> 
     <div class="p"> <span class="verse v13" data-usfm="GEN.36.13"><span class="content"> </span></span><span class="verse v14" data-usfm="GEN.36.14"><span class="label">14</span><span class="content">ශිබෙයොන්ගේ පුත්‍රයා වන අනාගේ දුව වූ ඒසව්ගේ භාර්යාව වූ ඔහොලිබාමාගේ පුත්‍රයෝ නම්, ඇයගෙන් ඔහුට දාව උපන් ජෙවුෂ්, ජලාම් සහ කෝරා ය.</span></span> 
     </div> 
     <div class="p"> <span class="verse v14" data-usfm="GEN.36.14"><span class="content"> </span></span><span class="verse v15" data-usfm="GEN.36.15"><span class="label">15</span><span class="content">ඒසව්ගේ පෙළපතේ අධිපතීහු නම් ඔහුගේ කුලුඳුල් පුත් එලිපස්ගේ පුත්‍රයෝ ය. මොවුහු නම් අධිපතීන් වන තේමාන්, ඕමාර්, ශෙපෝ, කෙනස්, </span></span><span class="verse v16" data-usfm="GEN.36.16"><span class="label">16</span><span class="content">කෝරා, ගයිතාම් සහ අමලෙක් ය. ඒදොම් දේශයේ එලිපස්ගෙන් පැවත ආ අධිපතීහු මොවුහු ය. තවද මොවුහු ආදාගේ පුත්‍රයෝ ය.</span></span> 
     </div> 
     <div class="p"> <span class="verse v16" data-usfm="GEN.36.16"><span class="content"> </span></span><span class="verse v17" data-usfm="GEN.36.17"><span class="label">17</span><span class="content">ඒසව්ගේ පුත්, රෙවුයෙල්ගේ පුත්‍රයෝ නම් අධිපතීන් වන නහත්, සෙරා, ෂම්මා සහ මිස්සා ය. ඒදොම් දේශයේ රෙවුයෙල්ගෙන් පැවත ආ මේ අධිපතීහු ඒසව්ගේ භාර්යාව වන බාසෙමත්ගේ පුත්‍රයෝ ය.</span></span> 
     </div> 
     <div class="p"> <span class="verse v17" data-usfm="GEN.36.17"><span class="content"> </span></span><span class="verse v18" data-usfm="GEN.36.18"><span class="label">18</span><span class="content">ඒසව්ගේ භාර්යාව වූ ඔහොලිබාමාගේ පුත්‍රයෝ නම් අධිපතීන් වන ජෙවුෂ්, ජලාම් සහ කෝරා ය. මොවුහු අනාගේ දුව ද, ඒසව්ගේ භාර්යාව ද වූ ඔහොලිබාමාගෙන් පැවත ආ අධිපතියෝ ය. </span></span><span class="verse v19" data-usfm="GEN.36.19"><span class="label">19</span><span class="content">ඒදොම් හෙවත් ඒසව්ගේ පුත්‍රයන් සහ ඔවුන්ගේ අධිපතීහු මොවුහු ය.</span></span> 
     </div> 
     <div class="s1"> <span class="heading"><b>සේයිර්ගේ පෙළපත</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 1:38-42</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="GEN.36.19"><span class="content"> </span></span><span class="verse v20" data-usfm="GEN.36.20"><span class="label">20</span><span class="content">ඒ දේශයෙහි විසූ හෝරිය ජාතික සේයිර්ගේ පුත්‍රයෝ නම් ලෝතාන්, ෂෝබාල්, ශිබෙයොන්, අනා, </span></span><span class="verse v21" data-usfm="GEN.36.21"><span class="label">21</span><span class="content">දීෂොන්, එශෙර් සහ දීෂාන් ය. මොවුහු ඒදොම් දේශයෙහි වූ සේයිර්ගේ පෙළපත වන හෝරිවරුන්ගේ අධිපතීහු ය. </span></span><span class="verse v22" data-usfm="GEN.36.22"><span class="label">22</span><span class="content">ලෝතාන්ගේ දරුවෝ නම් හෝරි සහ හේමාම් ය. ලෝතාන්ගේ සහෝදරී තිම්නා ය. </span></span><span class="verse v23" data-usfm="GEN.36.23"><span class="label">23</span><span class="content">ෂෝබාල්ගේ දරුවෝ නම් අල්වාන්, මානහත්, ඒබාල්, ෂෙපෝ සහ ඕනාම් ය. </span></span><span class="verse v24" data-usfm="GEN.36.24"><span class="label">24</span><span class="content">ශිබෙයොන්ගේ දරුවෝ ආයා සහ අනා ය. තමාගේ පියා වූ ශිබෙයොන්ගේ කොටළුවන්ට පාළු තැන්නෙහි තණ කවමින් සිටිය දී උණු දිය උල්පත් සම්බ වූයේ මේ අනාට ය. </span></span><span class="verse v25" data-usfm="GEN.36.25"><span class="label">25</span><span class="content">අනාගේ දරුවෝ නම් දීෂොන් සහ අනාගේ දුව වූ ඔහොලිබාමා ය. </span></span><span class="verse v26" data-usfm="GEN.36.26"><span class="label">26</span><span class="content">දීෂොන්ගේ දරුවෝ නම් හෙම්දාන්, එෂ්බාන්, ඉත්රාන් සහ කෙරාන් ය. </span></span><span class="verse v27" data-usfm="GEN.36.27"><span class="label">27</span><span class="content">එශෙර්ගේ දරුවෝ නම් බිල්හන්, සයවාන් සහ අකාන් ය. </span></span><span class="verse v28" data-usfm="GEN.36.28"><span class="label">28</span><span class="content">දීෂාන්ගේ දරුවෝ ඌශ් සහ අරාන් ය. </span></span><span class="verse v29" data-usfm="GEN.36.29"><span class="label">29</span><span class="content">හෝරිවරුන්ගෙන් පැවත ආ අධිපතීහු නම් ලෝතාන්, ෂෝබාල්, ශිබෙයොන්, අනා, </span></span><span class="verse v30" data-usfm="GEN.36.30"><span class="label">30</span><span class="content">දීෂොන්, එශෙර් සහ දීෂාන් ය. මොවුහු සේයිර් දේශයෙහි තමන්ගේ ගෝත්‍ර අනුව හෝරිවරුන්ගේ අධිපතියෝ ය.</span></span> 
     </div> 
     <div class="s1"> <span class="heading"><b>ඒදොම් දේශයෙහි රජවරු</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 1:43-54</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="GEN.36.30"><span class="content"> </span></span><span class="verse v31" data-usfm="GEN.36.31"><span class="label">31</span><span class="content">ඉශ්රායෙල්වරුන්ගේ රජෙකු එහි රජකම් කිරීමට පෙර ඒදොම් දේශයෙහි රජකම් කළ රජවරු මොවුහු ය. </span></span><span class="verse v32" data-usfm="GEN.36.32"><span class="label">32</span><span class="content">බෙයෝර්ගේ පුත් බෙලා ඒදොම්හි රජකම් කෙළේ ය. ඔහුගේ නුවරේ නම දින්හාබා ය. </span></span><span class="verse v33" data-usfm="GEN.36.33"><span class="label">33</span><span class="content">බෙලා මළ පසු, ඔහු වෙනුවට බොශ්රායේ ගෙරාගේ පුත්‍ර ජෝබාබ් රජකම් කෙළේ ය. </span></span><span class="verse v34" data-usfm="GEN.36.34"><span class="label">34</span><span class="content">ජෝබාබ් මළ පසු ඔහු වෙනුවට තේමානිවරුන්ගේ දේශයේ හුෂාම් රජකම් කෙළේ ය. </span></span><span class="verse v35" data-usfm="GEN.36.35"><span class="label">35</span><span class="content">හුෂාම් මළ පසු, ඔහු වෙනුවට මෝවබ් දේශයේ මිදියන්වරුන් පරාජය කළ බෙදද්ගේ පුත් හදද් රජකම් කෙළේ ය. ඔහුගේ නුවරේ නම අවිත් ය. </span></span><span class="verse v36" data-usfm="GEN.36.36"><span class="label">36</span><span class="content">හදද් මළ පසු, ඔහු වෙනුවට මස්රේකාහි ෂම්ලා රජකම් කෙළේ ය. </span></span><span class="verse v37" data-usfm="GEN.36.37"><span class="label">37</span><span class="content">ෂම්ලා මළ පසු, ඔහු වෙනුවට ගංගාව අසල රෙහොබොත්හි ෂාවුල් රජකම් කෙළේ ය. </span></span><span class="verse v38" data-usfm="GEN.36.38"><span class="label">38</span><span class="content">ෂාවුල් මළ පසු, ඔහු වෙනුවට අක්බොර්ගේ පුත් බාල්-හනන් රජකම් කෙළේ ය. </span></span><span class="verse v39" data-usfm="GEN.36.39"><span class="label">39</span><span class="content">අක්බොර්ගේ පුත්‍ර බාල්-හනන් මළ පසු, ඔහු වෙනුවට හදාර් රජකම් කෙළේ ය. ඔහුගේ නුවරේ නම පායු ය. ඔහුගේ භාර්යාවගේ නම මෙහෙතාබල් ය. ඈ මෙසාහබ්ගේ දුව වූ මත්රෙද්ගේ දූ ය.</span></span> 
     </div> 
     <div class="p"> <span class="verse v39" data-usfm="GEN.36.39"><span class="content"> </span></span><span class="verse v40" data-usfm="GEN.36.40"><span class="label">40</span><span class="content">තම තමන්ගේ පෙළපත හා තම තමන්ගේ පේරුව අනුව, ඒසව්ගෙන් පැවත ආ අධිපතීන්ගේ නාමාවලිය නම් තිම්නා, අල්වා ජෙතේත්, </span></span><span class="verse v41" data-usfm="GEN.36.41"><span class="label">41</span><span class="content">අධිපති ඔහොලිබාමා, ඒලා, පීනොන්, </span></span><span class="verse v42" data-usfm="GEN.36.42"><span class="label">42</span><span class="content">අධිපති කෙනස්, තොමාත්, මිබ්ශාර්, </span></span><span class="verse v43" data-usfm="GEN.36.43"><span class="label">43</span><span class="content">අධිපති මග්දීයෙල් සහ ඊරාම් ය. මොවුහු, දේශයේ තමන්ට උරුම වූ වාසස්ථාන අනුව ඒදොම්හි අධිපතීහු ය. එනම්, ඒදොම්වරුන්ගේ පියා වන ඒසව්ගේ පෙළපත ය.</span></span> 
     </div> 
    </div> 
   </div> 
  </div>
 </body>
</html>