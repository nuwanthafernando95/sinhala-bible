<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch14" data-usfm="ISA.14">  
     <div class="s1"> <span class="heading"><b>ඉශ්රායෙල් ජාතියේ පුනරුත්ථාපනය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.14.1"><span class="label">1</span><span class="content">සමිඳාණන් වහන්සේ ඉශ්රායෙල් සෙනඟට නැවත වරක් අනුකම්පා කොට, ඔවුන් තමන්ගේ ම සෙනඟ වශයෙන් තෝරාගෙන ඔවුන්ගේ ම දේශයෙහි ඔවුන් පිහිටුවන සේක. විදේශිකයෝ එහි පැමිණ ඔවුන් සමඟ වාසය කරන්නෝ ය. </span></span><span class="verse v2" data-usfm="ISA.14.2"><span class="label">2</span><span class="content">සමිඳාණන් වහන්සේ ඔවුන්ට දුන් දේශයට ආපසු පැමිණෙන පිණිස බොහෝ ජාතීන් ඉශ්රායෙල්වරුන්ට උදව් දෙනු ඇත. ඒ ජාතීන් වහලුන් වශයෙන් ඉශ්රායෙල්වරුන්ට සේවය කරනු ඇත. වරක් ඉශ්රායෙල්වරුන් යටත් කරගෙන සිටි ජාතීහු දැන් ඉශ්රායෙල්වරුන් විසින් යටත් කරනු ලබති. දැන් ඉශ්රායෙල්වරු වරක් තමන්ට පීඩා කළ ජාතීන් පාලනය කරති.</span></span> 
     </div> 
     <div class="s1"> <span class="heading"><b>බබිලෝනියේ රජුගේ වැටීම</b></span> 
     </div> 
     <div class="p"> <span class="verse v2" data-usfm="ISA.14.2"><span class="content"> </span></span><span class="verse v3" data-usfm="ISA.14.3"><span class="label">3</span><span class="content">සමිඳාණන් වහන්සේ ඉශ්රායෙල් සෙනඟට ඔවුන්ගේ දුක් වේදනාවලින් ද ඔවුන් පිට බලයෙන් පමුණුවන ලද බර වැඩවලින් ද නිදහස දෙන සේක. </span></span><span class="verse v4" data-usfm="ISA.14.4"><span class="label">4</span><span class="content">උන් වහන්සේ එසේ කළ විට ඉශ්රායෙල් සෙනඟ බබිලෝනියේ රජුට මෙසේ සරදම් කරනු ඇත:</span></span> 
     </div> 
     <div class="q2"> <span class="verse v4" data-usfm="ISA.14.4"><span class="content">“කුරිරු නිරිඳු වැටී ඇත;</span></span> 
     </div> 
     <div class="q2"> <span class="verse v4" data-usfm="ISA.14.4"><span class="content">අනුන්ට පීඩා කිරීමේ ශක්තිය ඔහුට තවත් නැත.</span></span> 
     </div> 
     <div class="q"> <span class="verse v4" data-usfm="ISA.14.4"><span class="content"> </span></span><span class="verse v5" data-usfm="ISA.14.5"><span class="label">5</span><span class="content">සමිඳුන් දුෂ්ටයන්ගේ යෂ්ටියත්, නපුරු පාලකයන්ගේ බලයත් කෙළවර කර ඇත.</span></span> 
     </div> 
     <div class="q"> <span class="verse v5" data-usfm="ISA.14.5"><span class="content"> </span></span><span class="verse v6" data-usfm="ISA.14.6"><span class="label">6</span><span class="content">මන්ද, ඔව්හු යටත් කරගත් ජාතීන්ට ඉමහත් කෝපයෙන් නොනැවතී තළා පෙළා පීඩා කළෝ ය.</span></span> 
     </div> 
     <div class="q"> <span class="verse v6" data-usfm="ISA.14.6"><span class="content"> </span></span><span class="verse v7" data-usfm="ISA.14.7"><span class="label">7</span><span class="content">මුළු පොළොව නිස්කලංක ව, නිශ්චල ව ඇත.</span></span> 
     </div> 
     <div class="q2"> <span class="verse v7" data-usfm="ISA.14.7"><span class="content">මනුෂ්‍යයෝ ප්‍රීතියෙන් ගී ගයති.</span></span> 
     </div> 
     <div class="q"> <span class="verse v7" data-usfm="ISA.14.7"><span class="content"> </span></span><span class="verse v8" data-usfm="ISA.14.8"><span class="label">8</span><span class="content">ලෙබනොන්හි දේවදාර හා කිහිරි ගස් රජුගේ වැටීම ගැන ප්‍රීති ප්‍රමෝද වෙයි.</span></span> 
     </div> 
     <div class="q2"> <span class="verse v8" data-usfm="ISA.14.8"><span class="content">මන්ද, රජුගේ ඇවෑමෙන් පසු ඒවා කපා දැමීමට කිසිවෙක් නැත.</span></span> 
     </div> 
     <div class="q"> <span class="verse v8" data-usfm="ISA.14.8"><span class="content"> </span></span><span class="verse v9" data-usfm="ISA.14.9"><span class="label">9</span><span class="content">බබිලෝනියේ රජු පිළිගැනීමට පාතාල ලෝකය කට අයා සිටියි.</span></span> 
     </div> 
     <div class="q2"> <span class="verse v9" data-usfm="ISA.14.9"><span class="content">පොළොවේ සිටි බලවතුන්ගේ අවතාර ඔහු හමු වීමට අවදි වෙති.</span></span> 
     </div> 
     <div class="q2"> <span class="verse v9" data-usfm="ISA.14.9"><span class="content">රජවරුන්ගේ අවතාර සිහසුන්වලින් නැඟිටිති.</span></span> 
     </div> 
     <div class="q"> <span class="verse v9" data-usfm="ISA.14.9"><span class="content"> </span></span><span class="verse v10" data-usfm="ISA.14.10"><span class="label">10</span><span class="content">ඔව්හු ඔහුට කතා කොට, ‘දැන් ඔබත් අප මෙන් බෙලහීන ය;</span></span> 
     </div> 
     <div class="q2"> <span class="verse v10" data-usfm="ISA.14.10"><span class="content">අප හා සමාන ය’යි කියති.</span></span> 
     </div> 
     <div class="q"> <span class="verse v10" data-usfm="ISA.14.10"><span class="content"> </span></span><span class="verse v11" data-usfm="ISA.14.11"><span class="label">11</span><span class="content">වීණාවල වාදනයෙන් එක් කලක් ඔබ ගරු කරනු ලැබුවෙහි ය.</span></span> 
     </div> 
     <div class="q2"> <span class="verse v11" data-usfm="ISA.14.11"><span class="content">එහෙත් දැන්, ඔබ සිටින්නේ පාතාල ලෝකයේ ය.</span></span> 
     </div> 
     <div class="q2"> <span class="verse v11" data-usfm="ISA.14.11"><span class="content">ඔබ වැතිර සිටින යහන ඉහඳ පණුවන්ගෙන් පිරී ඇත;</span></span> 
     </div> 
     <div class="q2"> <span class="verse v11" data-usfm="ISA.14.11"><span class="content">ඔබේ පොරෝණය ද පණුවන්ගෙන් ගහණ ය.</span></span> 
     </div> 
     <div class="q"> <span class="verse v11" data-usfm="ISA.14.11"><span class="content"> </span></span><span class="verse v12" data-usfm="ISA.14.12"><span class="label">12</span><span class="content"> </span><span class="content">“දීප්තිමත් පහන් තාරකාවෙනි, අරුණෝදයේ පුත්‍රයාණෙනි, ඔබ ස්වර්ගයෙන් වැටී සිටින හැටි!</span></span> 
     </div> 
     <div class="q2"> <span class="verse v12" data-usfm="ISA.14.12"><span class="content">පෙර ඔබ ජාති ජාතීන් පරාජය කෙළෙහි ය.</span></span> 
     </div> 
     <div class="q2"> <span class="verse v12" data-usfm="ISA.14.12"><span class="content">දැන් ඔබ බිමට හෙළා වැටී සිටින හැටි!</span></span> 
     </div> 
     <div class="q"> <span class="verse v12" data-usfm="ISA.14.12"><span class="content"> </span></span><span class="verse v13" data-usfm="ISA.14.13"><span class="label">13</span><span class="content"> </span><span class="content">ඔබ මෙසේ සිතා ගත්තෙහි ය:</span></span> 
     </div> 
     <div class="q2"> <span class="verse v13" data-usfm="ISA.14.13"><span class="content">‘මම ස්වර්ගයට නැඟී, මාගේ සිංහාසනය අහසේ තාරකාවලට ඉහළින් පිහිටුවා උතුරේ ඇති, දෙවිවරුන් රැස් වන කන්ද මුදුනේ රජෙකු මෙන් අසුන් ගන්නෙමි.</span></span> 
     </div> 
     <div class="q"> <span class="verse v13" data-usfm="ISA.14.13"><span class="content"> </span></span><span class="verse v14" data-usfm="ISA.14.14"><span class="label">14</span><span class="content">වලාකුළු පසු කොට ඉහළට නැඟී සර්ව පරාක්‍රමයාණන්ට සමාන වන්නෙමි.</span></span> 
     </div> 
     <div class="q"> <span class="verse v14" data-usfm="ISA.14.14"><span class="content"> </span></span><span class="verse v15" data-usfm="ISA.14.15"><span class="label">15</span><span class="content">අනේ! එහෙත්, ඔබ පාතාල ලෝකයේ පතුලට ම වැටී සිටින හැටි!</span></span> 
     </div> 
     <div class="q"> <span class="verse v15" data-usfm="ISA.14.15"><span class="content"> </span></span><span class="verse v16" data-usfm="ISA.14.16"><span class="label">16</span><span class="content">එහි සිටින අය ඔබ දෙස රවා බලා, ‘පොළොව කම්පා කොට රාජ්‍යයන් බියෙන් ඇලළී යන්න සැලැස්සූ බලවතා ඔබ ද?</span></span> 
     </div> 
     <div class="q"> <span class="verse v16" data-usfm="ISA.14.16"><span class="content"> </span></span><span class="verse v17" data-usfm="ISA.14.17"><span class="label">17</span><span class="content">නගර නැති නාස්ති කොට, ලෝකය පාළුකරයක් බවට පත් කළ තැනැත්තා මොහු ද?</span></span> 
     </div> 
     <div class="q2"> <span class="verse v17" data-usfm="ISA.14.17"><span class="content">සිරකරුවන්ට කිසි කලෙක නිදහස නුදුන් ඔවුන්ට ආපසු ගෙදර යන්න ඉඩ නුදුන් තැනැත්තා මොහු දැ’යි අසති.</span></span> 
     </div> 
     <div class="q"> <span class="verse v17" data-usfm="ISA.14.17"><span class="content"> </span></span><span class="verse v18" data-usfm="ISA.14.18"><span class="label">18</span><span class="content">ලෝකයේ සියලු රජවරුන්ගේ මළසිරුරු අනර්ඝ සොහොන්වල තබා ඇත;</span></span> 
     </div> 
     <div class="q"> <span class="verse v18" data-usfm="ISA.14.18"><span class="content"> </span></span><span class="verse v19" data-usfm="ISA.14.19"><span class="label">19</span><span class="content">එහෙත්, දුගඳ හමන ඔබේ මළසිරුර පිටතට ඇදදමා ඇත.</span></span> 
     </div> 
     <div class="q2"> <span class="verse v19" data-usfm="ISA.14.19"><span class="content">එය යුද්ධයේ දී මළ හේවායන්ගේ මළකඳන්වලට යට වී ඇත.</span></span> 
     </div> 
     <div class="q2"> <span class="verse v19" data-usfm="ISA.14.19"><span class="content">ඒවා සමඟ ඔබේ මළකඳත් ගල් වළකට විසිකරදමනු ලැබ පාගාදමා ඇත.</span></span> 
     </div> 
     <div class="q"> <span class="verse v19" data-usfm="ISA.14.19"><span class="content"> </span></span><span class="verse v20" data-usfm="ISA.14.20"><span class="label">20</span><span class="content">ඔබ ඔබේ දේශය නාස්ති කොට, ඔබේ සෙනඟ මරාදැමූ බැවින්, අන් රජවරුන් භූමදාන කරනු ලබන්නාක් මෙන් ඔබ භූමදාන කරනු නොලබන්නෙහි ය.</span></span> 
     </div> 
     <div class="q2"> <span class="verse v20" data-usfm="ISA.14.20"><span class="content">ඔබේ දුෂ්ට පවුලේ කිසිවෙකුත් සිහියට පවා නොගැනෙති!</span></span> 
     </div> 
     <div class="q"> <span class="verse v20" data-usfm="ISA.14.20"><span class="content"> </span></span><span class="verse v21" data-usfm="ISA.14.21"><span class="label">21</span><span class="content">ඝාතනය ආරම්භ වේ වා!</span></span> 
     </div> 
     <div class="q2"> <span class="verse v21" data-usfm="ISA.14.21"><span class="content">මේ රජ්ජුරුවන්ගේ දරුවෝ සිය මුතුන්මිත්තන්ගේ පව් නිසා මරනු ලබන්නෝ ය.</span></span> 
     </div> 
     <div class="q2"> <span class="verse v21" data-usfm="ISA.14.21"><span class="content">ඔවුන්ගෙන් කිසිවෙකුත් ලෝකය පාලනය කරන්නේ වත්,</span></span> 
     </div> 
     <div class="q2"> <span class="verse v21" data-usfm="ISA.14.21"><span class="content">ලොව පුරා නගර පිහිටුවන්නේ වත් නැත.”</span></span> 
     </div> 
     <div class="s1"> <span class="heading"><b>බබිලෝනියේ විනාශය</b></span> 
     </div> 
     <div class="p"> <span class="verse v21" data-usfm="ISA.14.21"><span class="content"> </span></span><span class="verse v22" data-usfm="ISA.14.22"><span class="label">22</span><span class="content">සියලු බලැති සමිඳාණන් වහන්සේ මෙසේ වදාරන සේක: “මම බබිලෝනියට පහර දී එය විනාශ කරන්නෙමි. බබිලෝනිය යන නාම මාත්‍රය ද එහි ඉතිරි ව සිටින අය සහ දරු මුණුබුරන් ද මම නැත්තට ම නැති කරන්නෙමි. මෙසේ පවසන්නේ ස්වාමීන් වන මම ය. </span></span><span class="verse v23" data-usfm="ISA.14.23"><span class="label">23</span><span class="content">මම බබිලෝනිය ගොහොරු බිමක් කරන්නෙමි. ඉත්තෑවුන් එහි වාසය කරනු ඇත. විනාශය නමැති කොස්සෙන් මම බබිලෝනිය සහමුලින් ම අතුගාදමන්නෙමි. මෙසේ පවසන්නේ ස්වාමීන් වන මම ය.”</span></span> 
     </div> 
     <div class="s1"> <span class="heading"><b>අසිරියාවේ විනාශය</b></span> 
     </div> 
     <div class="p"> <span class="verse v23" data-usfm="ISA.14.23"><span class="content"> </span></span><span class="verse v24" data-usfm="ISA.14.24"><span class="label">24</span><span class="content"> </span><span class="content">සියලු බලැති සමිඳාණන් වහන්සේ මෙසේ දිවුරා ඇත:</span></span> 
     </div> 
     <div class="q2"> <span class="verse v24" data-usfm="ISA.14.24"><span class="content">“මා අදහස් කළ ලෙස සිදු වන්නේ ය.</span></span> 
     </div> 
     <div class="q2"> <span class="verse v24" data-usfm="ISA.14.24"><span class="content">මා කරන්න අධිෂ්ඨාන කළ දේ කරනු ලබන්නේ ම ය.</span></span> 
     </div> 
     <div class="q"> <span class="verse v24" data-usfm="ISA.14.24"><span class="content"> </span></span><span class="verse v25" data-usfm="ISA.14.25"><span class="label">25</span><span class="content">මාගේ ඉශ්රායෙල් දේශයේ මම අසිරියන්වරුන් විනාශ කොට මාගේ කඳු පිට ඔවුන් පයින් පාගාදමන්නෙමි.</span></span> 
     </div> 
     <div class="q2"> <span class="verse v25" data-usfm="ISA.14.25"><span class="content">මාගේ සෙනඟ අසිරියාවේ වහල්කමෙන් ද ඔවුන් පිට පටවන ලද බරෙන් ද නිදහස් කරන්නෙමි.</span></span> 
     </div> 
     <div class="q"> <span class="verse v25" data-usfm="ISA.14.25"><span class="content"> </span></span><span class="verse v26" data-usfm="ISA.14.26"><span class="label">26</span><span class="content">මුළු පොළොව පිළිබඳ මාගේ තීරණය මෙය වේ.</span></span> 
     </div> 
     <div class="q2"> <span class="verse v26" data-usfm="ISA.14.26"><span class="content">ජාතීන්ට දඬුවම් කරන පිණිස මම මාගේ අත ඔසවාගෙන යමි.”</span></span> 
     </div> 
     <div class="q"> <span class="verse v26" data-usfm="ISA.14.26"><span class="content"> </span></span><span class="verse v27" data-usfm="ISA.14.27"><span class="label">27</span><span class="content">සව් බලැති සමිඳුන් මෙසේ කිරීමට අධිෂ්ඨාන කර ඇත.</span></span> 
     </div> 
     <div class="q2"> <span class="verse v27" data-usfm="ISA.14.27"><span class="content">එය නිෂ්ප්‍රභා කරන්නේ කවරෙක් ද?</span></span> 
     </div> 
     <div class="q2"> <span class="verse v27" data-usfm="ISA.14.27"><span class="content">දඬුවම් කිරීමට එතුමන් ස්වකීය හස්තය ඔසවා ඇත.</span></span> 
     </div> 
     <div class="q2"> <span class="verse v27" data-usfm="ISA.14.27"><span class="content">එය නැවැත්විය හැක්කේ කාට ද?</span></span> 
     </div> 
     <div class="s1"> <span class="heading"><b>පිලිස්තිවරුන්ගේ විනාශය</b></span> 
     </div> 
     <div class="p"> <span class="verse v27" data-usfm="ISA.14.27"><span class="content"> </span></span><span class="verse v28" data-usfm="ISA.14.28"><span class="label">28</span><span class="content"> </span><span class="content">ආහාස් රජු මරණයට පත් වූ අවුරුද්දේ දී ප්‍රකාශ කරන ලද පණිවුඩය මෙය ය:</span></span> 
     </div> 
     <div class="q"> <span class="verse v28" data-usfm="ISA.14.28"><span class="content"> </span></span><span class="verse v29" data-usfm="ISA.14.29"><span class="label">29</span><span class="content"> </span><span class="content">“අහෝ පිලිස්තියේ ජනයෙනි, නුඹලාට පහර දුන් යෂ්ටිය දැන් කැඩී ඇත.</span></span> 
     </div> 
     <div class="q2"> <span class="verse v29" data-usfm="ISA.14.29"><span class="content">එහෙත්, ප්‍රීති නොවන්න.</span></span> 
     </div> 
     <div class="q2"> <span class="verse v29" data-usfm="ISA.14.29"><span class="content">මන්ද, එක සර්පයෙකු මළ විට ඊට වඩා විසිකුරු සර්පයෙක් එන්නේ ය.</span></span> 
     </div> 
     <div class="q2"> <span class="verse v29" data-usfm="ISA.14.29"><span class="content">උගේ බිජුවෙන් ඉගිලෙන ගිනි සර්පයෙක් ඇති වන්නේ ය.</span></span> 
     </div> 
     <div class="q"> <span class="verse v29" data-usfm="ISA.14.29"><span class="content"> </span></span><span class="verse v30" data-usfm="ISA.14.30"><span class="label">30</span><span class="content">සමිඳුන් තමන් සෙනඟ අතරෙන් දුප්පත් අය පෝෂණය කොට, ඔවුන්ට සුරැකි ව ජීවත් වීමට සලසන සේක.</span></span> 
     </div> 
     <div class="q2"> <span class="verse v30" data-usfm="ISA.14.30"><span class="content">එහෙත්, පිලිස්තිවරුන් වන නුඹලාගෙන් එකෙකු වත් ඉතිරි නොවන සේ එතුමාණෝ නුඹලා පිට භයානක සාගතයක් එවන සේක.</span></span> 
     </div> 
     <div class="q"> <span class="verse v30" data-usfm="ISA.14.30"><span class="content"> </span></span><span class="verse v31" data-usfm="ISA.14.31"><span class="label">31</span><span class="content">පිලිස්ති ජනයෙනි, උදව් උපකාර ඉල්ලා කෑමොර ගසන්න;</span></span> 
     </div> 
     <div class="q2"> <span class="verse v31" data-usfm="ISA.14.31"><span class="content">භීතියෙන් ඇලළී යන්න.</span></span> 
     </div> 
     <div class="q2"> <span class="verse v31" data-usfm="ISA.14.31"><span class="content">උතුරෙන් දූවිලි වලාකුළක් මෙන් හමුදාවක් පැමිණෙන්නේ ය.</span></span> 
     </div> 
     <div class="q2"> <span class="verse v31" data-usfm="ISA.14.31"><span class="content">එය වනාහි බිය සුලු ව ආ අය කිසිවෙකු නැති යුද හමුදාවකි.</span></span> 
     </div> 
     <div class="q"> <span class="verse v31" data-usfm="ISA.14.31"><span class="content"> </span></span><span class="verse v32" data-usfm="ISA.14.32"><span class="label">32</span><span class="content">පිලිස්තියෙන් අප වෙත පැමිණෙන පණිවුඩකාරයන්ට අප කුමන පිළිතුරක් දිය යුතු ද?</span></span> 
     </div> 
     <div class="q2"> <span class="verse v32" data-usfm="ISA.14.32"><span class="content">‘සමිඳුන් සියොන් පිහිටුවා ඇත.</span></span> 
     </div> 
     <div class="q2"> <span class="verse v32" data-usfm="ISA.14.32"><span class="content">එතුමන්ගේ දුක් විඳින සෙනඟට එහි සුරැකි ව විසිය හැකි යැ’යි කියන්නෙමු.”</span></span> 
     </div> 
    </div> 
   </div> 
  </div>
 </body>
</html>