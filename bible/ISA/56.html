<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch56" data-usfm="ISA.56">  
     <div class="s1"> <span class="heading"><b>සියලු ජාතීන්ට කැඳවීමක්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.56.1"><span class="label">1</span><span class="content">සමිඳාණෝ සිය සෙනඟට මෙසේ වදාරන සේක.</span></span> 
     </div> 
     <div class="q2"> <span class="verse v1" data-usfm="ISA.56.1"><span class="content">“යුක්තිය ඉටු කර හරි දේ කරන්න.</span></span> 
     </div> 
     <div class="q2"> <span class="verse v1" data-usfm="ISA.56.1"><span class="content">මම නුඹලා නොපමා ව මුදන්නෙමි.</span></span> 
     </div> 
     <div class="q2"> <span class="verse v1" data-usfm="ISA.56.1"><span class="content">මාගේ විමුක්තිය එළිදරව් වනු ඇත.</span></span> 
     </div> 
     <div class="q"> <span class="verse v1" data-usfm="ISA.56.1"><span class="content"> </span></span><span class="verse v2" data-usfm="ISA.56.2"><span class="label">2</span><span class="content">මේ දේ කරන, එහි නිරත ව සිටින, සබත් දවස පවත්වන, එය නොකෙලසන, නපුර කිරීමෙන් වැළකී සිටින මිනිසා, මැරෙන සුලු මිනිසා, භාග්‍යවන්ත ය.”</span></span> 
     </div> 
     <div class="q"> <span class="verse v2" data-usfm="ISA.56.2"><span class="content"> </span></span><span class="verse v3" data-usfm="ISA.56.3"><span class="label">3</span><span class="content">සමිඳුන් සමඟ බැඳුණ විදේශිකයා, ‘සමිඳාණෝ සිය සෙනඟගෙන් මා වෙන් කරන සේකැ’යි නොකියා වා!</span></span> 
     </div> 
     <div class="q2"> <span class="verse v3" data-usfm="ISA.56.3"><span class="content">නපුංසකයෙක්, ‘මම වියළි ගසක් වැන්නැ’යි නොකියා වා!</span></span> 
     </div> 
     <div class="q"> <span class="verse v3" data-usfm="ISA.56.3"><span class="content"> </span></span><span class="verse v4" data-usfm="ISA.56.4"><span class="label">4</span><span class="content">සමිඳාණෝ මෙසේ පවසන සේක:</span></span> 
     </div> 
     <div class="q2"> <span class="verse v4" data-usfm="ISA.56.4"><span class="content">“මාගේ සබත් දවස රක්ෂා කර, මා ප්‍රිය කරන දේ තෝරාගෙන, මාගේ ගිවිසුමෙහි ස්ථිර ව පිහිටා සිටින නපුංසකයෝ</span></span> 
     </div> 
     <div class="q"> <span class="verse v4" data-usfm="ISA.56.4"><span class="content"> </span></span><span class="verse v5" data-usfm="ISA.56.5"><span class="label">5</span><span class="content">මාගේ මාලිගාවේ ප්‍රාකාරය ඇතුළේ දූදරුවන්ට වඩා උසස් නමක් ලබන්නෝ ය.</span></span> 
     </div> 
     <div class="q2"> <span class="verse v5" data-usfm="ISA.56.5"><span class="content">එය කිසි කලක නොමැකෙන, සදහට ම පවතින නමක් වන්නේ ය.</span></span> 
     </div> 
     <div class="q"> <span class="verse v5" data-usfm="ISA.56.5"><span class="content"> </span></span><span class="verse v6" data-usfm="ISA.56.6"><span class="label">6</span><span class="content">සමිඳුන්ට සේවය කර, එතුමන්ට ප්‍රේම කර, එතුමන්ගේ මෙහෙකරුවන් වන පිණිස එතුමන් සරණ ගිය, සබත් දවස පවත්වා එය නොකෙලසන මාගේ ගිවිසුම ස්ථිර ව පවත්වන විදේශිකයන් ද මාගේ ශුද්ධ කන්දට පමුණුවා, මාගේ යාච්ඤා ගෘහයෙහි ප්‍රීති කරවන්නෙමි.</span></span> 
     </div> 
     <div class="q"> <span class="verse v6" data-usfm="ISA.56.6"><span class="content"> </span></span><span class="verse v7" data-usfm="ISA.56.7"><span class="label">7</span><span class="content"> </span><span class="content">ඔවුන්ගේ දවන යාග පූජා හා පුද පූජා මාගේ පූජාසනය පිට පිළිගනු ලබන්නේ ය.</span></span> 
     </div> 
     <div class="q2"> <span class="verse v7" data-usfm="ISA.56.7"><span class="content">මන්ද, ‘මාගේ දේව මාලිගාව සියලු ජාතීන් හට යාච්ඤා ගෘහය’ය යි කියනු ලබන්නේ ය.</span></span> 
     </div> 
     <div class="q"> <span class="verse v7" data-usfm="ISA.56.7"><span class="content"> </span></span><span class="verse v8" data-usfm="ISA.56.8"><span class="label">8</span><span class="content">පිට කරනු ලැබූ ඉශ්රායෙල්වරුන් එකතු කරන මහෝත්තම දෙවි සමිඳාණෝ, ‘ඔවුන් වෙත එකතු වී සිටින්නන් හැර මම තවත් අය ඔවුන් වෙත එකතු කරන්නෙමි’යි වදාරන සේක.”</span></span> 
     </div> 
     <div class="s1"> <span class="heading"><b>ඉශ්රායෙල්වරුන්ගේ මූලිකයන්ගේ විනාශය</b></span> 
     </div> 
     <div class="q"> <span class="verse v8" data-usfm="ISA.56.8"><span class="content"> </span></span><span class="verse v9" data-usfm="ISA.56.9"><span class="label">9</span><span class="content">වනයේ සියලු සත්ත්වයෙනි, කැළෑවේ සියලු සත්ත්වයෙනි, එන්න;</span></span> 
     </div> 
     <div class="q2"> <span class="verse v9" data-usfm="ISA.56.9"><span class="content">ඔබේ ගොදුරු කාදමන්න.</span></span> 
     </div> 
     <div class="q"> <span class="verse v9" data-usfm="ISA.56.9"><span class="content"> </span></span><span class="verse v10" data-usfm="ISA.56.10"><span class="label">10</span><span class="content">සෙනඟගේ මුරකාරයන් සියල්ලෝ ම අන්ධ ය.</span></span> 
     </div> 
     <div class="q2"> <span class="verse v10" data-usfm="ISA.56.10"><span class="content">කිසිවක් දන්නේ නැති ඔව්හු බුරන්න බැරි ගොළු බල්ලන් වැනි ය.</span></span> 
     </div> 
     <div class="q2"> <span class="verse v10" data-usfm="ISA.56.10"><span class="content">බල්ලන් මෙන් ලැග හිඳිමින් හීන දකිති.</span></span> 
     </div> 
     <div class="q2"> <span class="verse v10" data-usfm="ISA.56.10"><span class="content">නිදාගන්න ඉතා කැමැති ය.</span></span> 
     </div> 
     <div class="q"> <span class="verse v10" data-usfm="ISA.56.10"><span class="content"> </span></span><span class="verse v11" data-usfm="ISA.56.11"><span class="label">11</span><span class="content">ඔව්හු කිසිසේත් තෘප්තියට නොපැමිණෙන කෑදර බල්ලන් වැනි ය.</span></span> 
     </div> 
     <div class="q2"> <span class="verse v11" data-usfm="ISA.56.11"><span class="content">ඔව්හු තේරුම්පැහැදුම් කිසිත් නැති එඬේරු වෙති.</span></span> 
     </div> 
     <div class="q2"> <span class="verse v11" data-usfm="ISA.56.11"><span class="content">ඔව්හු එකිනෙකා තම තමාගේ වාසිය තකා හිතුමනාපයට ක්‍රියා කරති.</span></span> 
     </div> 
     <div class="q"> <span class="verse v11" data-usfm="ISA.56.11"><span class="content"> </span></span><span class="verse v12" data-usfm="ISA.56.12"><span class="label">12</span><span class="content">ඔව්හු කතා කොට, “එන්න, අපි මිදියුස ලබාගෙන, සුරාපානය උගුරට ම එන තෙක් බී තෘප්තියට පැමිණෙමු.</span></span> 
     </div> 
     <div class="q2"> <span class="verse v12" data-usfm="ISA.56.12"><span class="content">හෙට දවස අදටත් වඩා හොඳ දවසක් වනු ඇතැ”යි කියති.</span></span> 
     </div> 
    </div> 
   </div> 
  </div>
 </body>
</html>