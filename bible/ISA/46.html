<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch46" data-usfm="ISA.46">  
     <div class="s1"> <span class="heading"><b>පිළිමවල බලහීනකම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.46.1"><span class="label">1</span><span class="content">“බේල් හා නෙබෝ යන දෙවිවරුන් දැන් පහතට වැටී ඇත.</span></span> 
     </div> 
     <div class="q2"> <span class="verse v1" data-usfm="ISA.46.1"><span class="content">වෙහෙස වී සිටින ගවයන් පිට පටවා ඇති ඒවා බරක් ය.</span></span> 
     </div> 
     <div class="q"> <span class="verse v1" data-usfm="ISA.46.1"><span class="content"> </span></span><span class="verse v2" data-usfm="ISA.46.2"><span class="label">2</span><span class="content">මේ දෙවිවරුන් දැන් පහතට වැටී ඇත.</span></span> 
     </div> 
     <div class="q2"> <span class="verse v2" data-usfm="ISA.46.2"><span class="content">ගැළවීම ගෙන දෙන්න ඔවුන්ට නොහැකි ය.</span></span> 
     </div> 
     <div class="q2"> <span class="verse v2" data-usfm="ISA.46.2"><span class="content">ඔවුන් ම වහල්කමට ගොස් ඇත.</span></span> 
     </div> 
     <div class="q"> <span class="verse v2" data-usfm="ISA.46.2"><span class="content"> </span></span><span class="verse v3" data-usfm="ISA.46.3"><span class="label">3</span><span class="content">උපන් දා සිට මා විසින් උසුලාගෙන යන ලද ජාකොබ්ගේ වැසියෙනි!</span></span> 
     </div> 
     <div class="q2"> <span class="verse v3" data-usfm="ISA.46.3"><span class="content">ඉශ්රායෙල් පරපුරේ ඉතා කුඩා පිරිස ව සිටින ඉශ්රායෙල් ජනයෙනි!</span></span> 
     </div> 
     <div class="q2"> <span class="verse v3" data-usfm="ISA.46.3"><span class="content">මට සවන් දෙන්න.</span></span> 
     </div> 
     <div class="q"> <span class="verse v3" data-usfm="ISA.46.3"><span class="content"> </span></span><span class="verse v4" data-usfm="ISA.46.4"><span class="label">4</span><span class="content">නුඹලා මහලු වී හිස කෙස් පැසී යන තෙක් මම නුඹලා රැක බලාගන්නෙමි;</span></span> 
     </div> 
     <div class="q2"> <span class="verse v4" data-usfm="ISA.46.4"><span class="content">මම නුඹලා මැව්වෙමි;</span></span> 
     </div> 
     <div class="q2"> <span class="verse v4" data-usfm="ISA.46.4"><span class="content">මම නුඹලා රැක බලා උපකාර කොට නුඹලා ගළවන්නෙමි.</span></span> 
     </div> 
     <div class="q"> <span class="verse v4" data-usfm="ISA.46.4"><span class="content"> </span></span><span class="verse v5" data-usfm="ISA.46.5"><span class="label">5</span><span class="content">නුඹලා මා සමාන කරන්නේ කවරෙකුට ද සසඳා බලන්න:</span></span> 
     </div> 
     <div class="q2"> <span class="verse v5" data-usfm="ISA.46.5"><span class="content">මා හා සම කිසිවෙක් ඇද් ද?</span></span> 
     </div> 
     <div class="q"> <span class="verse v5" data-usfm="ISA.46.5"><span class="content"> </span></span><span class="verse v6" data-usfm="ISA.46.6"><span class="label">6</span><span class="content">වස්තුකාරයෝ තමන්ගේ පසුම්බි හැර, රන් රිදී ගෙන තරාදියෙන් කිරා, රන් කරුවෙකු කුලියට ගෙන, දෙවි රූපයක් ඔහු ලවා සාදවා, වැඳ වැටී ඊට නමස්කාර කරති.</span></span> 
     </div> 
     <div class="q"> <span class="verse v6" data-usfm="ISA.46.6"><span class="content"> </span></span><span class="verse v7" data-usfm="ISA.46.7"><span class="label">7</span><span class="content">ඔව්හු එය කර පිට තබා, උසුලාගෙන ගොස් ඊට නියම තැනක තබති.</span></span> 
     </div> 
     <div class="q2"> <span class="verse v7" data-usfm="ISA.46.7"><span class="content">ඒ රූපයට සෙලවෙන්න වත් නොහැකි ව එතැන ම රැඳී තිබේ.</span></span> 
     </div> 
     <div class="q2"> <span class="verse v7" data-usfm="ISA.46.7"><span class="content">යාච්ඤා කළත් පිළිතුරු දෙන්න වත්, විපතින් යමෙකු ගළවන්න වත් එයට බැරි ය.</span></span> 
     </div> 
     <div class="q"> <span class="verse v7" data-usfm="ISA.46.7"><span class="content"> </span></span><span class="verse v8" data-usfm="ISA.46.8"><span class="label">8</span><span class="content">ද්‍රෝහි ජනයෙනි, මේ දේ සිහි කොට මා කර ඇති දේ සිතට ගන්න.</span></span> 
     </div> 
     <div class="q"> <span class="verse v8" data-usfm="ISA.46.8"><span class="content"> </span></span><span class="verse v9" data-usfm="ISA.46.9"><span class="label">9</span><span class="content">පුරාණයේ සිදු වූ දේ සිහි කරගෙන මා පමණක් දෙවිඳාණන් බව, මා හා සමාන අන් කිසිවෙකු නැති බව පිළිගන්න.</span></span> 
     </div> 
     <div class="q"> <span class="verse v9" data-usfm="ISA.46.9"><span class="content"> </span></span><span class="verse v10" data-usfm="ISA.46.10"><span class="label">10</span><span class="content">අවසානය තෙක් කුමක් වන්නේ දැ යි පටන්ගැන්මේ සිට ම මම කීවෙමි.</span></span> 
     </div> 
     <div class="q2"> <span class="verse v10" data-usfm="ISA.46.10"><span class="content">සිදු වන්න යන දේ පුරාණයේ සිට ම මම ප්‍රකාශ කෙළෙමි.</span></span> 
     </div> 
     <div class="q2"> <span class="verse v10" data-usfm="ISA.46.10"><span class="content">මා අදහස් කළ දේ නොවරදින බවත්, මා ඉටාගත් හැම දේ ඉටු කරන බවත් මම කීවෙමි.</span></span> 
     </div> 
     <div class="q"> <span class="verse v10" data-usfm="ISA.46.10"><span class="content"> </span></span><span class="verse v11" data-usfm="ISA.46.11"><span class="label">11</span><span class="content">මම නැගෙනහිරෙන් මිනිසෙකු කැඳවන්නෙමි.</span></span> 
     </div> 
     <div class="q2"> <span class="verse v11" data-usfm="ISA.46.11"><span class="content">ඔහු ගිජු උකුස්සෙකු සේ කඩා වැදී මා අදහස් කළ දේ ඉටු කරන්නේ ය.</span></span> 
     </div> 
     <div class="q2"> <span class="verse v11" data-usfm="ISA.46.11"><span class="content">මා කියා ඇති දේ මා යෝජනා කළ දේ එසේ ම සිදු වන්නේ ය.</span></span> 
     </div> 
     <div class="q"> <span class="verse v11" data-usfm="ISA.46.11"><span class="content"> </span></span><span class="verse v12" data-usfm="ISA.46.12"><span class="label">12</span><span class="content">ගැළවීමෙන් ඉතා ඈත් ව සිටින දැඩි සිත් ඇත්තෙනි, මට සවන් දෙන්න.</span></span> 
     </div> 
     <div class="q"> <span class="verse v12" data-usfm="ISA.46.12"><span class="content"> </span></span><span class="verse v13" data-usfm="ISA.46.13"><span class="label">13</span><span class="content">ගැළවීමේ දවස මම ළඟා කරන්නෙමි.</span></span> 
     </div> 
     <div class="q2"> <span class="verse v13" data-usfm="ISA.46.13"><span class="content">එය වැඩිදුර නොවේ;</span></span> 
     </div> 
     <div class="q2"> <span class="verse v13" data-usfm="ISA.46.13"><span class="content">මාගේ ජය ප්‍රමාද නොවේ.</span></span> 
     </div> 
     <div class="q2"> <span class="verse v13" data-usfm="ISA.46.13"><span class="content">මම ජෙරුසලමට ගැළවීම ගෙන දී මාගේ ගෞරවය ඉශ්රායෙල්වරුන්ට පවරන්නෙමි.”</span></span> 
     </div> 
    </div> 
   </div> 
  </div>
 </body>
</html>