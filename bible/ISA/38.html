<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch38" data-usfm="ISA.38">  
     <div class="s1"> <span class="heading"><b>හෙසකියා රජුගේ රෝගය සහ සුවය</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 20:1-11</b></span><span class="heading"><b>;</b></span><span class="heading"><b>2 වංශා 32:24-26</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="ISA.38.1"><span class="label">1</span><span class="content">ඒ කාලයේ දී හෙසකියා රජු මරණාසන්න වන තරම් රෝගාතුර විය. ආමොස්ගේ පුත්‍ර වූ යෙසායා දිවැසිවරයා ඔහු ළඟට අවුත්, “ඔබ සනීප නොවී මැරෙන බැවින් සියලු දේ පිළියෙළ කොට තැබිය යුතු යයි සමිඳාණන් වහන්සේ වදාරන සේකැ”යි කීවේ ය.</span></span> 
     </div> 
     <div class="p"> <span class="verse v1" data-usfm="ISA.38.1"><span class="content"> </span></span><span class="verse v2" data-usfm="ISA.38.2"><span class="label">2</span><span class="content">එවිට හෙසකියා සිය මුහුණ බිත්තිය දෙසට හරවාගෙන සමිඳාණන් වහන්සේට යාච්ඤා කරමින්, </span></span><span class="verse v3" data-usfm="ISA.38.3"><span class="label">3</span><span class="content">“අහෝ සමිඳාණන් වහන්ස! මා විශ්වාසී ලෙසත්, අවංක සිතකිනුත් ඔබට සේවයකර, ඔබේ ඇස් හමුවෙහි හරි ව තිබෙන දේ කළ බව සිහිකළ මැනව” කියා තදින් හැඬුවේ ය.</span></span> 
     </div> 
     <div class="p"> <span class="verse v3" data-usfm="ISA.38.3"><span class="content"> </span></span><span class="verse v4" data-usfm="ISA.38.4"><span class="label">4</span><span class="content">එවිට සමිඳාණන් වහන්සේ යෙසායාට අණ කරමින්, </span></span><span class="verse v5" data-usfm="ISA.38.5"><span class="label">5</span><span class="content">හෙසකියා වෙත ආපසු ගොස් මෙසේ කියන ලෙස වදාළ සේක: “නුඹේ ආදි පියා වූ දාවිත් රජුගේ දෙවි ස්වාමීන් වන මම නුඹේ යාච්ඤාව ඇසීමි; නුඹේ කඳුළු දිටිමි. තව අවුරුදු පහළොවක් ජීවත් වීමට මම නුඹට වරම් දෙමි. </span></span><span class="verse v6" data-usfm="ISA.38.6"><span class="label">6</span><span class="content">මම අසිරියන් අධිරාජයාගේ අතින් නුඹ සහ මේ නුවර ගළවා තවදුරටත් ආරක්ෂා කරමි.”</span></span> 
     </div> 
     <div class="p"> <span class="verse v6" data-usfm="ISA.38.6"><span class="content"> </span></span><span class="verse v21" data-usfm="ISA.38.21"><span class="label">21</span><span class="content">යෙසායා</span><span class="content"> කතා කොට, “අත්තික්කා පලවලින් සාදාගත් විලේපනයක් වණය පිට තබන්නැ”යි ද, “එවිට සුවය ලැබෙන්නේ ය”යි ද රජුට කීවේ ය. </span></span><span class="verse v22" data-usfm="ISA.38.22"><span class="label">22</span><span class="content">හෙසකියා කතා කොට, “මා සමිඳාණන් වහන්සේගේ මාලිගාවට යන බවට ඇති ලකුණ කුමක් දැ”යි ඇසී ය.</span></span> 
     </div> 
     <div class="p"> <span class="verse v22" data-usfm="ISA.38.22"><span class="content"> </span></span><span class="verse v7" data-usfm="ISA.38.7"><span class="label">7</span><span class="content">යෙසායා පිළිතුරු දෙමින්, “සමිඳාණන් වහන්සේ සිය පොරොන්දුව ඉටුකරන බවට ඔබට ලකුණක් දෙන සේක. </span></span><span class="verse v8" data-usfm="ISA.38.8"><span class="label">8</span><span class="content">එනම්, ආහාස්ගේ සූර්ය හෝරා යන්ත්‍රයේ මණ්ඩලය පිට වැටෙන බැස යන දිනිසුරුගේ සෙවණැල්ල අංශක දහයක් පස්සට යන්න උන් වහන්සේ සලස්වන සේකැ”යි කී ය. එකී පරිදි සූර්ය හෝරා යන්ත්‍රයේ මණ්ඩලය පිට වැටුණු සෙවණැල්ල අංශක දහයක් පස්සට ගියේ ය.</span></span> 
     </div> 
     <div class="p"> <span class="verse v8" data-usfm="ISA.38.8"><span class="content"> </span></span><span class="verse v9" data-usfm="ISA.38.9"><span class="label">9</span><span class="content">ජුදාහි රජ වූ හෙසකියා රෝගී ව සිට සුවපත් වූ පසු හෙතෙම මේ ප්‍රශංසා ගීතය ලිව්වේ ය:</span></span> 
     </div> 
     <div class="q"> <span class="verse v9" data-usfm="ISA.38.9"><span class="content"> </span></span><span class="verse v10" data-usfm="ISA.38.10"><span class="label">10</span><span class="content">“මාගේ ජීවිතයේ මේ උපරිම කාලයේ දී ජීවිතයේ ඉතිරි කොටස ගෙවන පිණිස පාතාල ලෝකයට යන්න මට සිදුවේ ය කියා මම සිතුවෙමි.</span></span> 
     </div> 
     <div class="q"> <span class="verse v10" data-usfm="ISA.38.10"><span class="content"> </span></span><span class="verse v11" data-usfm="ISA.38.11"><span class="label">11</span><span class="content">ජීවතුන් සිටින මේ ලෝකයේ සමිඳුන් වත්, අන්කිසි දිවි ඇත්තෙකු වත් කිසි කලක දකින්න මට නොලැබේ ය කියා මම සිතුවෙමි.</span></span> 
     </div> 
     <div class="q"> <span class="verse v11" data-usfm="ISA.38.11"><span class="content"> </span></span><span class="verse v12" data-usfm="ISA.38.12"><span class="label">12</span><span class="content">ගලවා, ඉවතදැමූ එඬේර කූඩාරමක් සේ මාගේ ජීවිතය අවසන් වේ යැයි මම සිතුවෙමි.</span></span> 
     </div> 
     <div class="q2"> <span class="verse v12" data-usfm="ISA.38.12"><span class="content">වියන්නා, යන්ත්‍රයේ වියන රෙද්ද අකුළා, කපාදමන සේ දෙවිඳාණෝ මාගේ ජීවිතය එක දවසින් අවසාන කරන සේකැ යි මම සිතුවෙමි.</span></span> 
     </div> 
     <div class="q"> <span class="verse v12" data-usfm="ISA.38.12"><span class="content"> </span></span><span class="verse v13" data-usfm="ISA.38.13"><span class="label">13</span><span class="content">සිංහයෙකු මාගේ ඇටකටු බිඳින සේ මට දැනී, මම මුළු රෑ ම වේදනාවෙන් හැඬුවෙමි.</span></span> 
     </div> 
     <div class="q2"> <span class="verse v13" data-usfm="ISA.38.13"><span class="content">දෙවිඳාණෝ මාගේ ජීවිතය එක දවසින් අවසාන කරන සේකැ යි මම සිතුවෙමි.</span></span> 
     </div> 
     <div class="q"> <span class="verse v13" data-usfm="ISA.38.13"><span class="content"> </span></span><span class="verse v14" data-usfm="ISA.38.14"><span class="label">14</span><span class="content">මාගේ කට හඬ සිහින් ය, දුර්වල ය;</span></span> 
     </div> 
     <div class="q2"> <span class="verse v14" data-usfm="ISA.38.14"><span class="content">වැහි ලිහිණියෙකු මෙන් මම කෙඳිරිගෑමි;</span></span> 
     </div> 
     <div class="q2"> <span class="verse v14" data-usfm="ISA.38.14"><span class="content">පරවියෙකු මෙන් වැලපුණෙමි.</span></span> 
     </div> 
     <div class="q2"> <span class="verse v14" data-usfm="ISA.38.14"><span class="content">උඩ බැලීමෙන් මාගේ ඇස් දුර්වල විය.</span></span> 
     </div> 
     <div class="q2"> <span class="verse v14" data-usfm="ISA.38.14"><span class="content">අහෝ, සමිඳුනි!</span></span> 
     </div> 
     <div class="q2"> <span class="verse v14" data-usfm="ISA.38.14"><span class="content">මේ සියලු දුකින් මා මිදුව මැනව.</span></span> 
     </div> 
     <div class="q"> <span class="verse v14" data-usfm="ISA.38.14"><span class="content"> </span></span><span class="verse v15" data-usfm="ISA.38.15"><span class="label">15</span><span class="content">මම කුමක් කියම් ද?</span></span> 
     </div> 
     <div class="q2"> <span class="verse v15" data-usfm="ISA.38.15"><span class="content">මා මැසිවිලි කියන්නේ කෙසේ ද?</span></span> 
     </div> 
     <div class="q2"> <span class="verse v15" data-usfm="ISA.38.15"><span class="content">මෙය කෙළේ සමිඳාණෝ ම ය.</span></span> 
     </div> 
     <div class="q2"> <span class="verse v15" data-usfm="ISA.38.15"><span class="content">ජීවිතය මට තිත්ත වී ඇත;</span></span> 
     </div> 
     <div class="q2"> <span class="verse v15" data-usfm="ISA.38.15"><span class="content">මට නිදාගත නොහැක.</span></span> 
     </div> 
     <div class="q"> <span class="verse v15" data-usfm="ISA.38.15"><span class="content"> </span></span><span class="verse v16" data-usfm="ISA.38.16"><span class="label">16</span><span class="content">අහෝ, සමිඳුනි!</span></span> 
     </div> 
     <div class="q2"> <span class="verse v16" data-usfm="ISA.38.16"><span class="content">මිනිසාගේ ජීවිතය මෙබඳු වන්නේ ය.</span></span> 
     </div> 
     <div class="q2"> <span class="verse v16" data-usfm="ISA.38.16"><span class="content">මා සුවපත්කර, මා ජීවත් කළ මැනව.</span></span> 
     </div> 
     <div class="q"> <span class="verse v16" data-usfm="ISA.38.16"><span class="content"> </span></span><span class="verse v17" data-usfm="ISA.38.17"><span class="label">17</span><span class="content">එවිට මාගේ දොම්නස සොම්නසට හැරෙනු ඇත.</span></span> 
     </div> 
     <div class="q2"> <span class="verse v17" data-usfm="ISA.38.17"><span class="content">ඔබ තුමාණෝ, සියලු අනතුරෙන් මා මුදන සේක;</span></span> 
     </div> 
     <div class="q2"> <span class="verse v17" data-usfm="ISA.38.17"><span class="content">මාගේ සියලු පව් කමා කරන සේක.</span></span> 
     </div> 
     <div class="q"> <span class="verse v17" data-usfm="ISA.38.17"><span class="content"> </span></span><span class="verse v18" data-usfm="ISA.38.18"><span class="label">18</span><span class="content">ඔබට තුති පිදීමට පාතාලයට නොහැක;</span></span> 
     </div> 
     <div class="q2"> <span class="verse v18" data-usfm="ISA.38.18"><span class="content">ඔබට ප්‍රශංසා කිරීමට මරණයට නොහැක.</span></span> 
     </div> 
     <div class="q2"> <span class="verse v18" data-usfm="ISA.38.18"><span class="content">ඔබ කෙරෙහි විශ්වාස කරන්න මළගියවුන්ට නොහැක.</span></span> 
     </div> 
     <div class="q"> <span class="verse v18" data-usfm="ISA.38.18"><span class="content"> </span></span><span class="verse v19" data-usfm="ISA.38.19"><span class="label">19</span><span class="content">මා ඔබට දැන් ප්‍රශංසා කරන්නාක් මෙන් ඔබට ප්‍රශංසා කරන්නේ ජීවතුන් අතර සිටින අය ම ය.</span></span> 
     </div> 
     <div class="q2"> <span class="verse v19" data-usfm="ISA.38.19"><span class="content">ඔබේ විශ්වාසවන්තකම ගැන පියවරු සිය දරුවන්ට කියති.</span></span> 
     </div> 
     <div class="q"> <span class="verse v19" data-usfm="ISA.38.19"><span class="content"> </span></span><span class="verse v20" data-usfm="ISA.38.20"><span class="label">20</span><span class="content">“සමිඳාණෙනි, ඔබ මා සුවපත් කළ සේක.</span></span> 
     </div> 
     <div class="q2"> <span class="verse v20" data-usfm="ISA.38.20"><span class="content">එබැවින් අපි දිවි හිමියෙන් වීණා වාදනය කරමින්, ඔබට ප්‍රශංසා කරමු;</span></span> 
     </div> 
     <div class="q2"> <span class="verse v20" data-usfm="ISA.38.20"><span class="content">ඔබේ මාලිගාවේ දී ඔබට ප්‍රසංසා කරමු.”</span></span> 
     </div> 
    </div> 
   </div> 
  </div>
 </body>
</html>