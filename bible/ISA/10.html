<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch10" data-usfm="ISA.10">  
     <div class="p"> <span class="content"> </span><span class="verse v1" data-usfm="ISA.10.1"><span class="label">1</span><span class="content">මාගේ සෙනඟ පීඩනයට පමුණුවන නියමයන් නිකුත් කරන පිණිස අයුතු නීති පනවන නුඹලාට වන විපතක මහත!</span></span> 
     </div> 
     <div class="p"> <span class="verse v1" data-usfm="ISA.10.1"><span class="content"> </span></span><span class="verse v2" data-usfm="ISA.10.2"><span class="label">2</span><span class="content">එසේ කිරීමෙන් නුඹලා දුප්පතුන්ට ඔවුන්ගේ අයිතිවාසිකම් ද යුක්තිය ද ලබාගැනීමට ඉඩ නොදෙන්නහු ය.</span></span> 
     </div> 
     <div class="q2"> <span class="verse v2" data-usfm="ISA.10.2"><span class="content">වැන්දඹුවන්ගේත්, අනාථයන්ගේත් දේපළ පැහැරගන්නහු ය.</span></span> 
     </div> 
     <div class="p"> <span class="verse v2" data-usfm="ISA.10.2"><span class="content"> </span></span><span class="verse v3" data-usfm="ISA.10.3"><span class="label">3</span><span class="content">දෙවිඳුන් නුඹලාට දඬුවම් කරන විට නුඹලා කුමක් කරන්නහු ද?</span></span> 
     </div> 
     <div class="q2"> <span class="verse v3" data-usfm="ISA.10.3"><span class="content">දුර බැහැර රටකින් නුඹලා පිට විනාශය පැමුණුණ විට නුඹලා කුමක් කරන්නහු ද?</span></span> 
     </div> 
     <div class="q2"> <span class="verse v3" data-usfm="ISA.10.3"><span class="content">උපකාර ලබාගන්න පිණිස කා වෙත යන්නහු ද?</span></span> 
     </div> 
     <div class="q2"> <span class="verse v3" data-usfm="ISA.10.3"><span class="content">නුඹලාගේ වස්තුව කොතැන සඟවන්නහු ද?</span></span> 
     </div> 
     <div class="p"> <span class="verse v3" data-usfm="ISA.10.3"><span class="content"> </span></span><span class="verse v4" data-usfm="ISA.10.4"><span class="label">4</span><span class="content">නුඹලා යුද්ධයේ දී මැරුම් කන්නහු ය.</span></span> 
     </div> 
     <div class="q2"> <span class="verse v4" data-usfm="ISA.10.4"><span class="content">නැත්නම්, සිරකරුවන් මෙන් ගෙනයනු ලබන්නහු ය.</span></span> 
     </div> 
     <div class="q2"> <span class="verse v4" data-usfm="ISA.10.4"><span class="content">මේ සියල්ල ම සිදු වුවත් සමිඳුන්ගේ උදහස සංසිඳී නැත.</span></span> 
     </div> 
     <div class="q2"> <span class="verse v4" data-usfm="ISA.10.4"><span class="content">දඬුවම් කරන පිණිස එතුමන්ගේ හස්තය තවමත් දිගු කර ඇත.</span></span> 
     </div> 
     <div class="s1"> <span class="heading"><b>අසිරියාව ලවා ඉශ්රායෙලයට දඬුවම්</b></span> 
     </div> 
     <div class="p"> <span class="verse v4" data-usfm="ISA.10.4"><span class="content"> </span></span><span class="verse v5" data-usfm="ISA.10.5"><span class="label">5</span><span class="content"> </span><span class="content">මාගේ උදහසට ලක් වූ ජාතියට දඬුවම් කරන පිණිස මම අසිරියාව මුගුරක් හෙවත් සැරයටියක් සේ පාවිච්චි කරමි.</span></span> 
     </div> 
     <div class="p"> <span class="verse v5" data-usfm="ISA.10.5"><span class="content"> </span></span><span class="verse v6" data-usfm="ISA.10.6"><span class="label">6</span><span class="content">මාගේ උදහස ඇවිස්සූ ජාතියට පහර දෙන පිණිස ඒ ජාතිය කොල්ලකන්නත්, එහි සම්පත් උදුරාගන්නත්, වීථිවල මඩ මෙන් පාගන්නත් මම අසිරියාව එවමි.</span></span> 
     </div> 
     <div class="p"> <span class="verse v6" data-usfm="ISA.10.6"><span class="content"> </span></span><span class="verse v7" data-usfm="ISA.10.7"><span class="label">7</span><span class="content">එහෙත්, අසිරියාවේ රජුගේ සිතේ වෙන ම සාහසික අදහසක් ඇත.</span></span> 
     </div> 
     <div class="q2"> <span class="verse v7" data-usfm="ISA.10.7"><span class="content">බොහෝ ජාතීන් විනාශ කිරීමට ඔහු අධිෂ්ඨාන කර ඇත.</span></span> 
     </div> 
     <div class="p"> <span class="verse v7" data-usfm="ISA.10.7"><span class="content"> </span></span><span class="verse v8" data-usfm="ISA.10.8"><span class="label">8</span><span class="content">ඔහු පාරට්ටු කරගනිමින් මෙසේ කියයි:</span></span> 
     </div> 
     <div class="q2"> <span class="verse v8" data-usfm="ISA.10.8"><span class="content">“මාගේ හැම සෙන්පතියෙක් ම රජ කෙනෙකි.</span></span> 
     </div> 
     <div class="p"> <span class="verse v8" data-usfm="ISA.10.8"><span class="content"> </span></span><span class="verse v9" data-usfm="ISA.10.9"><span class="label">9</span><span class="content">කල්නෝ හා කර්කෙමිෂ් නගර, හමාත් හා අර්පත් නගර මම ජය ගතිමි.</span></span> 
     </div> 
     <div class="q2"> <span class="verse v9" data-usfm="ISA.10.9"><span class="content">සමාරිය හා දමස්කය මම ජය ගතිමි.</span></span> 
     </div> 
     <div class="p"> <span class="verse v9" data-usfm="ISA.10.9"><span class="content"> </span></span><span class="verse v10" data-usfm="ISA.10.10"><span class="label">10</span><span class="content">ජෙරුසලමේ හා සමාරියේ පිළිමවලට වඩා පිළිමවලින් ගහණ, පිළිම නමස්කාරයේ යෙදෙන රාජ්‍යයන්ට පහර දෙන්න මම අත දිගු කෙළෙමි.</span></span> 
     </div> 
     <div class="p"> <span class="verse v10" data-usfm="ISA.10.10"><span class="content"> </span></span><span class="verse v11" data-usfm="ISA.10.11"><span class="label">11</span><span class="content">සමාරිය හා එහි ඇති පිළිම මම විනාශ කෙළෙමි.</span></span> 
     </div> 
     <div class="q2"> <span class="verse v11" data-usfm="ISA.10.11"><span class="content">එසේ ම ජෙරුසලම ද එහි ඇති පිළිම ද මම විනාශ කරමි.”</span></span> 
     </div> 
     <div class="s1"> <span class="heading"><b>අසිරියාව වෙත මතු එළඹෙන විනිශ්චය</b></span> 
     </div> 
     <div class="p"> <span class="verse v11" data-usfm="ISA.10.11"><span class="content"> </span></span><span class="verse v12" data-usfm="ISA.10.12"><span class="label">12</span><span class="content">එහෙත්, සමිඳාණන් වහන්සේ මෙසේ වදාරන සේක: “සියොන් කන්දෙහි හා ජෙරුසලමෙහි මා කරන දේ නිම කළ පසු අසිරියාවේ රජුගේ පාරට්ටුවත්, අහංකාරයත් නිසා මම ඔහුට දඬුවම් කරමි.”</span></span> 
     </div> 
     <div class="q"> <span class="verse v12" data-usfm="ISA.10.12"><span class="content"> </span></span><span class="verse v13" data-usfm="ISA.10.13"><span class="label">13</span><span class="content">ඔහු මෙසේ කියයි:</span></span> 
     </div> 
     <div class="q2"> <span class="verse v13" data-usfm="ISA.10.13"><span class="content">“මා මේ සියල්ල කෙළේ, මාගේ ම බලයෙනුත්, ප්‍රඥාවෙනුත්, දක්ෂකමෙනුත් ය.</span></span> 
     </div> 
     <div class="q2"> <span class="verse v13" data-usfm="ISA.10.13"><span class="content">මම ජාතීන් වෙන් කරන සීමා මකා හැරියෙමි.</span></span> 
     </div> 
     <div class="q2"> <span class="verse v13" data-usfm="ISA.10.13"><span class="content">ඔවුන්ගේ සම්පත් ද පැහැරගෙන බලවතෙකු මෙන් මම ඒවායේ වැසියන් පාගාදැමීමි.</span></span> 
     </div> 
     <div class="q"> <span class="verse v13" data-usfm="ISA.10.13"><span class="content"> </span></span><span class="verse v14" data-usfm="ISA.10.14"><span class="label">14</span><span class="content">ජනයන්ගේ වස්තුව, පක්ෂි කැදැල්ලක් මෙන් මාගේ අතට අසු විය.</span></span> 
     </div> 
     <div class="q2"> <span class="verse v14" data-usfm="ISA.10.14"><span class="content">අත්හැර දැමූ බිජු එකතු කරන්නාක් මෙන් ලොවේ ජාතීන් එකතු කරගත්තෙමි.</span></span> 
     </div> 
     <div class="q2"> <span class="verse v14" data-usfm="ISA.10.14"><span class="content">මා බිය ගන්වන පිණිස තටු ගැසීමක් වත්, හොට ඇරීමක් වත්, කෑගැසීමක් වත් නො වී ය.”</span></span> 
     </div> 
     <div class="q"> <span class="verse v14" data-usfm="ISA.10.14"><span class="content"> </span></span><span class="verse v15" data-usfm="ISA.10.15"><span class="label">15</span><span class="content">එහෙත්, සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v15" data-usfm="ISA.10.15"><span class="content">“පොරොව පාවිච්චි කරන්නාට වඩා පොරොව උතුම් ය යි එයට කිය හැකි ද?</span></span> 
     </div> 
     <div class="q2"> <span class="verse v15" data-usfm="ISA.10.15"><span class="content">කියත පාවිච්චි කරන්නාට වඩා කියත උතුම් ය යි එයට කිය හැකි ද?</span></span> 
     </div> 
     <div class="q2"> <span class="verse v15" data-usfm="ISA.10.15"><span class="content">මුගුරකට හෙවත් සැරයටියකට මිනිසෙකු එසවිය නොහැකි ය.</span></span> 
     </div> 
     <div class="q2"> <span class="verse v15" data-usfm="ISA.10.15"><span class="content">මුගුර හෙවත් සැරයටිය ඔසවන්නේ මිනිසා ය.</span></span> 
     </div> 
     <div class="q"> <span class="verse v15" data-usfm="ISA.10.15"><span class="content"> </span></span><span class="verse v16" data-usfm="ISA.10.16"><span class="label">16</span><span class="content">සව් බලැති සමිඳුන් බලසම්පන්න සෙබළුන්ට දඬුවම් කරන පිණිස රෝග එවන්න අදහස් කර ඇත.</span></span> 
     </div> 
     <div class="q2"> <span class="verse v16" data-usfm="ISA.10.16"><span class="content">ඔවුන්ගේ සිරුර තුළ නොනිවී ඇවිලෙන ගින්නක් හටගන්නේ ය.</span></span> 
     </div> 
     <div class="q"> <span class="verse v16" data-usfm="ISA.10.16"><span class="content"> </span></span><span class="verse v17" data-usfm="ISA.10.17"><span class="label">17</span><span class="content">ඉශ්රායෙල්ගේ ආලෝකය වන දෙවිඳාණෝ ගින්නක් වන සේක.</span></span> 
     </div> 
     <div class="q2"> <span class="verse v17" data-usfm="ISA.10.17"><span class="content">ඉශ්රායෙල්ගේ ශුද්ධ දෙවිඳාණෝ ගිනි දැල්ලක් මෙන් වී කටු ගස් ද ගොකටු ද එක දවසක දී ම විනාශ කර දමන සේක.</span></span> 
     </div> 
     <div class="q"> <span class="verse v17" data-usfm="ISA.10.17"><span class="content"> </span></span><span class="verse v18" data-usfm="ISA.10.18"><span class="label">18</span><span class="content">මාරක රෝගයක් මිනිසෙකු විනාශ කරදමන්නා සේ වන ලැහැබ ද පල බර වූ වතු ද සහමුලින් ම විනාශ කරදමනු ලබන්නේ ය.</span></span> 
     </div> 
     <div class="q"> <span class="verse v18" data-usfm="ISA.10.18"><span class="content"> </span></span><span class="verse v19" data-usfm="ISA.10.19"><span class="label">19</span><span class="content">ඉතිරි වන්නේ, ළමයෙකුට වුව ද ගණන් කළ හැකි ගස් ස්වල්පයක් පමණකි.”</span></span> 
     </div> 
     <div class="s1"> <span class="heading"><b>ස්වල්ප දෙනෙකු ඉතිරි වීම</b></span> 
     </div> 
     <div class="p"> <span class="verse v19" data-usfm="ISA.10.19"><span class="content"> </span></span><span class="verse v20" data-usfm="ISA.10.20"><span class="label">20</span><span class="content">ඉශ්රායෙල්හි ගැළවී ඉතිරි වූ කුඩා පිරිස තමන් විනාශ කරන්න උත්සාහ කළ ජාතිය කෙරෙහි තවත් විශ්වාසය නොතබන කාලයක් පැමිණෙන්නේ ය. ඔව්හු ඉශ්රායෙල්හි ශුද්ධ තැනැන් වහන්සේ වන සමිඳාණන් වහන්සේ කෙරෙහි තමන්ගේ විශ්වාසය සැබෑ ලෙස තබන්නෝ ය. </span></span><span class="verse v21" data-usfm="ISA.10.21"><span class="label">21</span><span class="content">ඉශ්රායෙල්හි ඉතිරි කුඩා පිරිස ඔවුන්ගේ පරාක්‍රමවත් දෙවියන් වහන්සේ වෙත හැරී එනු ඇත. </span></span><span class="verse v22" data-usfm="ISA.10.22"><span class="label">22</span><span class="content">දැනට ඉශ්රායෙල්හි සෙනඟ මුහුදේ වැලි මෙන් වන නමුත්, ආපසු එන්නේ ඉතිරි කුඩා පිරිසක් පමණකි. සාධාරණ විනිශ්චය ලෙස සෙනඟට විනාශය නියම වී ඇත. </span></span><span class="verse v23" data-usfm="ISA.10.23"><span class="label">23</span><span class="content">සැබැවින් ම සියලු බලැති මහෝත්තම දෙවි ස්වාමීන් වහන්සේ වදාළ පරිදි දේශය මුළුල්ලේ උන් වහන්සේ විනාශයක් ඇති කරන සේක.</span></span> 
     </div> 
     <div class="s1"> <span class="heading"><b>සමිඳාණන් වහන්සේ අසිරියාවට කරන දඬුවම</b></span> 
     </div> 
     <div class="p"> <span class="verse v23" data-usfm="ISA.10.23"><span class="content"> </span></span><span class="verse v24" data-usfm="ISA.10.24"><span class="label">24</span><span class="content">සියොන්හි ජීවත් වන තමන් සෙනඟට සියලු බලැති මහෝත්තම දෙවි ස්වාමීන් වහන්සේ මෙසේ වදාරන සේක: “මිසර වැසියන් නුඹලාට පීඩා කළාක් මෙන් අසිරියන්වරුන් පොලු මුගුරුවලින් තැළුවත් ඔවුන්ට භය නොවන්න. </span></span><span class="verse v25" data-usfm="ISA.10.25"><span class="label">25</span><span class="content">තව ටික කලකින් මම නුඹලාට දඬුවම් කර නිම කරමි. ඉන්පසු මාගේ උදහස අසිරියන්වරුන්ගේ විනාශයට එල්ල කරන්නෙමි. </span></span><span class="verse v26" data-usfm="ISA.10.26"><span class="label">26</span><span class="content">සියලු බලැති ස්වාමීන් වන මම ඕරෙබ් පර්වතය ළඟ දී මිදියන්වරුන්ට පහර දුන්නාක් මෙන් කසයකින් අසිරියන්වරුන්ට තළන්නෙමි. මිසර වැසියන්ට මා පහර දුන්නාක් මෙන් මම අසිරියාවට ද පහර දෙමි. </span></span><span class="verse v27" data-usfm="ISA.10.27"><span class="label">27</span><span class="content">ඒ කාලය පැමිණි විට අසිරියාවේ බලයෙන් මම නුඹලා නිදහස් කරන්නෙමි. නුඹලාගේ කාය බලය නිසා අසිරියාවේ වියගහ ඉන්පසු නුඹලාගේ කරට බරක් නොවන්නේ ය.”</span></span> 
     </div> 
     <div class="s1"> <span class="heading"><b>සතුරා පහර දෙයි</b></span> 
     </div> 
     <div class="p"> <span class="verse v27" data-usfm="ISA.10.27"><span class="content"> </span></span><span class="verse v28" data-usfm="ISA.10.28"><span class="label">28</span><span class="content">“සතුරෝ අයාත් නගරයට පැමිණ මිග්‍රෝන් මැදින් ගියෝ ය.</span></span> 
     </div> 
     <div class="q2"> <span class="verse v28" data-usfm="ISA.10.28"><span class="content">ඔවුහු තමන්ගේ බඩුමුට්ටු මික්මාෂ්හි තැබුවෝ ය.</span></span> 
     </div> 
     <div class="q"> <span class="verse v28" data-usfm="ISA.10.28"><span class="content"> </span></span><span class="verse v29" data-usfm="ISA.10.29"><span class="label">29</span><span class="content">ඔව්හු කඳු මාවත පසුකර, රෑ ගෙබාහි නවාතැන් ගෙන සිටිති.</span></span> 
     </div> 
     <div class="q2"> <span class="verse v29" data-usfm="ISA.10.29"><span class="content">රාමා නගරයේ සෙනඟ කම්පා වී ඇත.</span></span> 
     </div> 
     <div class="q2"> <span class="verse v29" data-usfm="ISA.10.29"><span class="content">සාවුල් රජුගේ නගරය වන ගිබියාවේ සෙනඟ පලා ගොස් ඇත.</span></span> 
     </div> 
     <div class="q"> <span class="verse v29" data-usfm="ISA.10.29"><span class="content"> </span></span><span class="verse v30" data-usfm="ISA.10.30"><span class="label">30</span><span class="content">ගල්ලිම් වැසියෙනි, හඬ නඟා මොරගසන්න.</span></span> 
     </div> 
     <div class="q2"> <span class="verse v30" data-usfm="ISA.10.30"><span class="content">ලයිෂා වැසියෙනි, සවන් දෙන්න.</span></span> 
     </div> 
     <div class="q2"> <span class="verse v30" data-usfm="ISA.10.30"><span class="content">අනාතොත් වැසියෙනි, පිළිතුරු දෙන්න.</span></span> 
     </div> 
     <div class="q"> <span class="verse v30" data-usfm="ISA.10.30"><span class="content"> </span></span><span class="verse v31" data-usfm="ISA.10.31"><span class="label">31</span><span class="content">මද්මේනාහි සෙනඟ ද ගේබිම් වැසියෝ ද පණ බේරාගන්න පිණිස පලා යන්නෝ ය.</span></span> 
     </div> 
     <div class="q"> <span class="verse v31" data-usfm="ISA.10.31"><span class="content"> </span></span><span class="verse v32" data-usfm="ISA.10.32"><span class="label">32</span><span class="content">සතුරෝ අද නොබ් නගරයට පැමිණ සිටිති.</span></span> 
     </div> 
     <div class="q2"> <span class="verse v32" data-usfm="ISA.10.32"><span class="content">එහි සිටිමින් ඔව්හු සියොන් කන්දටත්, ජෙරුසලම් නුවරටත් විරුද්ධ ව අත් අමෝරාගෙන සිටිති.</span></span> 
     </div> 
     <div class="q"> <span class="verse v32" data-usfm="ISA.10.32"><span class="content"> </span></span><span class="verse v33" data-usfm="ISA.10.33"><span class="label">33</span><span class="content">ගස්වලින් කපාදමන අතු සේ සව් බලැති සමිඳාණෝ ඔවුන් බිඳදමන සේක.</span></span> 
     </div> 
     <div class="q2"> <span class="verse v33" data-usfm="ISA.10.33"><span class="content">ඔවුන් අතරෙන් ඉතා අසහනකාරී අය සිඳදමනු ලබන්නෝ ය.</span></span> 
     </div> 
     <div class="q2"> <span class="verse v33" data-usfm="ISA.10.33"><span class="content">උසස් අය පහත් කරනු ලබන්නෝ ය.</span></span> 
     </div> 
     <div class="q"> <span class="verse v33" data-usfm="ISA.10.33"><span class="content"> </span></span><span class="verse v34" data-usfm="ISA.10.34"><span class="label">34</span><span class="content">වනය මැද ඇති ගස් පොරොවකින් කපාදමනු ලබන සේ සමිඳාණෝ ඔවුන් සිඳදමන සේක.</span></span> 
     </div> 
     <div class="q2"> <span class="verse v34" data-usfm="ISA.10.34"><span class="content">ලෙබනොන්හි අනගි ගස් ඇද වැටෙන්නා සේ ඔව්හු ඇද වැටෙති.”</span></span> 
     </div> 
    </div> 
   </div> 
  </div>
 </body>
</html>