<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch37" data-usfm="ISA.37">  
     <div class="s1"> <span class="heading"><b>හෙසකියා රජ යෙසායාගේ අවවාද සෙවීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 19:1-7</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="ISA.37.1"><span class="label">1</span><span class="content">හෙසකියා රජ ඒ අසා ශෝකයෙන් තමාගේ ඇඳුම් ඉරාගෙන, ගෝණි රෙදි පොරවාගෙන සමිඳාණන් වහන්සේගේ මාලිගාවට පිවිසියේ ය. </span></span><span class="verse v2" data-usfm="ISA.37.2"><span class="label">2</span><span class="content">ඔහු ගෝණි රෙදි ඇඳගෙන සිටි රජ ගෙදර ප්‍රධානියා වන එලියාකිම් ද ලේකම් වන ෂෙබ්නා ද ජ්‍යෙෂ්ඨ පූජකයන් ද ආමොස්ගේ පුත්‍ර වූ යෙසායා දිවැසිවරයා වෙත යැව්වේ ය. </span></span><span class="verse v3" data-usfm="ISA.37.3"><span class="label">3</span><span class="content">ඔවුන් අතේ රජතුමා යෙසායා වෙත යැවූ පණිවුඩය මෙසේ ය: “අද දුක ද තර්ජනය ද අපහාසය ද ඇති දවසක් ය. අපි දරුවකු බිහි කරන්න සිටින නමුත්, එසේ කිරීමට නොහැකි තරමට දුර්වල වන ස්ත්‍රියක හා සමාන ය. </span></span><span class="verse v4" data-usfm="ISA.37.4"><span class="label">4</span><span class="content">අසිරියාවේ අධිරාජයා ජීවමාන දෙවියන් වහන්සේට අපහාස කරන පිණිස ඔහුගේ ප්‍රධාන නිලධාරියා වන රබ්-ෂාකේ ලවා කියවූ වචන අපේ දෙවි වන සමිඳාණන් වහන්සේට ඇසෙන්න ඇත. ඔබේ දෙවි සමිඳාණන් වහන්සේ මේ අපහාසයන් අසා ඒවා කී අයට දඬුවම් කරන සේක්වා. එබැවින් ඉතිරි ව සිටින සෙනඟ උදෙසා දෙවියන් වහන්සේට යාච්ඤා කරන්න.”</span></span> 
     </div> 
     <div class="p"> <span class="verse v4" data-usfm="ISA.37.4"><span class="content"> </span></span><span class="verse v5" data-usfm="ISA.37.5"><span class="label">5</span><span class="content">යෙසායා හෙසකියා රජුගේ පණිවුඩය ලැබූ විට </span></span><span class="verse v6" data-usfm="ISA.37.6"><span class="label">6</span><span class="content">ඔහු වෙත මේ පිළිතුර යැවී ය: “අසිරියාවේ රජුගේ සේවකයන් සමිඳාණන් වහන්සේට විරුද්ධ ව කිවූ මේ අපහාස වචන ඇසූ විට ඒ ගැන බිය නොවන්න. </span></span><span class="verse v7" data-usfm="ISA.37.7"><span class="label">7</span><span class="content">මම, තම දේශයට හැරී යාමට ආරංචියක් ඇසෙන පිණිස අධිරාජයා පිට ආත්මයක් පමුණුවන්නෙමි. ඔහු තම දේශයේ දී කඩුවෙන් වැටී යාමට සලස්වන්නෙමි යි සමිඳාණන් වහන්සේ වදාරන සේක.”</span></span> 
     </div> 
     <div class="s1"> <span class="heading"><b>අසිරියාවෙන් තවත් තර්ජනයක්</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 19:8-19</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="ISA.37.7"><span class="content"> </span></span><span class="verse v8" data-usfm="ISA.37.8"><span class="label">8</span><span class="content">අසිරියාවේ අධිරාජයා ලාකීෂ් හැර ගොස් ලිබ්නා නුවරට විරුද්ධ ව සටන් කරන බව අසා ඔහු හමුවන පිණිස ප්‍රධාන නිලධාරියා එතැනට ගියේ ය. </span></span><span class="verse v9" data-usfm="ISA.37.9"><span class="label">9</span><span class="content">එතියෝපියාවේ රජ වූ තිර්හාකා මිසරයේ හමුදාවන් සමඟ අසිරියන්වරුන්ට පහර දෙන පිණිස එති යි ඔවුන්ට ආරංචියක් ලැබිණ. අධිරාජයා මෙය ඇසූ විට හෙසකියා රජු වෙත පණිවුඩකාරයන් යවමින්, </span></span><span class="verse v10" data-usfm="ISA.37.10"><span class="label">10</span><span class="content">ජුදාවේ රජ වූ හෙසකියාට මෙසේ කියන්න කීවේ ය: “මාගේ අතට ජෙරුසලම අසු නොවන්නේ යයි කියන, ඔබ විශ්වාසය තබන දෙවියන් වහන්සේගේ වචනයට නොරැවටෙන්න. </span></span><span class="verse v11" data-usfm="ISA.37.11"><span class="label">11</span><span class="content">අසිරියාවේ රජවරුන් සියලු දේශයන් සහමුලින් ම විනාශ කළ හැටි ඔබ අසා ඇත. එසේනම්, ඔබට ගැළවෙන්න පුළුවන් යයි ඔබ සිතන්නෙහි ද? </span></span><span class="verse v12" data-usfm="ISA.37.12"><span class="label">12</span><span class="content">මගේ මුතුන්මිත්තෝ ගෝෂාන්, හාරාන් හා රෙශෙප් යන නගර විනාශකර තෙලෙස්සාර්හි සිටි බෙතෙදාන් ජාතිකයන් මරා දැමුවෝ ය. ඒ ජාතීන්ගේ දෙවිවරුන්ගෙන් කිසිවෙකුට ඔවුන් ගළවාගත නොහැකි විය. </span></span><span class="verse v13" data-usfm="ISA.37.13"><span class="label">13</span><span class="content">හමාත්, අර්පාද්, සෙපර්වායිම්, හේනා, ඉච්චා යන නුවරවල සිටි රජවරු දැන් කොහේ ද?”</span></span> 
     </div> 
     <div class="p"> <span class="verse v13" data-usfm="ISA.37.13"><span class="content"> </span></span><span class="verse v14" data-usfm="ISA.37.14"><span class="label">14</span><span class="content">හෙසකියා පණිවුඩකාරයන්ගේ අතින් ලියුම ගෙන එය කියවා දේව මාලිගාවට ගොස් සමිඳාණන් වහන්සේ ඉදිරියේ ලියුම තබමින්, </span></span><span class="verse v15" data-usfm="ISA.37.15"><span class="label">15</span><span class="content">මෙසේ යාච්ඤා කෙළේ ය. </span></span><span class="verse v16" data-usfm="ISA.37.16"><span class="label">16</span><span class="content">“කෙරුබ්වරුන්ට ඉහළින් සිංහාසනාරූඪ ව සිටින ඉශ්රායෙල්වරුන්ගේ දෙවි වන සියලු බලැති සමිඳුනි, ඔබ පමණක් ලොවේ සියලු රාජ්‍යයන් පාලනය කරන දෙවියන් වහන්සේ ය. අහසත් පොළොවත් මැව්වේ ඔබ වහන්සේ ය. </span></span><span class="verse v17" data-usfm="ISA.37.17"><span class="label">17</span><span class="content">දැන් සමිඳාණන් වහන්ස, කන් යොමා අපට සවන් දුන මැනව. නෙත් යොමා අප දෙස බැලුව මැනව. ජීවමාන දෙවියන් වන ඔබට අපහාස කරන පිණිස සෙනකෙරිබ් කියන සියලු දේට සවන් දුන මැනව. </span></span><span class="verse v18" data-usfm="ISA.37.18"><span class="label">18</span><span class="content">සමිඳාණන් වහන්ස, අසිරියාවේ අධිරාජවරුන් බොහෝ රාජ්‍යයන් විනාශකර, ඒ දේශයන් පාළුකර </span></span><span class="verse v19" data-usfm="ISA.37.19"><span class="label">19</span><span class="content">ඔවුන්ගේ දෙවිවරුන් ගින්නෙහි දවා ලූ බව අපි දනිමු. ඒ දෙවිවරුන් ඇත්ත වශයෙන් දෙවිවරුන් නොව, මිනිසුන්ගේ අත්වලින් සාදන ලද ලී හා ගල් පිළිම පමණකි. එබැවින් ඒවා විනාශ විය. </span></span><span class="verse v20" data-usfm="ISA.37.20"><span class="label">20</span><span class="content">දැන් ඉතින් අපේ දෙවි සමිඳාණන් වහන්ස, ඔබ පමණක් දෙවියන් වහන්සේ වන බව ලෝකයේ සියලු ජාතීන් දැනගන්න පිණිස අසිරියන්වරුන්ගේ අතින් අප ගැළෙව්ව මැනව!”</span></span> 
     </div> 
     <div class="s1"> <span class="heading"><b>රජතුමාට යෙසායාගේ පණිවුඩය</b></span> 
     </div> 
     <div class="r"> <span class="heading"><b>(</b></span><span class="heading"><b>2 රාජා 19:20-37</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="ISA.37.20"><span class="content"> </span></span><span class="verse v21" data-usfm="ISA.37.21"><span class="label">21</span><span class="content">එවිට අසිරියාවේ රජු වන සෙනකෙරිබ් පිළිබඳ ව කළ යාච්ඤාවට ඉශ්රායෙල්වරුන්ගේ දෙවි වන සමිඳාණන් වහන්සේ විසින් දෙන ලද පිළිතුර මේ යැයි ආමොස්ගේ පුත්‍ර වූ යෙසායා තෙමේ හෙසකියා රජ වෙත පණිවුඩයක් යැව්වේ ය. </span></span><span class="verse v22" data-usfm="ISA.37.22"><span class="label">22</span><span class="content">ඔහු ගැන සමිඳාණන් වහන්සේ වදාරන වචනය මෙසේ ය;</span></span> 
     </div> 
     <div class="q2"> <span class="verse v22" data-usfm="ISA.37.22"><span class="content">“සියොන් කන්‍යා දියණිය, නුඹට අවඥාවෙන් සරදම් කරන්නී ය.</span></span> 
     </div> 
     <div class="q2"> <span class="verse v22" data-usfm="ISA.37.22"><span class="content">ජෙරුසලම් දියණිය, නුඹට සමච්චල් කරමින් සිනාසෙන්නී ය.</span></span> 
     </div> 
     <div class="q"> <span class="verse v22" data-usfm="ISA.37.22"><span class="content"> </span></span><span class="verse v23" data-usfm="ISA.37.23"><span class="label">23</span><span class="content">නුඹ නින්දා කෙළේත්, අපහාස කෙළේත් කවරෙකුට ද කියා නුඹ සිතන්නෙහි ද?</span></span> 
     </div> 
     <div class="q2"> <span class="verse v23" data-usfm="ISA.37.23"><span class="content">නුඹ නින්දා අපහාස කෙළේ වෙන කිසිවෙකුට නොව, ඉශ්රායෙල්වරුන්ගේ ශුද්ධ දෙවිඳුන් වන මට ය.</span></span> 
     </div> 
     <div class="q"> <span class="verse v23" data-usfm="ISA.37.23"><span class="content"> </span></span><span class="verse v24" data-usfm="ISA.37.24"><span class="label">24</span><span class="content">නුඹේ රථ වාහන මඟින් නුඹ උස් කඳු, ලෙබනොන් කන්ද, ලෙබනොන් කන්දේ මුදුන පවා, අල්ලාගත්තෙහි යයි මා ඉදිරියේ නුඹේ සේවකයන් ලවා පුරසාරම් දෙඩෙව්වෙහි ය.</span></span> 
     </div> 
     <div class="q2"> <span class="verse v24" data-usfm="ISA.37.24"><span class="content">එහි උස් වූ කිහිරි ගස් හා අනගි දේවදාර ගස් නුඹ කපාදැම්මෙහි යයි ද කඳු මුදුන්වලට හා වනාන්තරවල ඉතා දුර තැන්වලට නුඹ ගියෙහි යයි ද ආඩම්බරයෙන් කීවෙහි ය.</span></span> 
     </div> 
     <div class="q"> <span class="verse v24" data-usfm="ISA.37.24"><span class="content"> </span></span><span class="verse v25" data-usfm="ISA.37.25"><span class="label">25</span><span class="content">නුඹ විදේශීය රටවල ළිං හාරා, වතුර බීවෙහි ය කියා ද නුඹේ හේවායෝ නයිල් ගඟ වේළෙන තුරු එය පයින් පෑගුවෝ ය කියා ද කීවෙහි ය.</span></span> 
     </div> 
     <div class="q"> <span class="verse v25" data-usfm="ISA.37.25"><span class="content"> </span></span><span class="verse v26" data-usfm="ISA.37.26"><span class="label">26</span><span class="content">මේ සියල්ල කරන්න මා පුරාණයේ සිට ම අදහස් කර අධිෂ්ඨාන කළ බව නුඹ නොදන්නෙහි ද?</span></span> 
     </div> 
     <div class="q2"> <span class="verse v26" data-usfm="ISA.37.26"><span class="content">ඒවා දැන් මම ඉටු කෙළෙමි.</span></span> 
     </div> 
     <div class="q2"> <span class="verse v26" data-usfm="ISA.37.26"><span class="content">පවුරු ඇති නගර නාස්ති කොට ඒවා නටබුන් ගොඩවල් කරන්න නුඹට බලය දුන්නේ මම ය.</span></span> 
     </div> 
     <div class="q"> <span class="verse v26" data-usfm="ISA.37.26"><span class="content"> </span></span><span class="verse v27" data-usfm="ISA.37.27"><span class="label">27</span><span class="content">එහි සිටි සෙනඟ බෙලහීන ය;</span></span> 
     </div> 
     <div class="q2"> <span class="verse v27" data-usfm="ISA.37.27"><span class="content">ඔව්හු කැළඹී වියවුල් වූවෝ ය.</span></span> 
     </div> 
     <div class="q2"> <span class="verse v27" data-usfm="ISA.37.27"><span class="content">ඔව්හු කෙතේ තණ කොළ ද අමු පලා ද පියසි උඩ තණ කොළ ද වැඩෙන්න පළමුවෙන් වියළී ගිය ගොයම් ද මෙන් වූ හ.</span></span> 
     </div> 
     <div class="q"> <span class="verse v27" data-usfm="ISA.37.27"><span class="content"> </span></span><span class="verse v28" data-usfm="ISA.37.28"><span class="label">28</span><span class="content">එහෙත්, නුඹේ ඉඳුම්හිටුම් ද නුඹේ යාම්ඊම් ද මට විරුද්ධ ව නුඹේ කැරලිකාරකම් ද දැන් මම දනිමි.</span></span> 
     </div> 
     <div class="q"> <span class="verse v28" data-usfm="ISA.37.28"><span class="content"> </span></span><span class="verse v29" data-usfm="ISA.37.29"><span class="label">29</span><span class="content">මට විරුද්ධ ව තිබෙන නුඹේ කැරලිකාරකම නිසා ද නුඹේ අහංකාර වචන මාගේ කන්වල වැකුණ නිසා ද නුඹේ නාසයේ කොක්කක් අමුණා, කටේ කටකලියාවක් දමා නුඹ පැමිණි මාර්ගයේ ම නුඹ ගෙන යන්නෙමි.”</span></span> 
     </div> 
     <div class="p"> <span class="verse v29" data-usfm="ISA.37.29"><span class="content"> </span></span><span class="verse v30" data-usfm="ISA.37.30"><span class="label">30</span><span class="content">එවිට යෙසායා හෙසකියා රජුට මෙසේ කී ය: “සිදු වන්න යන දේ පිළිබඳ ව මෙන්න ඔබට ලකුණක්: මේ අවුරුද්දේ ඉබේ හටගත් දෙයින් ඔබ කන්නෙහි ය; දෙ වන අවුරුද්දේ ඔබට කන්න ලැබෙන්නේ එයින් ඇති වන දෙයයි. තුන් වන අවුරුද්දේ දී ඔබට ධාන්‍ය වපුරා අස්වැන්න කපාගන්නත්, මිදි වතු වවා මිදි පල කන්නත් හැකි වන්නේ ය. </span></span><span class="verse v31" data-usfm="ISA.37.31"><span class="label">31</span><span class="content">ජුදා දේශයේ නොමැරී ඉතිරි වන අය ගැඹුරට මුල් ඇදගෙන පල දරන ගස් මෙන් සමෘද්ධිමත් වන්නෝ ය. </span></span><span class="verse v32" data-usfm="ISA.37.32"><span class="label">32</span><span class="content">සියලු බලැති සමිඳාණන් වහන්සේ අධිෂ්ඨානකර ඇති පරිදි ජෙරුසලමේ හා සියොන් කන්දේ නොමැරී ඉතිරි වන කොටසක් වන්නෝ ය.</span></span> 
     </div> 
     <div class="p"> <span class="verse v32" data-usfm="ISA.37.32"><span class="content"> </span></span><span class="verse v33" data-usfm="ISA.37.33"><span class="label">33</span><span class="content">“අසිරියාවේ අධිරාජයා ගැන සමිඳාණන් වහන්සේ වදාරා ඇති දේ මෙසේ ය: ‘ඔහු මේ නුවරට ඇතුළු වන්නේ වත්, ඊගසක් ඊට විදින්නේ වත්, ඒ ඉදිරිපිට පලිහක් රැගෙන එන්නේ වත්, එය වටලෑම සඳහා පවුරු බඳින්නේ වත් නැත. </span></span><span class="verse v34" data-usfm="ISA.37.34"><span class="label">34</span><span class="content">ඔහු පැමිණි පාරෙන් ම ආපසු යනවා ඇත. ඔහු නුවරට ඇතුළු වන්නේ නැත. මෙසේ පවසන්නේ ස්වාමීන් වන මම ය. </span></span><span class="verse v35" data-usfm="ISA.37.35"><span class="label">35</span><span class="content">මාගේ ගෞරවය සඳහාත්, මාගේ සේවක දාවිත්ට කළ පොරොන්දුව නිසාත් මේ නගරය රැක බලා ගළවාගන්නෙමි.”</span></span> 
     </div> 
     <div class="p"> <span class="verse v35" data-usfm="ISA.37.35"><span class="content"> </span></span><span class="verse v36" data-usfm="ISA.37.36"><span class="label">36</span><span class="content">ඒ රාත්‍රියේ දී සමිඳාණන් වහන්සේගේ දූතයා පිටත් ව ගොස් අසිරියන්වරුන්ගේ කඳවුරෙහි එක්ලක්ෂ අසූපන්දහස් දෙනෙකුට පහර දුන්නේ ය. එළිවන විට ඔව්හු සියල්ලෝ ම මළකඳන් වූ හ. </span></span><span class="verse v37" data-usfm="ISA.37.37"><span class="label">37</span><span class="content">එවිට අසිරියාවේ අධිරාජයා වූ සෙනකෙරිබ් තෙමේ පසු බැස නිනිවයට ආපසු ගියේ ය. </span></span><span class="verse v38" data-usfm="ISA.37.38"><span class="label">38</span><span class="content">දිනක් ඔහු තමාගේ දෙවි වූ නිස්රොක්ගේ දේවාලයේ නමස්කාර කරමින් සිටිය දී, ඔහුගේ පුත්‍රයන් වූ අදුම්මෙලෙක් හා ෂරෙශෙර් ඔහු කඩුවෙන් මරාදමා අරාරාත් රටට පලා ගියෝ ය. ඒසර්-හද්දොන් නම් ඔහුගේ තවත් පුත්‍රයෙක් ඔහු වෙනුවට අධිරාජයා වශයෙන් පත් විය.</span></span> 
     </div> 
    </div> 
   </div> 
  </div>
 </body>
</html>