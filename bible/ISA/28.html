<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch28" data-usfm="ISA.28">  
     <div class="s1"> <span class="heading"><b>උතුරේ පිහිටි රාජ්‍යයට තර්ජනයක්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.28.1"><span class="label">1</span><span class="content">ඉශ්රායෙල් රාජ්‍යයට වන විපතක මහත!</span></span> 
     </div> 
     <div class="q2"> <span class="verse v1" data-usfm="ISA.28.1"><span class="content">ඔවුන්ගේ උඩඟු හිස්වල තේජාලංකාරය මල් කිරුළු මෙන් පරවී යන්නේ ය.</span></span> 
     </div> 
     <div class="q2"> <span class="verse v1" data-usfm="ISA.28.1"><span class="content">එහෙත්, ඔව්හු හොඳට ම වෙරි වී වැතිර සිටිති.</span></span> 
     </div> 
     <div class="q"> <span class="verse v1" data-usfm="ISA.28.1"><span class="content"> </span></span><span class="verse v2" data-usfm="ISA.28.2"><span class="label">2</span><span class="content">ඔවුන්ට පහර දෙන පිණිස සමිඳුන් ශක්තිමත්, බලවත් කෙනෙකු සූදානම් කර ඇත.</span></span> 
     </div> 
     <div class="q2"> <span class="verse v2" data-usfm="ISA.28.2"><span class="content">ඔහු, ගල් වැස්සක් මෙන් ද වැහි කුණාටුවක් මෙන් ද ගසාගෙන යන මහා ජල ගැලීමක් මෙන් ද මුළු දේශය සම්පූර්ණයෙන් යටත් කරන්නේ ය.</span></span> 
     </div> 
     <div class="q"> <span class="verse v2" data-usfm="ISA.28.2"><span class="content"> </span></span><span class="verse v3" data-usfm="ISA.28.3"><span class="label">3</span><span class="content">බේබදු නායකයන්ගේ අහංකාරය පයින් පාගනු ලබන්නේ ය.</span></span> 
     </div> 
     <div class="q"> <span class="verse v3" data-usfm="ISA.28.3"><span class="content"> </span></span><span class="verse v4" data-usfm="ISA.28.4"><span class="label">4</span><span class="content">ඒ අහංකාර නායකයන්ගේ තේජස පරවී යන මලක් මෙන් මැලවී යන්නේ ය;</span></span> 
     </div> 
     <div class="q2"> <span class="verse v4" data-usfm="ISA.28.4"><span class="content">අත්තික්කා වාරයේ පළමුවෙන් හටගෙන ඉදුණු පල නෙළාගත් වහා ම කාදමනු ලබන්නාක් මෙන් පහ ව යන්නේ ය.</span></span> 
     </div> 
     <div class="q"> <span class="verse v4" data-usfm="ISA.28.4"><span class="content"> </span></span><span class="verse v5" data-usfm="ISA.28.5"><span class="label">5</span><span class="content">සව් බලැති සමිඳුන් ඉතිරි ව සිටින තමන්ගේ සෙනඟට තේජාලංකාර මල් කිරුළක් ද දීප්තිමත් කිරීටයක් ද මෙන් වන කාලයක් පැමිණෙන්නේ ය.</span></span> 
     </div> 
     <div class="q"> <span class="verse v5" data-usfm="ISA.28.5"><span class="content"> </span></span><span class="verse v6" data-usfm="ISA.28.6"><span class="label">6</span><span class="content">එතුමාණෝ විනිශ්චයකාරයන්ට යුක්තිය පිළිබඳ හැඟීමක් ද නගරයේ දොරටුවලට පහර දෙන සතුරන් පලවා හරින අයට ධෛර්යය ද දෙන සේක.</span></span> 
     </div> 
     <div class="s1"> <span class="heading"><b>ජුදාවේ බොරු දිවැසිවරයන් හා පූජකයන්</b></span> 
     </div> 
     <div class="p"> <span class="verse v6" data-usfm="ISA.28.6"><span class="content"> </span></span><span class="verse v7" data-usfm="ISA.28.7"><span class="label">7</span><span class="content">දිවැසිවරුන් හා පූජකයෝ පවා කෙළින් සිටින්න බැරි තරම් වෙරිමත් වී වැනෙති.</span></span> 
     </div> 
     <div class="q2"> <span class="verse v7" data-usfm="ISA.28.7"><span class="content">ඔවුන් මුද්‍රික පානය හා සුරා පානය කොතරම් බී ඇද්දැ යි කීවොත්, ඔව්හු වියවුල් වී පැකිළෙන්නෝ ය.</span></span> 
     </div> 
     <div class="q2"> <span class="verse v7" data-usfm="ISA.28.7"><span class="content">දෙවිඳුන් එවන දර්ශන තේරුම්ගන්න නොහැකි තරමට දිවැසිවරු වෙරි වී සිටිති.</span></span> 
     </div> 
     <div class="q2"> <span class="verse v7" data-usfm="ISA.28.7"><span class="content">පූජකයන් වෙත ගෙනෙන නඩු විභාග කිරීමට නොහැකි තරමට පූජකයෝ වෙරි වී සිටිති.</span></span> 
     </div> 
     <div class="q"> <span class="verse v7" data-usfm="ISA.28.7"><span class="content"> </span></span><span class="verse v8" data-usfm="ISA.28.8"><span class="label">8</span><span class="content">ඔවුන් වාඩි වී සිටින මේස වමනයෙන් පිරී ඇත;</span></span> 
     </div> 
     <div class="q2"> <span class="verse v8" data-usfm="ISA.28.8"><span class="content">පිරිසිදු එක ම තැනක් වත් නැත.</span></span> 
     </div> 
     <div class="q"> <span class="verse v8" data-usfm="ISA.28.8"><span class="content"> </span></span><span class="verse v9" data-usfm="ISA.28.9"><span class="label">9</span><span class="content">ඔව්හු මට චෝදනා කරමින් මෙසේ කියති:</span></span> 
     </div> 
     <div class="q2"> <span class="verse v9" data-usfm="ISA.28.9"><span class="content">“ඔහු දහම උගන්වන්න එන්නේ කාට ද?</span></span> 
     </div> 
     <div class="q2"> <span class="verse v9" data-usfm="ISA.28.9"><span class="content">ඔහුගේ පණිවුඩය වුවමනා කාට ද?</span></span> 
     </div> 
     <div class="q2"> <span class="verse v9" data-usfm="ISA.28.9"><span class="content">එය සුදුසු වන්නේ කිරි වැරූ දරුවන්ට පමණ යි.</span></span> 
     </div> 
     <div class="q"> <span class="verse v9" data-usfm="ISA.28.9"><span class="content"> </span></span><span class="verse v10" data-usfm="ISA.28.10"><span class="label">10</span><span class="content">ඔහු උත්සාහ කරන්නේ දරුවන්ට මෙන් අපට පේළියෙන් පේළියට පාඩමෙන් පාඩම උගන්වන්න යි.”</span></span> 
     </div> 
     <div class="q"> <span class="verse v10" data-usfm="ISA.28.10"><span class="content"> </span></span><span class="verse v11" data-usfm="ISA.28.11"><span class="label">11</span><span class="content"> </span><span class="content">මේ සෙනඟ මට සවන් දෙන්නේ නැත්නම්, ඔවුන්ට පාඩමක් උගන්වන පිණිස අමුතු භාෂාවක් කතා කරන විදේශිකයන් දෙවිඳුන් පාවිච්චි කරනු ඇත.</span></span> 
     </div> 
     <div class="q"> <span class="verse v11" data-usfm="ISA.28.11"><span class="content"> </span></span><span class="verse v12" data-usfm="ISA.28.12"><span class="label">12</span><span class="content">වෙහෙස වූ ඔබට විවේකයත්, සැප පහසුවත් දෙන්න එතුමන් පොරොන්දු වූ නමුත්, එතුමන්ට සවන් දෙන්න ඔබ කැමැති නොවූවහු ය.</span></span> 
     </div> 
     <div class="q"> <span class="verse v12" data-usfm="ISA.28.12"><span class="content"> </span></span><span class="verse v13" data-usfm="ISA.28.13"><span class="label">13</span><span class="content">ඒ නිසා සමිඳාණෝ, ඔබට අකුරෙන් අකුර, පේළියෙන් පේළිය, පාඩමෙන් පාඩම, උගන්වන්න යන සේක.</span></span> 
     </div> 
     <div class="q2"> <span class="verse v13" data-usfm="ISA.28.13"><span class="content">එවිට ඔබ ගන්න පියවරෙන් පියවර පැකිළෙන්නහු ය.</span></span> 
     </div> 
     <div class="q2"> <span class="verse v13" data-usfm="ISA.28.13"><span class="content">ඔබ තුවාළ ලබන්නහු ය;</span></span> 
     </div> 
     <div class="q2"> <span class="verse v13" data-usfm="ISA.28.13"><span class="content">මලපතකට අසු වී හිරකරුවන් මෙන් ගෙනයනු ලබන්නහු ය.</span></span> 
     </div> 
     <div class="s1"> <span class="heading"><b>සියොන් නගරයට අත්තිවාරම් ගලක්</b></span> 
     </div> 
     <div class="p"> <span class="verse v13" data-usfm="ISA.28.13"><span class="content"> </span></span><span class="verse v14" data-usfm="ISA.28.14"><span class="label">14</span><span class="content">ජෙරුසලමේ සිටින, එහි සෙනඟ පාලනය කරන අහංකාර මනුෂ්‍යයෙනි, සමිඳුන් වදාරන වචනයට සවන් දෙන්න.</span></span> 
     </div> 
     <div class="q"> <span class="verse v14" data-usfm="ISA.28.14"><span class="content"> </span></span><span class="verse v15" data-usfm="ISA.28.15"><span class="label">15</span><span class="content">ඔබ මරණය සමඟ ගිවිසුමක් කර ඇතැ යි ද පාතාල ලෝකය සමඟ එකඟත්වයකට පත්වී ඇතැ යි ද පාරට්ටු කරගන්නහු ය.</span></span> 
     </div> 
     <div class="q2"> <span class="verse v15" data-usfm="ISA.28.15"><span class="content">ඔබේ ආරක්ෂාව සඳහා ඔබ බොරුවත්, වංචාවත් කෙරෙහි විශ්වාසය තබා ඇති බැවින් විපත්ති පැමිණෙන විට එයින් ඔබ බේරෙනු ඇතැ යි ඔබ සිතන්නහු ය.</span></span> 
     </div> 
     <div class="q"> <span class="verse v15" data-usfm="ISA.28.15"><span class="content"> </span></span><span class="verse v16" data-usfm="ISA.28.16"><span class="label">16</span><span class="content"> </span><span class="content">ඒ නිසා මහෝත්තම දෙවි ස්වාමීන් වහන්සේ ඔබට මෙසේ වදාරන සේක:</span></span> 
     </div> 
     <div class="q2"> <span class="verse v16" data-usfm="ISA.28.16"><span class="content">“තිරසර සවි ශක්ති ඇති අත්තිවාරමක් මම සියොන්හි තබන්නෙමි.</span></span> 
     </div> 
     <div class="q2"> <span class="verse v16" data-usfm="ISA.28.16"><span class="content">එහි මම අනගි කොන් ගලක් තබන්නෙමි.</span></span> 
     </div> 
     <div class="q2"> <span class="verse v16" data-usfm="ISA.28.16"><span class="content">එහි මේ වචන කොටා ඇත:</span></span> 
     </div> 
     <div class="q2"> <span class="verse v16" data-usfm="ISA.28.16"><span class="content">‘තිර ඇදහිල්ල ඇත්තෝ නොසැලෙති.’</span></span> 
     </div> 
     <div class="q"> <span class="verse v16" data-usfm="ISA.28.16"><span class="content"> </span></span><span class="verse v17" data-usfm="ISA.28.17"><span class="label">17</span><span class="content">අත්තිවාරම මනින ලණුව යුක්තිය නම් වේ.</span></span> 
     </div> 
     <div class="q2"> <span class="verse v17" data-usfm="ISA.28.17"><span class="content">ලඹ ලණුව අවංකකම නම් වේ.</span></span> 
     </div> 
     <div class="q2"> <span class="verse v17" data-usfm="ISA.28.17"><span class="content">නුඹලා විශ්වාසය තබා ඇති බොරු සියල්ල ගල් වර්ෂාවට ගසාගෙන යන්නේ ය;</span></span> 
     </div> 
     <div class="q2"> <span class="verse v17" data-usfm="ISA.28.17"><span class="content">නුඹලාගේ ආරක්ෂාව ජල ගැල්මෙන් විනාශ වන්නේ ය.”</span></span> 
     </div> 
     <div class="q"> <span class="verse v17" data-usfm="ISA.28.17"><span class="content"> </span></span><span class="verse v18" data-usfm="ISA.28.18"><span class="label">18</span><span class="content">එවිට ඔබ මරණය සමඟ කරගත් ගිවිසුම කඩ කරන්නහු ය;</span></span> 
     </div> 
     <div class="q2"> <span class="verse v18" data-usfm="ISA.28.18"><span class="content">පාතාල ලෝකය සමඟ කරගත් එකඟත්වය අවලංගු කරන්නහු ය.</span></span> 
     </div> 
     <div class="q2"> <span class="verse v18" data-usfm="ISA.28.18"><span class="content">කඩාගෙන, බිඳගෙන එන විපත්තිය පැමිණි විට ඔබ එයින් ගසාගෙන යනු ලබන්නහු ය.</span></span> 
     </div> 
     <div class="q"> <span class="verse v18" data-usfm="ISA.28.18"><span class="content"> </span></span><span class="verse v19" data-usfm="ISA.28.19"><span class="label">19</span><span class="content">එයින් ඔබට නැවත නැවත, උදයක් උදයක් පාසා පහර වදින්නේ ය.</span></span> 
     </div> 
     <div class="q2"> <span class="verse v19" data-usfm="ISA.28.19"><span class="content">රෑ දාවල් දෙක්හි එය විඳින්න ඔබට සිදු වන්නේ ය.</span></span> 
     </div> 
     <div class="q2"> <span class="verse v19" data-usfm="ISA.28.19"><span class="content">මේ ගැන දෙවිඳුන්ගෙන් පණිවුඩයක් ලැබෙන සැම විට ම ඔබ භීතියෙන් ඇලළී යන්නහු ය.</span></span> 
     </div> 
     <div class="q"> <span class="verse v19" data-usfm="ISA.28.19"><span class="content"> </span></span><span class="verse v20" data-usfm="ISA.28.20"><span class="label">20</span><span class="content">ඔබ වනාහි දිගා වන්න බැරි ඇඳේ දිගා වීමට හදන, පටු ඇතිරිල්ල පොරවා ගන්න යන මිනිසා හා සමාන ය.</span></span> 
     </div> 
     <div class="q"> <span class="verse v20" data-usfm="ISA.28.20"><span class="content"> </span></span><span class="verse v21" data-usfm="ISA.28.21"><span class="label">21</span><span class="content"> </span><span class="content">සමිඳාණෝ තමන් කරන්න අදහස් කළ පුදුම ක්‍රියා මෙන් පෙනෙන දේ ඉෂ්ට කරන පිණිස,</span></span> 
     </div> 
     <div class="q2"> <span class="verse v21" data-usfm="ISA.28.21"><span class="content">පෙරාශිම් කන්දේ දී හා ගිබියොන් මිටියාවතේ දී සටන් කළාක් මෙන් සටන් කරන සේක.</span></span> 
     </div> 
     <div class="q2"> <span class="verse v21" data-usfm="ISA.28.21"><span class="content">එය අබිරහස් ක්‍රියාවකි.</span></span> 
     </div> 
     <div class="q"> <span class="verse v21" data-usfm="ISA.28.21"><span class="content"> </span></span><span class="verse v22" data-usfm="ISA.28.22"><span class="label">22</span><span class="content">මා ඔබට දෙන අනතුරු ඇඟවීම් ගැන ඉතින් සරදම් නොකරන්න.</span></span> 
     </div> 
     <div class="q2"> <span class="verse v22" data-usfm="ISA.28.22"><span class="content">ඔබේ අත්අඩංගු තවත් තද වනු ඇත.</span></span> 
     </div> 
     <div class="q2"> <span class="verse v22" data-usfm="ISA.28.22"><span class="content">මුළු දේශය විනාශ කිරීමට සව් බලැති සමිඳුන් කර ඇති තීරණය මා අසා ඇත.</span></span> 
     </div> 
     <div class="s1"> <span class="heading"><b>දෙවියන් වහන්සේගේ ප්‍රඥාව</b></span> 
     </div> 
     <div class="p"> <span class="verse v22" data-usfm="ISA.28.22"><span class="content"> </span></span><span class="verse v23" data-usfm="ISA.28.23"><span class="label">23</span><span class="content">ඔබ කන් යොමුකර මා කියන දේට සවන් දෙන්න;</span></span> 
     </div> 
     <div class="q2"> <span class="verse v23" data-usfm="ISA.28.23"><span class="content">මාගේ පණිවුඩය අසන්න.</span></span> 
     </div> 
     <div class="q"> <span class="verse v23" data-usfm="ISA.28.23"><span class="content"> </span></span><span class="verse v24" data-usfm="ISA.28.24"><span class="label">24</span><span class="content">කිසි ම ගොවියෙක් වපුරන පිණිස සෑම දා ම කෙත හාමින්, සූදානම් කරමින් කල් නොයවන්නේ ය.</span></span> 
     </div> 
     <div class="q"> <span class="verse v24" data-usfm="ISA.28.24"><span class="content"> </span></span><span class="verse v25" data-usfm="ISA.28.25"><span class="label">25</span><span class="content">කෙත සූදානම් කරගත් විට, ඔහු කොල්ලු හා දුරු එහි වපුරන්නේ ය.</span></span> 
     </div> 
     <div class="q2"> <span class="verse v25" data-usfm="ISA.28.25"><span class="content">තිරිඟු හා බාර්ලි පේළි වශයෙන් එහි සිටුවන්නේ ය.</span></span> 
     </div> 
     <div class="q2"> <span class="verse v25" data-usfm="ISA.28.25"><span class="content">කෙතේ මායිම්හි සෙසු වර්ගවල බීජ පැළ කරන්නේ ය.</span></span> 
     </div> 
     <div class="q"> <span class="verse v25" data-usfm="ISA.28.25"><span class="content"> </span></span><span class="verse v26" data-usfm="ISA.28.26"><span class="label">26</span><span class="content">දෙවිඳුන් ඔහුට උගන්වා ඇති බැවින් තමාගේ වැඩය කිරීමට ඔහු දනියි.</span></span> 
     </div> 
     <div class="q"> <span class="verse v26" data-usfm="ISA.28.26"><span class="content"> </span></span><span class="verse v27" data-usfm="ISA.28.27"><span class="label">27</span><span class="content">උළුහාල් සුද්ද කරන පිණිස බර මුගුරක් වත්, කරත්ත රෝදයක් වත් පාවිච්චි කරන්නේ නැත.</span></span> 
     </div> 
     <div class="q2"> <span class="verse v27" data-usfm="ISA.28.27"><span class="content">ඒ වෙනුවට සුදුසු ප්‍රමාණයේ සැහැල්ලු කෝටු පාවිච්චි කරයි.</span></span> 
     </div> 
     <div class="q"> <span class="verse v27" data-usfm="ISA.28.27"><span class="content"> </span></span><span class="verse v28" data-usfm="ISA.28.28"><span class="label">28</span><span class="content">ඔහු තිරිඟු පමණට වඩා පාගා ඒවා නාස්ති කරන්නේ නැත.</span></span> 
     </div> 
     <div class="q2"> <span class="verse v28" data-usfm="ISA.28.28"><span class="content">ධාන්‍ය කුඩු නොවන ලෙස රථයකින් ඒවා පාගන්න ඔහු දනියි.</span></span> 
     </div> 
     <div class="q"> <span class="verse v28" data-usfm="ISA.28.28"><span class="content"> </span></span><span class="verse v29" data-usfm="ISA.28.29"><span class="label">29</span><span class="content">මේ සියලු ප්‍රඥාව පැමිණෙන්නේ සව් බලැති දෙවිඳුන්ගෙන් ය.</span></span> 
     </div> 
     <div class="q2"> <span class="verse v29" data-usfm="ISA.28.29"><span class="content">එතුමන්ගේ සැලසුම් ප්‍රඥාවන්ත ය.</span></span> 
     </div> 
     <div class="q2"> <span class="verse v29" data-usfm="ISA.28.29"><span class="content">ඒවා නිරතුරු සාර්ථක වනු ඇත.</span></span> 
     </div> 
    </div> 
   </div> 
  </div>
 </body>
</html>