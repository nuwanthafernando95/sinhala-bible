<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch59" data-usfm="ISA.59">  
     <div class="s1"> <span class="heading"><b>පාප ගැන චෝදනා</b></span> 
     </div> 
     <div class="p"> <span class="content"> </span><span class="verse v1" data-usfm="ISA.59.1"><span class="label">1</span><span class="content">ගළවන්න බැරි වන ලෙස සමිඳුන්ගේ බලය දුබල වී නැත, නෑසෙන ලෙස එතුමන්ගේ කන බිහිරි වී නැත.</span></span> 
     </div> 
     <div class="q"> <span class="verse v1" data-usfm="ISA.59.1"><span class="content"> </span></span><span class="verse v2" data-usfm="ISA.59.2"><span class="label">2</span><span class="content">නුඹලා දෙවිඳුන්ගෙන් වෙන් ව සිටින්නේ නුඹලාගේ ම අපරාධ නිසා ය.</span></span> 
     </div> 
     <div class="q2"> <span class="verse v2" data-usfm="ISA.59.2"><span class="content">නුඹලා අයැදින විට එතුමන්ට නෑසෙන්නේ නුඹලාගේ පාප නිසා ය.</span></span> 
     </div> 
     <div class="q"> <span class="verse v2" data-usfm="ISA.59.2"><span class="content"> </span></span><span class="verse v3" data-usfm="ISA.59.3"><span class="label">3</span><span class="content">නුඹලාගේ අත්වල ලේ තැවරී ඇත.</span></span> 
     </div> 
     <div class="q2"> <span class="verse v3" data-usfm="ISA.59.3"><span class="content">නුඹලාගේ ඇඟිලි අපරාධවලින් කිළුටු වී ඇත;</span></span> 
     </div> 
     <div class="q2"> <span class="verse v3" data-usfm="ISA.59.3"><span class="content">තොල්වලින් නුඹලා බොරු කියා ඇත;</span></span> 
     </div> 
     <div class="q2"> <span class="verse v3" data-usfm="ISA.59.3"><span class="content">දිවෙන් නුඹලා නපුරු දේ පවසා ඇත.</span></span> 
     </div> 
     <div class="q"> <span class="verse v3" data-usfm="ISA.59.3"><span class="content"> </span></span><span class="verse v4" data-usfm="ISA.59.4"><span class="label">4</span><span class="content">යුක්ති සහගත නඩු කියන, අවංක සිතින් උසාවියට යන කෙනෙක් නැත.</span></span> 
     </div> 
     <div class="q2"> <span class="verse v4" data-usfm="ISA.59.4"><span class="content">ඔව්හු නිරර්ථක පැමිණිලි විශ්වාස කොට බොරු කියන්නෝ ය.</span></span> 
     </div> 
     <div class="q2"> <span class="verse v4" data-usfm="ISA.59.4"><span class="content">නපුර පිළිසිඳගෙන අයුක්තිය බිහි කරන්නෝ ය.</span></span> 
     </div> 
     <div class="q2"> <span class="verse v4" data-usfm="ISA.59.4"><span class="content">පොළොං බිජු රකින සේ,</span></span> 
     </div> 
     <div class="q"> <span class="verse v4" data-usfm="ISA.59.4"><span class="content"> </span></span><span class="verse v5" data-usfm="ISA.59.5"><span class="label">5</span><span class="content">මකුළු දැල් වියන සේ උපායයන් යොදන්නෝ ය.</span></span> 
     </div> 
     <div class="q2"> <span class="verse v5" data-usfm="ISA.59.5"><span class="content">පොළොං බිජු අනුභව කරන්නෝ නසින්නෝ ය.</span></span> 
     </div> 
     <div class="q2"> <span class="verse v5" data-usfm="ISA.59.5"><span class="content">බිජුවක් බිඳින විට එයින් තවත් පොළඟෙක් නික්ම එයි.</span></span> 
     </div> 
     <div class="q"> <span class="verse v5" data-usfm="ISA.59.5"><span class="content"> </span></span><span class="verse v6" data-usfm="ISA.59.6"><span class="label">6</span><span class="content">එහෙත්, ඒ උපායයන් ඇඳුම් සඳහා මකුළු දැල් වියාගැනීමක් මෙන් නිෂ්ඵල ය.</span></span> 
     </div> 
     <div class="q2"> <span class="verse v6" data-usfm="ISA.59.6"><span class="content">නුඹලාගේ වැඩ අපරාධ වැඩ ය.</span></span> 
     </div> 
     <div class="q2"> <span class="verse v6" data-usfm="ISA.59.6"><span class="content">නුඹලාගේ අත්වලින් නිතර බලහත්කාරකම් කරන්නහු ය.</span></span> 
     </div> 
     <div class="q"> <span class="verse v6" data-usfm="ISA.59.6"><span class="content"> </span></span><span class="verse v7" data-usfm="ISA.59.7"><span class="label">7</span><span class="content"> </span><span class="content">නපුරුකම් කිරීමට නුඹලා යුහුසුළු වන්නහු ය.</span></span> 
     </div> 
     <div class="q2"> <span class="verse v7" data-usfm="ISA.59.7"><span class="content">නිදොස් අයගේ ලේ වැගිරීමට ඉක්මන් වන්නහු ය.</span></span> 
     </div> 
     <div class="q2"> <span class="verse v7" data-usfm="ISA.59.7"><span class="content">නුඹලාගේ සිතුවිලි පාපතර සිතුවිලි ය.</span></span> 
     </div> 
     <div class="q2"> <span class="verse v7" data-usfm="ISA.59.7"><span class="content">නුඹලා යන යන තැන නාස්තිය හා විනාශය ඇති වේ.</span></span> 
     </div> 
     <div class="q"> <span class="verse v7" data-usfm="ISA.59.7"><span class="content"> </span></span><span class="verse v8" data-usfm="ISA.59.8"><span class="label">8</span><span class="content">සාම මාර්ගය නුඹලා නොදන්නහු ය.</span></span> 
     </div> 
     <div class="q2"> <span class="verse v8" data-usfm="ISA.59.8"><span class="content">නුඹලාගේ මාර්ගයේ යුක්තිය නැත.</span></span> 
     </div> 
     <div class="q2"> <span class="verse v8" data-usfm="ISA.59.8"><span class="content">නුඹලා ඇද මාවත් සාදාගෙන ඇත.</span></span> 
     </div> 
     <div class="q2"> <span class="verse v8" data-usfm="ISA.59.8"><span class="content">එහි ගමන් ගත් කිසිවෙක් සාමය නොදනිති.</span></span> 
     </div> 
     <div class="s1"> <span class="heading"><b>සෙනඟගේ පාපෝච්චාරණය</b></span> 
     </div> 
     <div class="p"> <span class="verse v8" data-usfm="ISA.59.8"><span class="content"> </span></span><span class="verse v9" data-usfm="ISA.59.9"><span class="label">9</span><span class="content">සෙනඟ මෙසේ කියති:</span></span> 
     </div> 
     <div class="q2"> <span class="verse v9" data-usfm="ISA.59.9"><span class="content">“යුක්තියත් දැහැමිකමත් අපෙන් දුරු ව තිබෙන්නේ මන්දැ යි අපි දනිමු.</span></span> 
     </div> 
     <div class="q2"> <span class="verse v9" data-usfm="ISA.59.9"><span class="content">අප එළිය සොයන නමුත්, ඇත්තේ අන්ධකාරය ය;</span></span> 
     </div> 
     <div class="q2"> <span class="verse v9" data-usfm="ISA.59.9"><span class="content">දීප්තිය සොයන නමුත්, අප යන්නේ කළුවරෙහි ය.</span></span> 
     </div> 
     <div class="q"> <span class="verse v9" data-usfm="ISA.59.9"><span class="content"> </span></span><span class="verse v10" data-usfm="ISA.59.10"><span class="label">10</span><span class="content">අන්ධයන් මෙන් අපි බිත්ති අත පත ගාමින් මඟ සොයමු.</span></span> 
     </div> 
     <div class="q2"> <span class="verse v10" data-usfm="ISA.59.10"><span class="content">ඉර මුදුන් වේලාවේ අපි අඳුරේ මෙන් පැකිළී, ජීවතුන් මැද මළවුන් මෙන් සිටිමු.</span></span> 
     </div> 
     <div class="q"> <span class="verse v10" data-usfm="ISA.59.10"><span class="content"> </span></span><span class="verse v11" data-usfm="ISA.59.11"><span class="label">11</span><span class="content">අපි සියල්ලෝ ම වලසුන් මෙන් ගොරවමු;</span></span> 
     </div> 
     <div class="q2"> <span class="verse v11" data-usfm="ISA.59.11"><span class="content">කොබෙයියන් මෙන් කෙඳිරි ගාමු.</span></span> 
     </div> 
     <div class="q2"> <span class="verse v11" data-usfm="ISA.59.11"><span class="content">අප යුක්තිය සෙව්වත් එය දක්නට නැත;</span></span> 
     </div> 
     <div class="q2"> <span class="verse v11" data-usfm="ISA.59.11"><span class="content">ගැළවීම ගැන බලා සිටියත් එය අපෙන් ඈත් ව තිබේ.</span></span> 
     </div> 
     <div class="q"> <span class="verse v11" data-usfm="ISA.59.11"><span class="content"> </span></span><span class="verse v12" data-usfm="ISA.59.12"><span class="label">12</span><span class="content">සමිඳුනි, ඔබට විරුද්ධ ව අපේ අපරාධ බොහෝ ය;</span></span> 
     </div> 
     <div class="q2"> <span class="verse v12" data-usfm="ISA.59.12"><span class="content">අපේ අපරාධ අපට විරුද්ධ ව සාක්ෂි දෙයි.</span></span> 
     </div> 
     <div class="q2"> <span class="verse v12" data-usfm="ISA.59.12"><span class="content">ඒවා අප සමඟ ය, අපේ පව් අපි දනිමු.</span></span> 
     </div> 
     <div class="q"> <span class="verse v12" data-usfm="ISA.59.12"><span class="content"> </span></span><span class="verse v13" data-usfm="ISA.59.13"><span class="label">13</span><span class="content">අපි ඔබට විරුද්ධ ව කැරලි ගසා, ඔබ ප්‍රතික්ෂේප කර අපේ දෙවිඳුන්ගේ මාර්ගයෙන් හැරී ගියෙමු.</span></span> 
     </div> 
     <div class="q2"> <span class="verse v13" data-usfm="ISA.59.13"><span class="content">අපි අනුන්ට පීඩා කර ඔබට විරුද්ධ ව කැරලි ගැසීමු.</span></span> 
     </div> 
     <div class="q2"> <span class="verse v13" data-usfm="ISA.59.13"><span class="content">අපේ සිතුවිලි වංක ය;</span></span> 
     </div> 
     <div class="q2"> <span class="verse v13" data-usfm="ISA.59.13"><span class="content">අපේ වචන බොරු ය.</span></span> 
     </div> 
     <div class="q"> <span class="verse v13" data-usfm="ISA.59.13"><span class="content"> </span></span><span class="verse v14" data-usfm="ISA.59.14"><span class="label">14</span><span class="content">යුක්තිය බැහැර කොට ඇත;</span></span> 
     </div> 
     <div class="q2"> <span class="verse v14" data-usfm="ISA.59.14"><span class="content">දැහැමිකම දුරින් දුරු වී ඇත.</span></span> 
     </div> 
     <div class="q2"> <span class="verse v14" data-usfm="ISA.59.14"><span class="content">සත්‍යය ප්‍රසිද්ධ තැන්වල වැටී බිඳී ඇත.</span></span> 
     </div> 
     <div class="q2"> <span class="verse v14" data-usfm="ISA.59.14"><span class="content">ඇත්තට තැනක් නැත.</span></span> 
     </div> 
     <div class="q"> <span class="verse v14" data-usfm="ISA.59.14"><span class="content"> </span></span><span class="verse v15" data-usfm="ISA.59.15"><span class="label">15</span><span class="content">සැබෑකම දක්නට නැත;</span></span> 
     </div> 
     <div class="q2"> <span class="verse v15" data-usfm="ISA.59.15"><span class="content">නපුර හෙළා දකින තැනැත්තා සොර මුළට ගොදුරක් වේ.</span></span> 
     </div> 
     <div class="q2"> <span class="verse v15" data-usfm="ISA.59.15"><span class="content">සමිඳාණෝ මේ දේ දැක, යුක්තිය නුවූ බැවින් අප්‍රසන්න වූ සේක.”</span></span> 
     </div> 
     <div class="s1"> <span class="heading"><b>සමිඳුන්ගේ පිහිට</b></span> 
     </div> 
     <div class="p"> <span class="verse v15" data-usfm="ISA.59.15"><span class="content"> </span></span><span class="verse v16" data-usfm="ISA.59.16"><span class="label">16</span><span class="content"> </span><span class="content">පීඩිතයන්ට උපකාර කිරීමට කිසිවෙකු නැති බව දැක එතුමාණෝ පුදුම වූ සේක.</span></span> 
     </div> 
     <div class="q2"> <span class="verse v16" data-usfm="ISA.59.16"><span class="content">එබැවින් එතුමාණෝ ඔවුන් ගැළවීමටත්, ඔවුන්ට ජය අත්පත් කර දීමටත් සිය බලය මෙහෙයවන සේක.</span></span> 
     </div> 
     <div class="q"> <span class="verse v16" data-usfm="ISA.59.16"><span class="content"> </span></span><span class="verse v17" data-usfm="ISA.59.17"><span class="label">17</span><span class="content"> </span><span class="content">එතුමාණෝ, යුක්තිය සන්නාහයක් මෙන් ද ජයග්‍රහණය යුද්ධ තොප්පිය මෙන් ද පළඳින සේක.</span></span> 
     </div> 
     <div class="q2"> <span class="verse v17" data-usfm="ISA.59.17"><span class="content">පළිගැනීම නමැති වස්ත්‍රයෙන් ද උදහස නමැති සළුවෙන් ද සැරසෙන සේක.</span></span> 
     </div> 
     <div class="q"> <span class="verse v17" data-usfm="ISA.59.17"><span class="content"> </span></span><span class="verse v18" data-usfm="ISA.59.18"><span class="label">18</span><span class="content">එතුමාණෝ ඔවුන්ගේ ක්‍රියා අනුව දඬුවම් කරන සේක.</span></span> 
     </div> 
     <div class="q2"> <span class="verse v18" data-usfm="ISA.59.18"><span class="content">විරෝධකරුවන්ට උදහස ද සතුරන්ට විපාක ද පමුණුවන සේක.</span></span> 
     </div> 
     <div class="q2"> <span class="verse v18" data-usfm="ISA.59.18"><span class="content">මුහුදුබඩ වසන්නන්ටත් එසේ ම කරන සේක.</span></span> 
     </div> 
     <div class="q"> <span class="verse v18" data-usfm="ISA.59.18"><span class="content"> </span></span><span class="verse v19" data-usfm="ISA.59.19"><span class="label">19</span><span class="content">එවිට නැගෙනහිර සිට බස්නාහිර දක්වා සියලු දෙන එතුමන්ගේ නමටත් බිය වන්නෝ ය.</span></span> 
     </div> 
     <div class="q2"> <span class="verse v19" data-usfm="ISA.59.19"><span class="content">එතුමන්ගේ තේජාලංකාරය දකින්නෝ ය;</span></span> 
     </div> 
     <div class="q2"> <span class="verse v19" data-usfm="ISA.59.19"><span class="content">එතුමාණෝ තද සුළඟක් මෙන් නැඟී වේගයෙන් ගලා යන දිය පාරක් මෙන් වඩින සේක.</span></span> 
     </div> 
     <div class="q"> <span class="verse v19" data-usfm="ISA.59.19"><span class="content"> </span></span><span class="verse v20" data-usfm="ISA.59.20"><span class="label">20</span><span class="content"> </span><span class="content">සමිඳාණෝ සෙනඟට මෙසේ වදාරන සේක:</span></span> 
     </div> 
     <div class="q2"> <span class="verse v20" data-usfm="ISA.59.20"><span class="content">“පාපයෙන් හැරෙන ජාකොබ්ගේ වංශයේ සියලු දෙනා ගළවන්නත්, ජෙරුසලමේ සිටින නුඹලා ආරක්ෂා කරන්නත් මම එන්නෙමි.</span></span> 
     </div> 
     <div class="p"> <span class="verse v20" data-usfm="ISA.59.20"><span class="content"> </span></span><span class="verse v21" data-usfm="ISA.59.21"><span class="label">21</span><span class="content">නුඹලා සමඟ මම ගිවිසුමක් කරන්නෙමි. එය මෙසේ ය. නුඹලා කෙරෙහි පවරා ඇති මාගේ ආත්මානුභාවය ද නුඹලාගේ මුවෙහි තබන ලද මාගේ වචන ද නුඹලාගේ මුඛයෙන් වත්, නුඹලාගේ දරුවන්ගේ මුඛයෙන් වත්, ඔවුන්ගේ දරුවන්ගේ මුඛයෙන් වත් මෙතැන් සිට සදාකාලයට ම පහ නොවන්නේ ය.”</span></span> 
     </div> 
    </div> 
   </div> 
  </div>
 </body>
</html>