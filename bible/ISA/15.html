<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch15" data-usfm="ISA.15">  
     <div class="s1"> <span class="heading"><b>මෝවබ් රටේ විනාශය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.15.1"><span class="label">1</span><span class="content"> </span><span class="content">මෝවබ් රට පිළිබඳ පණිවුඩය මෙය ය:</span></span> 
     </div> 
     <div class="q2"> <span class="verse v1" data-usfm="ISA.15.1"><span class="content">“එක රාත්‍රියක දී මෝවබ් දේශයෙහි ආර් හා තීර් පාළු කොට වනසන ලදී;</span></span> 
     </div> 
     <div class="q2"> <span class="verse v1" data-usfm="ISA.15.1"><span class="content">මෝවබ් දේශය පුරා විනාශය ඇත.</span></span> 
     </div> 
     <div class="q"> <span class="verse v1" data-usfm="ISA.15.1"><span class="content"> </span></span><span class="verse v2" data-usfm="ISA.15.2"><span class="label">2</span><span class="content">දීබොන් දේශයේ සෙනඟ ගිරිකුළු දේවාලවලට ගොස් හඬා වැලපෙන්නෝ ය.</span></span> 
     </div> 
     <div class="q2"> <span class="verse v2" data-usfm="ISA.15.2"><span class="content">නෙබෝ සහ මේදෙබා ගැන මෝවබ් වැලපෙන්නේ ය.</span></span> 
     </div> 
     <div class="q2"> <span class="verse v2" data-usfm="ISA.15.2"><span class="content">දුක් බරින් ඔවුන් තමන්ගේ හිස් මුඩු කර රැවුල් කපා ඇත.</span></span> 
     </div> 
     <div class="q"> <span class="verse v2" data-usfm="ISA.15.2"><span class="content"> </span></span><span class="verse v3" data-usfm="ISA.15.3"><span class="label">3</span><span class="content">වීථිවල සිටින සෙනඟ ගෝණි රෙදි ඇඳ සිටිති;</span></span> 
     </div> 
     <div class="q2"> <span class="verse v3" data-usfm="ISA.15.3"><span class="content">ඔව්හු සැම දෙන ම තමන්ගේ පියසි උඩ ද එළිමහන් ඉඩම්වල ද කඳුළු හළමින්, කෑමොරගසා විලාප කියති.</span></span> 
     </div> 
     <div class="q"> <span class="verse v3" data-usfm="ISA.15.3"><span class="content"> </span></span><span class="verse v4" data-usfm="ISA.15.4"><span class="label">4</span><span class="content">හෙෂ්බොන් හා එලෙයාලේ නගරවල සෙනඟ කෑගසති;</span></span> 
     </div> 
     <div class="q2"> <span class="verse v4" data-usfm="ISA.15.4"><span class="content">ඔවුන්ගේ හඬ ජහශ් දක්වා ඇසෙයි.</span></span> 
     </div> 
     <div class="q2"> <span class="verse v4" data-usfm="ISA.15.4"><span class="content">හේවායෝ පවා වෙවුලති.</span></span> 
     </div> 
     <div class="q2"> <span class="verse v4" data-usfm="ISA.15.4"><span class="content">ඔවුන්ගේ ධෛර්යය පහ වී ගොස් ඇත.</span></span> 
     </div> 
     <div class="q"> <span class="verse v4" data-usfm="ISA.15.4"><span class="content"> </span></span><span class="verse v5" data-usfm="ISA.15.5"><span class="label">5</span><span class="content">මාගේ සිත මෝවබ් නිසා කම්පා වෙයි.</span></span> 
     </div> 
     <div class="q2"> <span class="verse v5" data-usfm="ISA.15.5"><span class="content">එහි සෙනඟ ශෝවාර් හෙවත් එග්ලත්-ෂෙලිෂිය නගරයට පලා යති.</span></span> 
     </div> 
     <div class="q2"> <span class="verse v5" data-usfm="ISA.15.5"><span class="content">ඇතැමෙක් හඬ හඬා ලුහිත්හි ගොඩැල්ලේ නැඟී යති.</span></span> 
     </div> 
     <div class="q2"> <span class="verse v5" data-usfm="ISA.15.5"><span class="content">හොරොනායිම් මාර්ගයෙහි දී සමහරු මරහඬ දෙමින් කෑගසති.</span></span> 
     </div> 
     <div class="q"> <span class="verse v5" data-usfm="ISA.15.5"><span class="content"> </span></span><span class="verse v6" data-usfm="ISA.15.6"><span class="label">6</span><span class="content">නිම්රිම්හි ඔය සිඳී ගොස් පාළුකරයක් වී ඇත.</span></span> 
     </div> 
     <div class="q2"> <span class="verse v6" data-usfm="ISA.15.6"><span class="content">ඒ අසල තණ මැලවී ගොස් ඇත.</span></span> 
     </div> 
     <div class="q2"> <span class="verse v6" data-usfm="ISA.15.6"><span class="content">අමු කොළයක් දකින්න වත් නැත.</span></span> 
     </div> 
     <div class="q"> <span class="verse v6" data-usfm="ISA.15.6"><span class="content"> </span></span><span class="verse v7" data-usfm="ISA.15.7"><span class="label">7</span><span class="content">තමන් රැස් කරගත් දේපළ රැගෙන බට පඳුරු ඇති ඔය හරහා පලා යන්න සෙනඟ උත්සාහ කරති.</span></span> 
     </div> 
     <div class="q"> <span class="verse v7" data-usfm="ISA.15.7"><span class="content"> </span></span><span class="verse v8" data-usfm="ISA.15.8"><span class="label">8</span><span class="content">මුළු මෝවබ් දේශය පුරා කෑගැසීමේ හඬ ඇසේ;</span></span> 
     </div> 
     <div class="q2"> <span class="verse v8" data-usfm="ISA.15.8"><span class="content">එහි විලාප හඬ එග්ලයිම් හා බෙයෙර්-එලීම් නගර දක්වා ඇසේ.</span></span> 
     </div> 
     <div class="q"> <span class="verse v8" data-usfm="ISA.15.8"><span class="content"> </span></span><span class="verse v9" data-usfm="ISA.15.9"><span class="label">9</span><span class="content">දීමොන් නගරයේ ගඟ ලෙයින් පිරී ඇත.</span></span> 
     </div> 
     <div class="q2"> <span class="verse v9" data-usfm="ISA.15.9"><span class="content">ඊටත් වඩා භයානක දෙයක් එහි සෙනඟට කරන්න දෙවිඳුන් අදහස් කර ඇත.</span></span> 
     </div> 
     <div class="q2"> <span class="verse v9" data-usfm="ISA.15.9"><span class="content">මෝවබ් දේශයෙන් පලා යන අයත්, ඉතිරි ව සිටින සියලු දෙනාත් සිංහයන්ට ගොදුරු වෙති.”</span></span> 
     </div> 
    </div> 
   </div> 
  </div>
 </body>
</html>