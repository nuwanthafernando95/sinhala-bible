<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch21" data-usfm="ISA.21">  
     <div class="s1"> <span class="heading"><b>බබිලෝනියේ වැටීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.21.1"><span class="label">1</span><span class="content">බබිලෝනිය පිළිබඳ දේව ප්‍රකාශනය මෙසේ ය:</span></span> 
     </div> 
     <div class="q2"> <span class="verse v1" data-usfm="ISA.21.1"><span class="content">කාන්තාරය හරහා හමන සුළි සුළඟක් සේ භයානක දේශයකින් විනාශය පැමිණෙන්නේ ය.</span></span> 
     </div> 
     <div class="q"> <span class="verse v1" data-usfm="ISA.21.1"><span class="content"> </span></span><span class="verse v2" data-usfm="ISA.21.2"><span class="label">2</span><span class="content">කෲරතර සිද්ධීන් පිළිබඳ දර්ශනයක් මට ප්‍රකාශ කරන ලද්දේ ය.</span></span> 
     </div> 
     <div class="q2"> <span class="verse v2" data-usfm="ISA.21.2"><span class="content">එය කොල්ලයත්, විනාශයත් පිළිබඳ දර්ශනයකි.</span></span> 
     </div> 
     <div class="q2"> <span class="verse v2" data-usfm="ISA.21.2"><span class="content">ඒලාම් හමුදාවෙනි, පහර දෙව්!</span></span> 
     </div> 
     <div class="q2"> <span class="verse v2" data-usfm="ISA.21.2"><span class="content">මේදිය හමුදාවෙනි, නගර වටලාගනිව්!</span></span> 
     </div> 
     <div class="q2"> <span class="verse v2" data-usfm="ISA.21.2"><span class="content">බබිලෝනිය විසින් ඇති කරන ලද දුක් වේදනා දෙවිඳාණෝ කෙළවර කරන සේක.</span></span> 
     </div> 
     <div class="q"> <span class="verse v2" data-usfm="ISA.21.2"><span class="content"> </span></span><span class="verse v3" data-usfm="ISA.21.3"><span class="label">3</span><span class="content">මා දුටු සිහිනය මාගේ සිතෙහි ඉමහත් භීතියක් ද ස්ත්‍රියකට ඇතිවන ප්‍රසව වේදනාව වැනි වේදනාවක් ද ඇති කර තිබේ.</span></span> 
     </div> 
     <div class="q2"> <span class="verse v3" data-usfm="ISA.21.3"><span class="content">මම කන් නෑසෙන තරම් වේදනාවෙන් මිරිකී සිටිමි;</span></span> 
     </div> 
     <div class="q2"> <span class="verse v3" data-usfm="ISA.21.3"><span class="content">ඇස් නොපෙනෙන තරම් කැළඹී සිටිමි.</span></span> 
     </div> 
     <div class="q"> <span class="verse v3" data-usfm="ISA.21.3"><span class="content"> </span></span><span class="verse v4" data-usfm="ISA.21.4"><span class="label">4</span><span class="content">මාගේ හිස කරකැවේ;</span></span> 
     </div> 
     <div class="q2"> <span class="verse v4" data-usfm="ISA.21.4"><span class="content">භීතියෙන් මම වෙවුළමි;</span></span> 
     </div> 
     <div class="q2"> <span class="verse v4" data-usfm="ISA.21.4"><span class="content">සවස් වන තුරු මම බලාපොරොත්තුවෙන් බලා සිටිමි.</span></span> 
     </div> 
     <div class="q2"> <span class="verse v4" data-usfm="ISA.21.4"><span class="content">එහෙත්, සවස් වූ විට ඇති වූයේ භීතිය පමණකි.</span></span> 
     </div> 
     <div class="q"> <span class="verse v4" data-usfm="ISA.21.4"><span class="content"> </span></span><span class="verse v5" data-usfm="ISA.21.5"><span class="label">5</span><span class="content">භෝජන උත්සවයක් පිළියෙළ කරනු ලබන බවත්, අමුත්තන්ට අසුන් ගැනීමට බුමුතුරුණු තබන බවත්, ඔවුන් කමින් බොමින් සිටින බවත් ඒ දර්ශනයෙන් පෙනේ.</span></span> 
     </div> 
     <div class="q2"> <span class="verse v5" data-usfm="ISA.21.5"><span class="content">එවිට හදිසියේ ම, “නිලධාරියෙනි නැඟිටින්න, නුඹලාගේ පලිස් සූදානම් කරන්නැ”යි ආඥාවක් නික්මේ.</span></span> 
     </div> 
     <div class="q"> <span class="verse v5" data-usfm="ISA.21.5"><span class="content"> </span></span><span class="verse v6" data-usfm="ISA.21.6"><span class="label">6</span><span class="content">එවිට සමිඳාණෝ මට මෙසේ වදාළ සේක:</span></span> 
     </div> 
     <div class="q2"> <span class="verse v6" data-usfm="ISA.21.6"><span class="content">“නුඹ ගොස් මුරකාරයෙකු තබා, ඔහු දකින දේ දන්වන්න කියා ඔහුට කියන්න.</span></span> 
     </div> 
     <div class="q"> <span class="verse v6" data-usfm="ISA.21.6"><span class="content"> </span></span><span class="verse v7" data-usfm="ISA.21.7"><span class="label">7</span><span class="content">අසරුවන් දෙදෙන දෙදෙන බැගින් ද කොටළුවන් හා ඔටුවන් පිට යන මිනිසුන් ද ඔහු දුටුවොත්, එය සුපරීක්ෂාකාරීව නරඹන්න කියා ඔහුට කියන්න.”</span></span> 
     </div> 
     <div class="q"> <span class="verse v7" data-usfm="ISA.21.7"><span class="content"> </span></span><span class="verse v8" data-usfm="ISA.21.8"><span class="label">8</span><span class="content">මුරකරුවා ද, “ස්වාමීනි, මම රෑ දාවල් දෙක්හි මුර පළේ සිටියෙමි”යි කෑ ගසා කියන්නේ ය.</span></span> 
     </div> 
     <div class="q"> <span class="verse v8" data-usfm="ISA.21.8"><span class="content"> </span></span><span class="verse v9" data-usfm="ISA.21.9"><span class="label">9</span><span class="content"> </span><span class="content">හදිසියේම අසරුවන් දෙදෙන දෙදෙන පිට සෙනඟ පැමිණෙති;</span></span> 
     </div> 
     <div class="q2"> <span class="verse v9" data-usfm="ISA.21.9"><span class="content">මුරකරුවා ඒ පුවත පළ කරමින්, “බබිලෝනිය වැටිණි!</span></span> 
     </div> 
     <div class="q2"> <span class="verse v9" data-usfm="ISA.21.9"><span class="content">බබිලෝනිය වැටිණි!</span></span> 
     </div> 
     <div class="q2"> <span class="verse v9" data-usfm="ISA.21.9"><span class="content">ඇගේ දෙවිවරුන් වන කැපූ රූප සියල්ල ම කඩා බිඳදමන ලද්දේ ය”යි කියන්නේ ය.</span></span> 
     </div> 
     <div class="q"> <span class="verse v9" data-usfm="ISA.21.9"><span class="content"> </span></span><span class="verse v10" data-usfm="ISA.21.10"><span class="label">10</span><span class="content">මාගේ ඉශ්රායෙල් සෙනඟෙනි, නුඹලා කමතේ ගොයම් මෙන් මඩිනු ලැබුවහු ය.</span></span> 
     </div> 
     <div class="q2"> <span class="verse v10" data-usfm="ISA.21.10"><span class="content">එහෙත් දැන්, ඉශ්රායෙල්වරුන්ගේ දෙවි වන සව් බලැති සමිඳුන්ගෙන් මා ඇසූ ශුභ අස්න මම නුඹලාට දැනුම් දෙන්නෙමි.</span></span> 
     </div> 
     <div class="s1"> <span class="heading"><b>ඒදොම් ගැන දේව ප්‍රකාශනය</b></span> 
     </div> 
     <div class="p"> <span class="verse v10" data-usfm="ISA.21.10"><span class="content"> </span></span><span class="verse v11" data-usfm="ISA.21.11"><span class="label">11</span><span class="content">ඒදොම් ගැන දේව ප්‍රකාශනය මෙසේ ය:</span></span> 
     </div> 
     <div class="q2"> <span class="verse v11" data-usfm="ISA.21.11"><span class="content">සේයිර් සිට කෙනෙක් මට හඬගසා, “මුරකරුව, රාත්‍රිය ගෙවී යන්න තව කොතෙක් වේලා ඇද් ද?</span></span> 
     </div> 
     <div class="q2"> <span class="verse v11" data-usfm="ISA.21.11"><span class="content">එය ඉක්මනින් ගෙවී යනු ඇද්දැ”යි අසන්නේ ය.</span></span> 
     </div> 
     <div class="q"> <span class="verse v11" data-usfm="ISA.21.11"><span class="content"> </span></span><span class="verse v12" data-usfm="ISA.21.12"><span class="label">12</span><span class="content">“පහන් වේලාව එන්නේ ය;</span></span> 
     </div> 
     <div class="q2"> <span class="verse v12" data-usfm="ISA.21.12"><span class="content">රාත්‍රිය ද එන්නේ ය;</span></span> 
     </div> 
     <div class="q2"> <span class="verse v12" data-usfm="ISA.21.12"><span class="content">ඔබ අසන්න කැමැති නම්, යළි අවුත් අසන්නැ”යි ඔහු පිළිතුරු දෙන්නේ ය.</span></span> 
     </div> 
     <div class="s1"> <span class="heading"><b>අරාබිය ගැන දේව ප්‍රකාශනය</b></span> 
     </div> 
     <div class="p"> <span class="verse v12" data-usfm="ISA.21.12"><span class="content"> </span></span><span class="verse v13" data-usfm="ISA.21.13"><span class="label">13</span><span class="content">අරාබිය ගැන දේව ප්‍රකාශනය මෙසේ ය:</span></span> 
     </div> 
     <div class="q2"> <span class="verse v13" data-usfm="ISA.21.13"><span class="content">තවලම් කණ්ඩායම් වශයෙන් ගමන් කරන දෙදාන්වරුනි, අරාබියේ පාළු ප්‍රදේශයේ නුඹලා කඳවුරු බැඳගෙන සිටින්නහු ය.</span></span> 
     </div> 
     <div class="q"> <span class="verse v13" data-usfm="ISA.21.13"><span class="content"> </span></span><span class="verse v14" data-usfm="ISA.21.14"><span class="label">14</span><span class="content">නුඹලා වෙත පැමිණෙන පිපාසිත සෙනඟට බොන්න වතුර දෙන්න;</span></span> 
     </div> 
     <div class="q2"> <span class="verse v14" data-usfm="ISA.21.14"><span class="content">තේමා රටේ වැසියෙනි, නුඹලාගේ පිහිට සොයා පලා එන්නන්ට කන්න දෙන්න.</span></span> 
     </div> 
     <div class="q"> <span class="verse v14" data-usfm="ISA.21.14"><span class="content"> </span></span><span class="verse v15" data-usfm="ISA.21.15"><span class="label">15</span><span class="content">ඔව්හු කොපුවෙන් ඇදගත් කඩුවලින් ද තැත් කැවූ දුන්නෙන් ද යුද්ධයෙන් ඇති වන විනාශයෙන් ද ගැළවෙන පිණිස පලා යති.</span></span> 
     </div> 
     <div class="p"> <span class="verse v15" data-usfm="ISA.21.15"><span class="content"> </span></span><span class="verse v16" data-usfm="ISA.21.16"><span class="label">16</span><span class="content">එවිට සමිඳාණන් වහන්සේ මට මෙසේ වදාළ සේක: “හරියට තව අවුරුද්දකින් කේදාර්හි ගෝත්‍රවල බලය නැතිවී යන්නේ ය. </span></span><span class="verse v17" data-usfm="ISA.21.17"><span class="label">17</span><span class="content">දුනුවායෝ කේදාර්හි සිටින සෙනඟ අතරෙන් ඉතා නිර්භීත අය වෙති. එහෙත්, ඔවුන්ගෙන් ඉතිරි වන්නෝ ඉතා ස්වල්ප දෙනෙක් පමණි. ඉශ්රායෙල්වරුන්ගේ දෙවි ස්වාමීන් වන මම මෙසේ පවසන්නෙමි.”</span></span> 
     </div> 
    </div> 
   </div> 
  </div>
 </body>
</html>