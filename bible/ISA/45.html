<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch45" data-usfm="ISA.45">  
     <div class="s1"> <span class="heading"><b>සයිරස් රජකමට පත් කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.45.1"><span class="label">1</span><span class="content">සමිඳුන්ගේ අභිෂේක ලත් රජ්ජුරුවෝ සයිරස් ය.</span></span> 
     </div> 
     <div class="q2"> <span class="verse v1" data-usfm="ISA.45.1"><span class="content">ජාතීන් යටත් කිරීමටත්, රජවරුන්ගේ බලය බිඳලීමටත්, සමිඳාණෝ ඔහු සහායට ගත් සේක.</span></span> 
     </div> 
     <div class="q2"> <span class="verse v1" data-usfm="ISA.45.1"><span class="content">නැවත නොවැසෙන පිණිස නගරවල දොරටු සමිඳාණෝ විවෘත ව තබන සේක.</span></span> 
     </div> 
     <div class="q2"> <span class="verse v1" data-usfm="ISA.45.1"><span class="content">එතුමාණෝ සයිරස්ට මෙසේ වදාරන සේක:</span></span> 
     </div> 
     <div class="q"> <span class="verse v1" data-usfm="ISA.45.1"><span class="content"> </span></span><span class="verse v2" data-usfm="ISA.45.2"><span class="label">2</span><span class="content">“මම නුඹට පෙරටුවෙන් ගොස් කඳු සමතලා කොට, ලෝකඩ දොරටු බිඳදමා, යකඩ අගුල් කඩාදමන්නෙමි.</span></span> 
     </div> 
     <div class="q"> <span class="verse v2" data-usfm="ISA.45.2"><span class="content"> </span></span><span class="verse v3" data-usfm="ISA.45.3"><span class="label">3</span><span class="content">නුඹේ නම කියා කැඳවන්නේ ඉශ්රායෙල්වරුන්ගේ දෙවි සමිඳුන් වන මා බව නුඹ දැනගන්න පිණිස සඟවා ඇති වස්තු ද රහස් තැන්වල නිධාන ද නුඹට දෙන්නෙමි.</span></span> 
     </div> 
     <div class="q"> <span class="verse v3" data-usfm="ISA.45.3"><span class="content"> </span></span><span class="verse v4" data-usfm="ISA.45.4"><span class="label">4</span><span class="content">මා තෝරාගත් සෙනඟක් වන මාගේ සේවක ඉශ්රායෙල්වරුන්ට උපකාර කරන පිණිස මම නුඹ පත් කෙළෙමි.</span></span> 
     </div> 
     <div class="q"> <span class="verse v4" data-usfm="ISA.45.4"><span class="content"> </span></span><span class="verse v5" data-usfm="ISA.45.5"><span class="label">5</span><span class="content">මම සමිඳාණන් වහන්සේ ය;</span></span> 
     </div> 
     <div class="q2"> <span class="verse v5" data-usfm="ISA.45.5"><span class="content">අන් කෙනෙක් නැත.</span></span> 
     </div> 
     <div class="q2"> <span class="verse v5" data-usfm="ISA.45.5"><span class="content">මා හැර අන් දෙවි කෙනෙක් නැත.</span></span> 
     </div> 
     <div class="q2"> <span class="verse v5" data-usfm="ISA.45.5"><span class="content">නුඹ මා නොදන්න නමුත්, මම නුඹ ශක්තිමත් කරන්නෙමි.</span></span> 
     </div> 
     <div class="q"> <span class="verse v5" data-usfm="ISA.45.5"><span class="content"> </span></span><span class="verse v6" data-usfm="ISA.45.6"><span class="label">6</span><span class="content">මා එසේ කරන්නේ, මා හැර අන් දෙවි කෙනෙකු නැති බව නැගෙනහිර සිට බස්නාහිර දක්වා සිටින සියලු දෙනා දැනගන්න පිණිස ය.</span></span> 
     </div> 
     <div class="q2"> <span class="verse v6" data-usfm="ISA.45.6"><span class="content">මම සමිඳාණන් වහන්සේ ය, මා හැර අන් දෙවි කෙනෙක් නැත.</span></span> 
     </div> 
     <div class="q"> <span class="verse v6" data-usfm="ISA.45.6"><span class="content"> </span></span><span class="verse v7" data-usfm="ISA.45.7"><span class="label">7</span><span class="content">ආලෝකය දෙන්නේ මම ය;</span></span> 
     </div> 
     <div class="q2"> <span class="verse v7" data-usfm="ISA.45.7"><span class="content">අන්ධකාරය දෙන්නේත් මම ය;</span></span> 
     </div> 
     <div class="q2"> <span class="verse v7" data-usfm="ISA.45.7"><span class="content">සැපත දෙන්නේ මම ය;</span></span> 
     </div> 
     <div class="q2"> <span class="verse v7" data-usfm="ISA.45.7"><span class="content">විපත දෙන්නේත් මම ය.</span></span> 
     </div> 
     <div class="q2"> <span class="verse v7" data-usfm="ISA.45.7"><span class="content">මේ සියල්ල කරන්නේ ස්වාමීන් වන මම ය.</span></span> 
     </div> 
     <div class="q"> <span class="verse v7" data-usfm="ISA.45.7"><span class="content"> </span></span><span class="verse v8" data-usfm="ISA.45.8"><span class="label">8</span><span class="content">එම්බා අහස් තලය!</span></span> 
     </div> 
     <div class="q2"> <span class="verse v8" data-usfm="ISA.45.8"><span class="content">වැසි වලාකුළක් මෙන් දැහැමිකම වස්වන්න.</span></span> 
     </div> 
     <div class="q2"> <span class="verse v8" data-usfm="ISA.45.8"><span class="content">ගැළවීම හටගන්න පිණිස පොළොව විවර වේ වා!</span></span> 
     </div> 
     <div class="q2"> <span class="verse v8" data-usfm="ISA.45.8"><span class="content">විමුක්තියේ මල් ද එහි පිබිදේ වා!</span></span> 
     </div> 
     <div class="q2"> <span class="verse v8" data-usfm="ISA.45.8"><span class="content">ස්වාමීන් වන මම මෙය සිදු වන්න සලස්වන්නෙමි.”</span></span> 
     </div> 
     <div class="s1"> <span class="heading"><b>මැවීමේ හා ඉතිහාසයේ සමිඳාණන් වහන්සේ</b></span> 
     </div> 
     <div class="p"> <span class="verse v8" data-usfm="ISA.45.8"><span class="content"> </span></span><span class="verse v9" data-usfm="ISA.45.9"><span class="label">9</span><span class="content"> </span><span class="content">මැවුම්කරුන් සමඟ වාද කරන්නාට වන විපතක මහත!</span></span> 
     </div> 
     <div class="q2"> <span class="verse v9" data-usfm="ISA.45.9"><span class="content">කුඹල්කරුවා සමඟ බඳුන වාද කරයි ද?</span></span> 
     </div> 
     <div class="q2"> <span class="verse v9" data-usfm="ISA.45.9"><span class="content">නුඹ කරන්නේ කුමක් ද කියමින්, මැටි පිඬ එය අඹන්නාගෙන් විමසමින් පොරට සිට ඔහුගේ දස්කම ගැන චෝදනා කරයි ද?</span></span> 
     </div> 
     <div class="q"> <span class="verse v9" data-usfm="ISA.45.9"><span class="content"> </span></span><span class="verse v10" data-usfm="ISA.45.10"><span class="label">10</span><span class="content">නුඹ ජනිත කරන්නේ කුමක් ද කියා පියාට කියන දරුවෙකුට ද නුඹ බිහි කරන්නේ කුමක් ද කියා මවට කියන බිළිඳෙකුට ද වන විපතක මහත!</span></span> 
     </div> 
     <div class="q"> <span class="verse v10" data-usfm="ISA.45.10"><span class="content"> </span></span><span class="verse v11" data-usfm="ISA.45.11"><span class="label">11</span><span class="content">ඉශ්රායෙල්වරුන්ගේ මැවුම්කාර සුවිශුද්ධ සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v11" data-usfm="ISA.45.11"><span class="content">“මාගේ දරුවන් ගැන මාගෙන් ප්‍රශ්න කරන්න වත්, මා කළ යුතු දේ ගැන මට කියා දෙන්න වත් නුඹලාට අයිතියක් කොහෙන් ද?</span></span> 
     </div> 
     <div class="q"> <span class="verse v11" data-usfm="ISA.45.11"><span class="content"> </span></span><span class="verse v12" data-usfm="ISA.45.12"><span class="label">12</span><span class="content">පොළොව නිර්මාණය කෙළේ මම ය;</span></span> 
     </div> 
     <div class="q2"> <span class="verse v12" data-usfm="ISA.45.12"><span class="content">ඒ පිට මිනිසුන් මැව්වේ මම ය;</span></span> 
     </div> 
     <div class="q2"> <span class="verse v12" data-usfm="ISA.45.12"><span class="content">අහස විදහා පෑවේ මම ය;</span></span> 
     </div> 
     <div class="q2"> <span class="verse v12" data-usfm="ISA.45.12"><span class="content">ආකාශ වස්තූන් හසුරුවන්නේත් මම ය,</span></span> 
     </div> 
     <div class="q"> <span class="verse v12" data-usfm="ISA.45.12"><span class="content"> </span></span><span class="verse v13" data-usfm="ISA.45.13"><span class="label">13</span><span class="content">මාගේ අරමුණ ඉටු කරන පිණිසත්, සියල්ල මනා සේ සකස් කරන පිණිසත් මම සයිරස් උනන්දු කරවීමි.</span></span> 
     </div> 
     <div class="q2"> <span class="verse v13" data-usfm="ISA.45.13"><span class="content">ඔහු යන මාර්ගය සමතලා කරන්නෙමි;</span></span> 
     </div> 
     <div class="q2"> <span class="verse v13" data-usfm="ISA.45.13"><span class="content">මගේ නගරය ඔහු ගොඩනඟා වස්තුවක් හෝ අල්ලසක් හෝ නොගෙන වහල් වූවන් මුදාගෙන එනු ඇත.”</span></span> 
     </div> 
     <div class="s1"> <span class="heading"><b>ජාතීහු සමිඳුන් පිළිගනිති</b></span> 
     </div> 
     <div class="p"> <span class="verse v13" data-usfm="ISA.45.13"><span class="content"> </span></span><span class="verse v14" data-usfm="ISA.45.14"><span class="label">14</span><span class="content">සමිඳාණෝ ඉශ්රායෙල්වරුන්ට මෙසේ වදාරන සේක:</span></span> 
     </div> 
     <div class="q2"> <span class="verse v14" data-usfm="ISA.45.14"><span class="content">“මිසරයේ හා එතියෝපියාවේ වස්තු සම්භාරය නුඹලාට අයිති වනු ඇත.</span></span> 
     </div> 
     <div class="q2"> <span class="verse v14" data-usfm="ISA.45.14"><span class="content">උස මිනිසුන් වන ෂෙබාවරු නුඹලා වෙත පැමිණ නුඹලාගේ වහල්ලු වන්නෝ ය.</span></span> 
     </div> 
     <div class="q2"> <span class="verse v14" data-usfm="ISA.45.14"><span class="content">ඔව්හු නුඹලා පසුපස්සේ දම්වැල්වලින් බඳිනු ලැබ නුඹලා වෙත පැමිණ වැඳ වැටී, ‘සැබැවින් ම ඔබ වෙත දෙවිඳාණෝ වැඩ සිටින සේක.</span></span> 
     </div> 
     <div class="q2"> <span class="verse v14" data-usfm="ISA.45.14"><span class="content">එතුමාණන් හැර වෙන දෙවි කෙනෙක් නැතැ යි කන්නලව් කරන්නෝ ය.</span></span> 
     </div> 
     <div class="q"> <span class="verse v14" data-usfm="ISA.45.14"><span class="content"> </span></span><span class="verse v15" data-usfm="ISA.45.15"><span class="label">15</span><span class="content">සිය සෙනඟ ගළවන ඉශ්රායෙල්වරුන්ගේ දෙවිඳාණෝ සැබැවින් ම නොපෙනී සිටින දෙවි කෙනෙකැ’යි කියන්නෝ ය.</span></span> 
     </div> 
     <div class="q"> <span class="verse v15" data-usfm="ISA.45.15"><span class="content"> </span></span><span class="verse v16" data-usfm="ISA.45.16"><span class="label">16</span><span class="content">දේව රූප සාදන සියල්ලෝ ම ලජ්ජාවටත්, නින්දාවටත් පත් ව වියවුල් බවට පැමිණෙන්නෝ ය.</span></span> 
     </div> 
     <div class="q"> <span class="verse v16" data-usfm="ISA.45.16"><span class="content"> </span></span><span class="verse v17" data-usfm="ISA.45.17"><span class="label">17</span><span class="content">එහෙත්, ඉශ්රායෙල්වරු සමිඳුන් විසින් ගළවනු ලැබූ හ.</span></span> 
     </div> 
     <div class="q2"> <span class="verse v17" data-usfm="ISA.45.17"><span class="content">ඔවුන්ගේ ජයග්‍රහණය සදහට ම පවතින්නේ ය.</span></span> 
     </div> 
     <div class="q2"> <span class="verse v17" data-usfm="ISA.45.17"><span class="content">සෙනඟ ලජ්ජාවටත්, නින්දාවටත් කිසි කලක නොපැමිණෙති.</span></span> 
     </div> 
     <div class="q"> <span class="verse v17" data-usfm="ISA.45.17"><span class="content"> </span></span><span class="verse v18" data-usfm="ISA.45.18"><span class="label">18</span><span class="content">සගලෝ මැවූ, පොළොව සාදා එය නිම කළ, පාළු ඉඩමක් ලෙස නොව, විසුමට තැනක් ලෙස පොළොව මැවූ එක ම දෙවි වන සමිඳාණෝ මෙලෙස වදාරන සේක:</span></span> 
     </div> 
     <div class="q2"> <span class="verse v18" data-usfm="ISA.45.18"><span class="content">“මම සමිඳුන් වෙමි;</span></span> 
     </div> 
     <div class="q2"> <span class="verse v18" data-usfm="ISA.45.18"><span class="content">හුදෙක් මා හැර අන් දෙවි කෙනෙක් නැත.</span></span> 
     </div> 
     <div class="q"> <span class="verse v18" data-usfm="ISA.45.18"><span class="content"> </span></span><span class="verse v19" data-usfm="ISA.45.19"><span class="label">19</span><span class="content">මා කතා කෙළේ රහසින් නොවේ;</span></span> 
     </div> 
     <div class="q2"> <span class="verse v19" data-usfm="ISA.45.19"><span class="content">ලොවේ අඳුරු තැනක දී නොවේ.</span></span> 
     </div> 
     <div class="q2"> <span class="verse v19" data-usfm="ISA.45.19"><span class="content">අවුල් වියවුල් ඇති තැනක දී මා සොයන්න ඉශ්රායෙල්වරුන්ට නොකීවෙමි.</span></span> 
     </div> 
     <div class="q2"> <span class="verse v19" data-usfm="ISA.45.19"><span class="content">මම සමිඳු වෙමි;</span></span> 
     </div> 
     <div class="q2"> <span class="verse v19" data-usfm="ISA.45.19"><span class="content">මම සත්‍යය වදාරමි;</span></span> 
     </div> 
     <div class="q2"> <span class="verse v19" data-usfm="ISA.45.19"><span class="content">මම යුක්තිය ප්‍රකාශ කරමි.”</span></span> 
     </div> 
     <div class="s1"> <span class="heading"><b>සමිඳාණන් වහන්සේ හා බබිලෝනියේ පිළිම</b></span> 
     </div> 
     <div class="q"> <span class="verse v19" data-usfm="ISA.45.19"><span class="content"> </span></span><span class="verse v20" data-usfm="ISA.45.20"><span class="label">20</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v20" data-usfm="ISA.45.20"><span class="content">“ජාතීන් අතරේ ගැළවී සිටින සියල්ලෙනි, එක් රැස් ව ළඟා වෙත් වා!</span></span> 
     </div> 
     <div class="q2"> <span class="verse v20" data-usfm="ISA.45.20"><span class="content">ලී රූප උසුලාගෙන යන, ගැළවීම ගෙන දෙන්න නොහැකි, දෙවිවරුන් යදින අයට නැණ නුවණ නැත.</span></span> 
     </div> 
     <div class="q"> <span class="verse v20" data-usfm="ISA.45.20"><span class="content"> </span></span><span class="verse v21" data-usfm="ISA.45.21"><span class="label">21</span><span class="content">ඉදිරියට අවුත් නුඹලාගේ නඩුව දන්වා එකිනෙකා සමඟ මන්ත්‍රණය කරගනිත් වා!</span></span> 
     </div> 
     <div class="q2"> <span class="verse v21" data-usfm="ISA.45.21"><span class="content">සිදුවන්න යන දේ බොහෝ ඉහත දී කීවේ කවරෙක් ද?</span></span> 
     </div> 
     <div class="q2"> <span class="verse v21" data-usfm="ISA.45.21"><span class="content">එසේ කෙළේ සමිඳාණන් වන මම නොවෙම් ද?</span></span> 
     </div> 
     <div class="q2"> <span class="verse v21" data-usfm="ISA.45.21"><span class="content">මා හැර අන් දෙවි කෙනෙක් නැත.</span></span> 
     </div> 
     <div class="q2"> <span class="verse v21" data-usfm="ISA.45.21"><span class="content">මම ධර්මිෂ්ඨ ගැළවුම්කාර දෙවිඳාණෝ ය;</span></span> 
     </div> 
     <div class="q2"> <span class="verse v21" data-usfm="ISA.45.21"><span class="content">වෙන දෙවි කෙනෙක් ඇත්තේ ම නැත,</span></span> 
     </div> 
     <div class="q"> <span class="verse v21" data-usfm="ISA.45.21"><span class="content"> </span></span><span class="verse v22" data-usfm="ISA.45.22"><span class="label">22</span><span class="content">ලෝ වැසි සියල්ලෙනි, මා වෙත එන්න;</span></span> 
     </div> 
     <div class="q2"> <span class="verse v22" data-usfm="ISA.45.22"><span class="content">දැන් මාගේ ගැළවීම ලබාගන්න.</span></span> 
     </div> 
     <div class="q2"> <span class="verse v22" data-usfm="ISA.45.22"><span class="content">මා හැර අන් දෙවි කෙනෙක් නොමැත.</span></span> 
     </div> 
     <div class="q"> <span class="verse v22" data-usfm="ISA.45.22"><span class="content"> </span></span><span class="verse v23" data-usfm="ISA.45.23"><span class="label">23</span><span class="content"> </span><span class="content">මාගේ මුවින් ගිලිහෙන කිසිදු වචනයක් වෙනස් නොවේ;</span></span> 
     </div> 
     <div class="q2"> <span class="verse v23" data-usfm="ISA.45.23"><span class="content">එය සත්‍යයකි.</span></span> 
     </div> 
     <div class="q2"> <span class="verse v23" data-usfm="ISA.45.23"><span class="content">‘සියලු දණ හිස් මට නැමෙන බව, සියලු දිව් මා ගැන දිවුරන බව සහතික ලෙස දිවුරා කියමි.’</span></span> 
     </div> 
     <div class="q"> <span class="verse v23" data-usfm="ISA.45.23"><span class="content"> </span></span><span class="verse v24" data-usfm="ISA.45.24"><span class="label">24</span><span class="content">මා තුළින් පමණක් ශක්තිය හා දැහැමිකම ඇති වේ යයි ඔවුන් කියනු ඇත.</span></span> 
     </div> 
     <div class="q2"> <span class="verse v24" data-usfm="ISA.45.24"><span class="content">මට විරුද්ධ ව නැඟිටින අය නින්දා දුක් විඳිනු ඇත.</span></span> 
     </div> 
     <div class="q"> <span class="verse v24" data-usfm="ISA.45.24"><span class="content"> </span></span><span class="verse v25" data-usfm="ISA.45.25"><span class="label">25</span><span class="content">ඉශ්රායෙල්වරුන්ගේ සකල පරපුර මා තුළින් දමිටු කරනු ලැබ මා හට පැසසුම් දෙනු ඇත.”</span></span> 
     </div> 
    </div> 
   </div> 
  </div>
 </body>
</html>