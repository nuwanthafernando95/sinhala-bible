<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch7" data-usfm="ISA.7">  
     <div class="s1"> <span class="heading"><b>ආහාස් රජුට පණිවුඩය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.7.1"><span class="label">1</span><span class="content"> </span><span class="content">උශ්ශියාගේ මුණුබුරා වූ ද ජෝතාම්ගේ පුත්‍රයා වූ ද ආහාස් ජුදාහි රජකම් කරන කාලයේ දී යුද්ධයක් හටගත්තේ ය. සිරියාවේ රජ වූ රෙශීන් ද රෙමලියාගේ පුත්‍ර වූ ඉශ්රායෙල්හි රජ වූ පෙකා ද ජෙරුසලමට විරුද්ධ ව යුද්ධ කළ නමුත් ජයගන්න නොහැකි විය.</span></span> 
     </div> 
     <div class="p"> <span class="verse v1" data-usfm="ISA.7.1"><span class="content"> </span></span><span class="verse v2" data-usfm="ISA.7.2"><span class="label">2</span><span class="content">සිරියාවේ හමුදා ඉශ්රායෙල් දේශයට පිවිස සිටින බව ජුදාවේ රජුට දන්වන ලදී. එවිට රජ ද සෙනඟ ද සුළඟට සැලෙන ගස් මෙන් චංචල වූ හ.</span></span> 
     </div> 
     <div class="p"> <span class="verse v2" data-usfm="ISA.7.2"><span class="content"> </span></span><span class="verse v3" data-usfm="ISA.7.3"><span class="label">3</span><span class="content">එකල සමිඳාණන් වහන්සේ යෙසායාට මෙසේ වදාළ සේක: “නුඹේ පුත්‍ර ෂෙයාර්-යාෂුබ් සමඟ ආහාස් රජු හමු වන්න යන්න. ඉහළ පොකුණෙන් වතුර ගෙනෙන කාණුවේ කෙළවර ඇති අපුල්ලන්නන්ගේ පිටියේ පිහිටි මාවතේ දී ඔහු නුඹට හමුවනු ඇත. </span></span><span class="verse v4" data-usfm="ISA.7.4"><span class="label">4</span><span class="content">පරීක්ෂාකාරී ව, සන්සුන් ව, නිර්භය ව, නොකැළඹී සිටින්න ඔහුට කියන්න. රෙශීන් සහ සිරියන්වරුන්ගේත්, රෙමලියාගේ පුත්‍රයාගේත් කෝපාග්නිය දුම් නඟින ගිනිපෙනෙලි දෙකක් වැනි ය. එහි භය වන්න කිසි දෙයක් නැත. </span></span><span class="verse v5" data-usfm="ISA.7.5"><span class="label">5</span><span class="content">සිරියන්වරුන් ඉශ්රායෙල් හා එහි රජු සමඟ ඔබට විරුද්ධ ව කුමන්ත්‍රණය කර ඇත. </span></span><span class="verse v6" data-usfm="ISA.7.6"><span class="label">6</span><span class="content">ඔව්හු ජුදාට විරුද්ධ ව ආක්‍රමණය කොට, සෙනඟ බියගන්වා ඔවුන්ගේ පක්ෂයට බඳවාගෙන, ටාබෙයෙල්ගේ පුත්‍රයා රජකමට පත් කරන්න අදහස් කරති. </span></span><span class="verse v7" data-usfm="ISA.7.7"><span class="label">7</span><span class="content">එහෙත්, එය කිසි කලෙක සිදු නොවන බව ස්වාමීන් වන මම කියමි. </span></span><span class="verse v8" data-usfm="ISA.7.8"><span class="label">8</span><span class="content">මන්ද, සිරියාව දමස්කයට වඩා බලවත් නොවේ; දමස්කය රෙශීන් රජුට වඩා බලවත් නොවේ. ඉශ්රායෙල් සම්බන්ධයෙන් කිව යුත්තේ, හැටපස් වසරකින් ජාතියක් වශයෙන් එයට පවතින්නට නොහැකි වන ලෙස සුණු විසුණු කරනු ලබන බව ය. </span></span><span class="verse v9" data-usfm="ISA.7.9"><span class="label">9</span><span class="content">ඉශ්රායෙල් සමාරිය නම් නගරයට වඩා බලවත් නොවේ; සමාරිය පෙකා රජුට වඩා බලවත් නොවේ. නුඹේ විශ්වාසය ස්ථිර නොවේ නම්, නුඹේ පැවැත්ම ස්ථිර වන්නේ නැත.”</span></span> 
     </div> 
     <div class="s1"> <span class="heading"><b>එම්මානුවෙල් නම් ලකුණ</b></span> 
     </div> 
     <div class="p"> <span class="verse v9" data-usfm="ISA.7.9"><span class="content"> </span></span><span class="verse v10" data-usfm="ISA.7.10"><span class="label">10</span><span class="content">සමිඳාණන් වහන්සේ ආහාස්ට තවත් පණිවුඩයක් යවමින්, </span></span><span class="verse v11" data-usfm="ISA.7.11"><span class="label">11</span><span class="content">“නුඹට ලකුණක් දෙන ලෙස නුඹේ දෙවි සමිඳාණන් වහන්සේගෙන් ඉල්ලන්න; ගැඹුරු පාතාලයෙන් හෝ ඉහළ අහසෙන් හෝ එය පැමිණෙන ලෙස ඉල්ලන්නැ”යි වදාළ සේක.</span></span> 
     </div> 
     <div class="p"> <span class="verse v11" data-usfm="ISA.7.11"><span class="content"> </span></span><span class="verse v12" data-usfm="ISA.7.12"><span class="label">12</span><span class="content">එහෙත්, ආහාස් උත්තර දෙමින්, “මම නොඉල්ලමි; සමිඳාණන් වහන්සේ පරීක්ෂා නොකරමි”යි කී ය.</span></span> 
     </div> 
     <div class="p"> <span class="verse v12" data-usfm="ISA.7.12"><span class="content"> </span></span><span class="verse v13" data-usfm="ISA.7.13"><span class="label">13</span><span class="content">එයට යෙසායා මෙසේ පිළිතුරු දුන්නේ ය: “එම්බා දාවිත්ගේ වංශය, දැන් සවන් දෙන්න; නුඹලා මාගේ දෙවියන් වහන්සේගේ ඉවසීම වෙහෙසන්නේ, නුඹලා මනුෂ්‍යයන්ගේ ඉවසීම වෙහෙසනවා මදිවාට ද? </span></span><span class="verse v14" data-usfm="ISA.7.14"><span class="label">14</span><span class="content">සමිඳාණන් වහන්සේ ම නුඹලාට ලකුණක් දෙන සේක. බලන්න, කන්‍යාවක් පිළිසිඳගෙන පුත්‍රයෙකු බිහි කරන්නී ය; එම්මානුවෙල් යන නම ඔහුට තබන්නී ය. </span></span><span class="verse v15" data-usfm="ISA.7.15"><span class="label">15</span><span class="content">නපුර එපාකර යහපත තෝරාගැනීමට තරම් ඔහුට තේරුම් පැහැදුම් ඇති වූ කල ඔහු දීකිරිත් මී පැණිත් වළඳන්නේ ය. </span></span><span class="verse v16" data-usfm="ISA.7.16"><span class="label">16</span><span class="content">ඒ කාලය පැමිණෙන්න පෙර නුඹව තැති ගන්වන ඒ රජවරුන් දෙදෙනාගේ දේශයෝ පාළු වන්නෝ ය.</span></span> 
     </div> 
     <div class="p"> <span class="verse v16" data-usfm="ISA.7.16"><span class="content"> </span></span><span class="verse v17" data-usfm="ISA.7.17"><span class="label">17</span><span class="content">“ඉශ්රායෙල් රාජ්‍යය ජුදාවෙන් වෙන් වූ කාලයේ පටන් නුවූ විරූ අන්දමේ දුක් කරදර සමිඳාණන් වහන්සේ නුඹ පිටත්, නුඹේ සෙනඟ පිටත්, මුළු රජ පවුල පිටත් පමුණුවන සේක. උන් වහන්සේ අසිරියාවේ රජු නුඹට විරුද්ධ ව එවන සේක.”</span></span> 
     </div> 
     <div class="s1"> <span class="heading"><b>අසිරියාව විසින් වටලනු ලැබීම</b></span> 
     </div> 
     <div class="p"> <span class="verse v17" data-usfm="ISA.7.17"><span class="content"> </span></span><span class="verse v18" data-usfm="ISA.7.18"><span class="label">18</span><span class="content">“ඒ කාලය පැමිණි විට සමිඳාණන් වහන්සේ නයිල් ගඟ අසබඩ සිටින මිසර වාසීන්ට මැස්සන් සේ පැමිණීමටත්, අසිරියන්වරුන්ට තමන්ගේ දේශයෙන් මීමැස්සන් සේ පැමිණීමටත් සංඥාකර හඬගසනවා ඇත. </span></span><span class="verse v19" data-usfm="ISA.7.19"><span class="label">19</span><span class="content">ඔව්හු සියල්ලෝ ම අවුත්, පාළු මිටියාවත්වල ද පර්වත විවරවල ද සියලු කටු ගස්වල ද සෑම තණ බිම්වල ද රැඳෙන්නෝ ය.</span></span> 
     </div> 
     <div class="p"> <span class="verse v19" data-usfm="ISA.7.19"><span class="content"> </span></span><span class="verse v20" data-usfm="ISA.7.20"><span class="label">20</span><span class="content">“ඒ කාලය පැමිණි විට සමිඳාණන් වහන්සේ විසින් යුප්‍රටීස් ගඟට එගොඩින් කරණවෑමියෙකු එනම්, අසිරියාවේ රජු කුලියට ගෙන්වා ගෙන, ඔහු ලවා නුඹේ හිසේ ද සිරුරේ ද කේශ හා රැවුල් බූගාවනු ලබන්නේ ය.</span></span> 
     </div> 
     <div class="p"> <span class="verse v20" data-usfm="ISA.7.20"><span class="content"> </span></span><span class="verse v21" data-usfm="ISA.7.21"><span class="label">21</span><span class="content">“ඒ කාලය පැමිණි විට ගොවියෙක් එළ නෑම්බියකුත්, බැටළුවන් දෙදෙනෙකුත් පමණක් තබාගෙන </span></span><span class="verse v22" data-usfm="ISA.7.22"><span class="label">22</span><span class="content">උන් දෙන කිරි බොහෝ නිසා දීකිරි කන්නේ ය. දේශයේ ඉතිරි ව සිටින සියල්ලෝ ද දීකිරි සහ මී පැණි කන්නෝ ය.</span></span> 
     </div> 
     <div class="p"> <span class="verse v22" data-usfm="ISA.7.22"><span class="content"> </span></span><span class="verse v23" data-usfm="ISA.7.23"><span class="label">23</span><span class="content">“ඒ කාලය පැමිණි විට රිදී මිළ දහසක් වටින මිදි වැල් දහසක් ඇති සෑම මිදි වතුවල කටු ගස් ද ගොකටු ද හටගැනෙනු ඇත. </span></span><span class="verse v24" data-usfm="ISA.7.24"><span class="label">24</span><span class="content">ඊගස් හා දුනු ඇති ව මිස එහි යන්නට කිසිවෙකුට ධෛර්යය ඇති නොවේ. මන්ද, දේශය මුළුල්ලේ කටු ගස් ද ගොකටු ද ඇති වන්නේ ය. </span></span><span class="verse v25" data-usfm="ISA.7.25"><span class="label">25</span><span class="content">කලින් වගා කරන ලද කඳු වුවත් කටු ගස් සහ ඉබාගාතේ යන ගොකටුවලින් වැසී යන්නේ ය. ඒවාට බිය නිසා කිසිවෙක් එහි නොයති. එය ඉබාගාතේ යන ගවයන් හා බැටළුවන් ගොදුරු කන ස්ථානයක් වන්නේ ය.”</span></span> 
     </div> 
    </div> 
   </div> 
  </div>
 </body>
</html>