<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch51" data-usfm="ISA.51">  
     <div class="s1"> <span class="heading"><b>සමිඳුන්ගේ සැනසිලි වචන</b></span> 
     </div> 
     <div class="p"> <span class="content"> </span><span class="verse v1" data-usfm="ISA.51.1"><span class="label">1</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.51.1"><span class="content">“දැහැමි ලෙස ජීවත්වෙමින් සමිඳුන් සොයා යන්නෙනි, නුඹලා නෙළාගනු ලැබුවේ කුමන පර්වතයකින් ද කියාත්, නුඹලා හාරා ගනු ලැබුවේ කුමන ගල්වළකින් ද කියාත් සිතා බලන්න.</span></span> 
     </div> 
     <div class="q"> <span class="verse v1" data-usfm="ISA.51.1"><span class="content"> </span></span><span class="verse v2" data-usfm="ISA.51.2"><span class="label">2</span><span class="content">නුඹලාගේ ආදි පිය වූ ආබ්‍රහම් ද නුඹලා ප්‍රසූත කළ සාරා ද ගැන සිතා බලන්න.</span></span> 
     </div> 
     <div class="q2"> <span class="verse v2" data-usfm="ISA.51.2"><span class="content">මා ආබ්‍රහම් කැඳෙවු විට ඔහුට දරු සම්පතක් නො වී ය.</span></span> 
     </div> 
     <div class="q2"> <span class="verse v2" data-usfm="ISA.51.2"><span class="content">එහෙත්, මම ඔහුට ආශීර්වාද කර දරු පරපුරක් දිනිමි.</span></span> 
     </div> 
     <div class="q"> <span class="verse v2" data-usfm="ISA.51.2"><span class="content"> </span></span><span class="verse v3" data-usfm="ISA.51.3"><span class="label">3</span><span class="content">සමිඳාණෝ සියොන්ටත්, එහි නටබුන්වලටත් අනුකම්පා කරන සේක.</span></span> 
     </div> 
     <div class="q2"> <span class="verse v3" data-usfm="ISA.51.3"><span class="content">ඇගේ වනාන්තරය, ඒදන් උයන මෙන් ද ඇගේ කාන්තාරය සමිඳුන්ගේ උයන මෙන් ද කරන සේක.</span></span> 
     </div> 
     <div class="q2"> <span class="verse v3" data-usfm="ISA.51.3"><span class="content">ප්‍රීතිය ද සන්තෝෂය ද ස්තුති දීම ද ගීතිකා හඬ ද එහි වන්නේ ය.</span></span> 
     </div> 
     <div class="q"> <span class="verse v3" data-usfm="ISA.51.3"><span class="content"> </span></span><span class="verse v4" data-usfm="ISA.51.4"><span class="label">4</span><span class="content">මාගේ සෙනඟෙනි, මට සවන් දෙන්න.</span></span> 
     </div> 
     <div class="q2"> <span class="verse v4" data-usfm="ISA.51.4"><span class="content">මාගේ ජනයෙනි, මා කෙරෙහි කන් යොමු කරන්න.</span></span> 
     </div> 
     <div class="q2"> <span class="verse v4" data-usfm="ISA.51.4"><span class="content">ව්‍යවස්ථාවක් මා වෙතින් නිකුත් වන්නේ ය.</span></span> 
     </div> 
     <div class="q2"> <span class="verse v4" data-usfm="ISA.51.4"><span class="content">මාගේ සාධාරණකම ජාතීන්ට එළියක් වන්නේ ය.</span></span> 
     </div> 
     <div class="q"> <span class="verse v4" data-usfm="ISA.51.4"><span class="content"> </span></span><span class="verse v5" data-usfm="ISA.51.5"><span class="label">5</span><span class="content">ඔවුන් ගැළවීමට මම ඉක්මනින් පැමිණෙන්නෙමි.</span></span> 
     </div> 
     <div class="q2"> <span class="verse v5" data-usfm="ISA.51.5"><span class="content">මාගේ ජයග්‍රහණය ආසන්න ය.</span></span> 
     </div> 
     <div class="q2"> <span class="verse v5" data-usfm="ISA.51.5"><span class="content">මම ම ජාතීන් පාලනය කරන්නෙමි.</span></span> 
     </div> 
     <div class="q2"> <span class="verse v5" data-usfm="ISA.51.5"><span class="content">ඈත රටවල් මා එන තෙක් බලා සිටියි.</span></span> 
     </div> 
     <div class="q2"> <span class="verse v5" data-usfm="ISA.51.5"><span class="content">මා ඔවුන්ට ගැළවීම ගෙන දීමේ බලාපොරොත්තුවෙන් ඔව්හු සිටිති.</span></span> 
     </div> 
     <div class="q"> <span class="verse v5" data-usfm="ISA.51.5"><span class="content"> </span></span><span class="verse v6" data-usfm="ISA.51.6"><span class="label">6</span><span class="content">නුඹලාගේ ඇස් ඔසවා ඉහළ අහස දෙස බලන්න.</span></span> 
     </div> 
     <div class="q2"> <span class="verse v6" data-usfm="ISA.51.6"><span class="content">පහළ පොළොව දෙස බලන්න.</span></span> 
     </div> 
     <div class="q2"> <span class="verse v6" data-usfm="ISA.51.6"><span class="content">අහස දුම මෙන් පහ වී යන්නේ ය;</span></span> 
     </div> 
     <div class="q2"> <span class="verse v6" data-usfm="ISA.51.6"><span class="content">පොළොව පරණ වස්ත්‍රයක් මෙන් දිරාපත් වන්නේ ය.</span></span> 
     </div> 
     <div class="q2"> <span class="verse v6" data-usfm="ISA.51.6"><span class="content">එහි සිටින සියලු දෙනා ම පණුවන් මෙන් විනාශ වන්නෝ ය.</span></span> 
     </div> 
     <div class="q2"> <span class="verse v6" data-usfm="ISA.51.6"><span class="content">එහෙත්, මා ගෙන දෙන ගැළවීම සදහට ම පවතින්නේ ය.</span></span> 
     </div> 
     <div class="q2"> <span class="verse v6" data-usfm="ISA.51.6"><span class="content">මාගේ යුක්තියට කෙළවරක් නොවන්නේ ය.</span></span> 
     </div> 
     <div class="q"> <span class="verse v6" data-usfm="ISA.51.6"><span class="content"> </span></span><span class="verse v7" data-usfm="ISA.51.7"><span class="label">7</span><span class="content">දැහැමිකම දන්න, සිය සිත්වල මාගේ අණපණත් නිදන් කර ඇති ජනයෙනි, මට සවන් දෙන්න.</span></span> 
     </div> 
     <div class="q2"> <span class="verse v7" data-usfm="ISA.51.7"><span class="content">මිනිසුන් නුඹලාට නින්දා කරන විට බිය නොවන්න.</span></span> 
     </div> 
     <div class="q2"> <span class="verse v7" data-usfm="ISA.51.7"><span class="content">ඔවුන්ගේ අපහාසවලට නොකැළඹෙන්න.</span></span> 
     </div> 
     <div class="q"> <span class="verse v7" data-usfm="ISA.51.7"><span class="content"> </span></span><span class="verse v8" data-usfm="ISA.51.8"><span class="label">8</span><span class="content">කාවන් විසින් කාදමන ලද වස්ත්‍රයක් මෙන් ද පණුවන් විසින් කාදමන ලද ලොම් රොදක් මෙන් ද ඔව්හු විනාශ වන්නෝ ය.</span></span> 
     </div> 
     <div class="q2"> <span class="verse v8" data-usfm="ISA.51.8"><span class="content">එහෙත්, මාගේ ගැළවීම සදහටත්, මාගේ ජයග්‍රහණය සියලු පරම්පරාවලටත් පවතින්නේ ය.”</span></span> 
     </div> 
     <div class="s1"> <span class="heading"><b>දේව පිහිට ඉල්ලා අයැදීම</b></span> 
     </div> 
     <div class="p"> <span class="verse v8" data-usfm="ISA.51.8"><span class="content"> </span></span><span class="verse v9" data-usfm="ISA.51.9"><span class="label">9</span><span class="content">සමිඳුනි, පිබිදෙන්න;</span></span> 
     </div> 
     <div class="q2"> <span class="verse v9" data-usfm="ISA.51.9"><span class="content">අපට පිහිට වන්න.</span></span> 
     </div> 
     <div class="q2"> <span class="verse v9" data-usfm="ISA.51.9"><span class="content">අතීත පරපුරේ සමයයන්හි මෙන් අවදි වන්න.</span></span> 
     </div> 
     <div class="q2"> <span class="verse v9" data-usfm="ISA.51.9"><span class="content">පුරාණයේ දී ඔබ කළාක් මෙන් ඔබේ බලවත් හස්තයෙන් අප ගළවාගන්න.</span></span> 
     </div> 
     <div class="q2"> <span class="verse v9" data-usfm="ISA.51.9"><span class="content">රාහාබ් නම් දිය රකුසා ද මකරා ද කෑලිවලට කැපුවේ ඔබ නොවන සේක් ද?</span></span> 
     </div> 
     <div class="q"> <span class="verse v9" data-usfm="ISA.51.9"><span class="content"> </span></span><span class="verse v10" data-usfm="ISA.51.10"><span class="label">10</span><span class="content">ඉතා ගැඹුරු මහ මුහුද හින්දවා, මිදීම ලත් සෙනඟට එතෙර වීමට ගැඹුරු මුහුදේ මාර්ගයක් සැදුවේත් ඔබ නොවන සේක් ද?</span></span> 
     </div> 
     <div class="q"> <span class="verse v10" data-usfm="ISA.51.10"><span class="content"> </span></span><span class="verse v11" data-usfm="ISA.51.11"><span class="label">11</span><span class="content">සමිඳුන් විසින් මුදන ලද්දෝ ගී කියමින් සියොනට පැමිණෙන්නෝ ය.</span></span> 
     </div> 
     <div class="q2"> <span class="verse v11" data-usfm="ISA.51.11"><span class="content">ඔවුන්ගේ ප්‍රීතිය සදහට ම පවතින්නේ ය.</span></span> 
     </div> 
     <div class="q2"> <span class="verse v11" data-usfm="ISA.51.11"><span class="content">ඔව්හු ප්‍රීති ප්‍රමෝදයෙන් පිනා යන්නෝ ය.</span></span> 
     </div> 
     <div class="q2"> <span class="verse v11" data-usfm="ISA.51.11"><span class="content">දුක ද සුසුම්ලෑම ද ඔවුන්ගෙන් පහ ව යන්නේ ය.</span></span> 
     </div> 
     <div class="q"> <span class="verse v11" data-usfm="ISA.51.11"><span class="content"> </span></span><span class="verse v12" data-usfm="ISA.51.12"><span class="label">12</span><span class="content">සමිඳාණෝ මෙසේ වදාරන සේක.</span></span> 
     </div> 
     <div class="q2"> <span class="verse v12" data-usfm="ISA.51.12"><span class="content">“නුඹලා සනසන්නේ මම ය.</span></span> 
     </div> 
     <div class="q2"> <span class="verse v12" data-usfm="ISA.51.12"><span class="content">මැරී යන තණ මෙන් පහ ව යන මිහි පිට මිනිසාට නුඹ බිය විය යුත්තේ කුමකට ද?</span></span> 
     </div> 
     <div class="q"> <span class="verse v12" data-usfm="ISA.51.12"><span class="content"> </span></span><span class="verse v13" data-usfm="ISA.51.13"><span class="label">13</span><span class="content">අහස විහිදුවා පොළොවේ අත්තිවාරම දැමූ නුඹලාගේ මැවුම්කාරයා අමතක කළහු ද?</span></span> 
     </div> 
     <div class="q2"> <span class="verse v13" data-usfm="ISA.51.13"><span class="content">නුඹලා විනාශ කිරීමට අරමුණු කරගත් පීඩා කරන්නන්ගේ කෝපය නිසා නුඹලා දවස මුළුල්ලේ ම වෙවුළන්නේ කුමට ද?</span></span> 
     </div> 
     <div class="q2"> <span class="verse v13" data-usfm="ISA.51.13"><span class="content">පීඩා කරන්නන්ගේ කෝපයෙන් නුඹලාට කිසි හානියක් නොවන්නේ ය.</span></span> 
     </div> 
     <div class="q"> <span class="verse v13" data-usfm="ISA.51.13"><span class="content"> </span></span><span class="verse v14" data-usfm="ISA.51.14"><span class="label">14</span><span class="content">රටින් පිටුවහල් වී සිටින්නෝ ඉක්මනට මුදනු ලබන්නෝ ය.</span></span> 
     </div> 
     <div class="q2"> <span class="verse v14" data-usfm="ISA.51.14"><span class="content">ඔවුන් පාතාල ලෝකයට වැටෙන්නේ වත්, ඔවුන්ට ආහාර හිඟවන්නේ වත් නැත.</span></span> 
     </div> 
     <div class="q"> <span class="verse v14" data-usfm="ISA.51.14"><span class="content"> </span></span><span class="verse v15" data-usfm="ISA.51.15"><span class="label">15</span><span class="content">මම නුඹලාගේ දෙවි සමිඳාණෝ ය.</span></span> 
     </div> 
     <div class="q2"> <span class="verse v15" data-usfm="ISA.51.15"><span class="content">මුහුද කළඹා එහි රළ පතර ඝෝෂා කරන්න සලස්වන්නේ මම ය.</span></span> 
     </div> 
     <div class="q2"> <span class="verse v15" data-usfm="ISA.51.15"><span class="content">මාගේ නම සව් බලැති සමිඳාණෝ ය.</span></span> 
     </div> 
     <div class="q"> <span class="verse v15" data-usfm="ISA.51.15"><span class="content"> </span></span><span class="verse v16" data-usfm="ISA.51.16"><span class="label">16</span><span class="content">අහස විහිදුවා, පොළොවේ අත්තිවාරම් දැමුවේ මම ය.</span></span> 
     </div> 
     <div class="q2"> <span class="verse v16" data-usfm="ISA.51.16"><span class="content">මම සියොන් අමතා, ‘නුඹලා මාගේ සෙනඟ ය;</span></span> 
     </div> 
     <div class="q2"> <span class="verse v16" data-usfm="ISA.51.16"><span class="content">නුඹලාට මාගේ ඉගැන්වීම දිනිමි;</span></span> 
     </div> 
     <div class="q2"> <span class="verse v16" data-usfm="ISA.51.16"><span class="content">මාගේ හස්තයෙන් නුඹලා ආරක්ෂා කරන්නෙමි’යි කීමි.”</span></span> 
     </div> 
     <div class="s1"> <span class="heading"><b>ජෙරුසලමේ දුක් විඳීමේ අවසානය</b></span> 
     </div> 
     <div class="p"> <span class="verse v16" data-usfm="ISA.51.16"><span class="content"> </span></span><span class="verse v17" data-usfm="ISA.51.17"><span class="label">17</span><span class="content"> </span><span class="content">එම්බා ජෙරුසලම පිබිදෙන්න.</span></span> 
     </div> 
     <div class="q2"> <span class="verse v17" data-usfm="ISA.51.17"><span class="content">පිබිදෙන්න.</span></span> 
     </div> 
     <div class="q2"> <span class="verse v17" data-usfm="ISA.51.17"><span class="content">නැඟිට සිටින්න.</span></span> 
     </div> 
     <div class="q2"> <span class="verse v17" data-usfm="ISA.51.17"><span class="content">සමිඳුන් සිය උදහසින් නුඹලාට බොන්න දුන් කෝපය නමැති කුසලානේ අඩියට ම උරා බීමෙන් නුඹ වැනෙන්න වූයෙහි ය.</span></span> 
     </div> 
     <div class="q"> <span class="verse v17" data-usfm="ISA.51.17"><span class="content"> </span></span><span class="verse v18" data-usfm="ISA.51.18"><span class="label">18</span><span class="content">නුඹේ සෙනඟ අතරෙන්, නුඹ ඇතිදැඩි කළ නුඹේ ම පුත්‍රයන් අතරෙන් නුඹේ අත අල්ලාගෙන නුඹට මඟපෙන්වන්නට කිසිවෙක් නැත.</span></span> 
     </div> 
     <div class="q"> <span class="verse v18" data-usfm="ISA.51.18"><span class="content"> </span></span><span class="verse v19" data-usfm="ISA.51.19"><span class="label">19</span><span class="content">නුඹ පිට ආපදාවක් දෙකක් පැමිණ ඇත.</span></span> 
     </div> 
     <div class="q2"> <span class="verse v19" data-usfm="ISA.51.19"><span class="content">එනම්, පාළුව හා විනාශයත්, සාගතය හා යුද්ධයත් ය.</span></span> 
     </div> 
     <div class="q2"> <span class="verse v19" data-usfm="ISA.51.19"><span class="content">නුඹ සනසන්නේ කවරෙක් ද?</span></span> 
     </div> 
     <div class="q"> <span class="verse v19" data-usfm="ISA.51.19"><span class="content"> </span></span><span class="verse v20" data-usfm="ISA.51.20"><span class="label">20</span><span class="content">නුඹේ පුත්‍රයෝ සමිඳුන්ගේ කෝපයෙන්, නුඹේ දෙවිඳුන්ගේ තරවටුවෙන් මිරිකී, ක්ලාන්ත වී දැලක අසු වූ ගෝනෙකු මෙන් සියලු වීථි සන්ධිවල වැටී සිටිති.</span></span> 
     </div> 
     <div class="q"> <span class="verse v20" data-usfm="ISA.51.20"><span class="content"> </span></span><span class="verse v21" data-usfm="ISA.51.21"><span class="label">21</span><span class="content">එබැවින් මත්පැනින් මත් වූ අය මෙන් වැනෙන දුක් විඳින ජෙරුසලම් ජනයෙනි, මෙය අසන්න.</span></span> 
     </div> 
     <div class="q"> <span class="verse v21" data-usfm="ISA.51.21"><span class="content"> </span></span><span class="verse v22" data-usfm="ISA.51.22"><span class="label">22</span><span class="content">නුඹලාගේ දෙවි සමිඳාණෝ නුඹලා ආරක්ෂා කරන සේක.</span></span> 
     </div> 
     <div class="q2"> <span class="verse v22" data-usfm="ISA.51.22"><span class="content">එතුමාණෝ මෙසේ වදාරන සේක:</span></span> 
     </div> 
     <div class="q2"> <span class="verse v22" data-usfm="ISA.51.22"><span class="content">“මාගේ උදහසින් නුඹලාට බොන්න දුන් මාගේ කුසලාන නුඹලා අතින් ඉවත් කරන්නෙමි.</span></span> 
     </div> 
     <div class="q2"> <span class="verse v22" data-usfm="ISA.51.22"><span class="content">මින්පසු නුඹලා වැනෙන පමණට මාගේ කෝපය නමැති කුසලානෙන් නොබොන්නහු ය.</span></span> 
     </div> 
     <div class="q"> <span class="verse v22" data-usfm="ISA.51.22"><span class="content"> </span></span><span class="verse v23" data-usfm="ISA.51.23"><span class="label">23</span><span class="content">ඒ කුසලාන නුඹලාට පීඩා කළ අයට එනම්, ‘අප විසින් නුඹලා පාගාගෙන යනු පිණිස බිම වැටී සිටින්නැ’යි කියමින් නුඹලාගේ පිටවල් පාරක් මෙන් සලකා ඒවා උඩින් ගිය අයට එය දෙන්නෙමි.”</span></span> 
     </div> 
    </div> 
   </div> 
  </div>
 </body>
</html>