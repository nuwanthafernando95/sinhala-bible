<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch43" data-usfm="ISA.43">  
     <div class="s1"> <span class="heading"><b>සමිඳුන් සිය සෙනඟ මුදාගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.43.1"><span class="label">1</span><span class="content">එම්බා ඉශ්රායෙල් ජනයෙනි, ජාකොබ් වංශයෙනි, නුඹ නිර්මාණය කොට, මවා වදාළ සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.43.1"><span class="content">“බිය නොවන්න;</span></span> 
     </div> 
     <div class="q2"> <span class="verse v1" data-usfm="ISA.43.1"><span class="content">මම නුඹලා මුදාගතිමි.</span></span> 
     </div> 
     <div class="q2"> <span class="verse v1" data-usfm="ISA.43.1"><span class="content">නුඹලාගේ නම කියා මම හඬගැසීමි.</span></span> 
     </div> 
     <div class="q2"> <span class="verse v1" data-usfm="ISA.43.1"><span class="content">නුඹලා මාගේ ය.</span></span> 
     </div> 
     <div class="q"> <span class="verse v1" data-usfm="ISA.43.1"><span class="content"> </span></span><span class="verse v2" data-usfm="ISA.43.2"><span class="label">2</span><span class="content">නුඹලා ගැඹුරු ජලය මැදින් යන විට මම නුඹලා සමඟ සිටින්නෙමි.</span></span> 
     </div> 
     <div class="q2"> <span class="verse v2" data-usfm="ISA.43.2"><span class="content">නුඹලා ගංගා මැදින් එතෙර වන විට ජලය නුඹලා යට නොකරන්නේ ය.</span></span> 
     </div> 
     <div class="q2"> <span class="verse v2" data-usfm="ISA.43.2"><span class="content">නුඹලා ගිනි මැදින් යන විට දැවී යන්නේ නැත.</span></span> 
     </div> 
     <div class="q"> <span class="verse v2" data-usfm="ISA.43.2"><span class="content"> </span></span><span class="verse v3" data-usfm="ISA.43.3"><span class="label">3</span><span class="content">මන්ද, මම නුඹලාගේ දෙවිඳාණෝ ය.</span></span> 
     </div> 
     <div class="q2"> <span class="verse v3" data-usfm="ISA.43.3"><span class="content">නුඹලාගේ ගැළවුම්කාරයාණෝ ඉශ්රායෙල්වරුන්ගේ සුවිශුද්ධ තැනැන් වහන්සේ ය.</span></span> 
     </div> 
     <div class="q2"> <span class="verse v3" data-usfm="ISA.43.3"><span class="content">නුඹලා මුදන පිණිස වන්දියක් වශයෙන් මිසරය ද එතියෝපියාව හා ශෙබා ද මම දුනිමි.</span></span> 
     </div> 
     <div class="q"> <span class="verse v3" data-usfm="ISA.43.3"><span class="content"> </span></span><span class="verse v4" data-usfm="ISA.43.4"><span class="label">4</span><span class="content">නුඹලා මාගේ ඇස් හමුයෙහි වටිනා වස්තුවක් වන බැවින් ද ගරු කටයුතු ව සිටින බැවින් ද මා නුඹලාට පෙම් කරන බැවින් ද නුඹලා මුදන පිණිස දේශයන් හා එහි වැසියන් මම වන්දියක් වශයෙන් දෙන්නෙමි.</span></span> 
     </div> 
     <div class="q"> <span class="verse v4" data-usfm="ISA.43.4"><span class="content"> </span></span><span class="verse v5" data-usfm="ISA.43.5"><span class="label">5</span><span class="content">බිය නොවන්න;</span></span> 
     </div> 
     <div class="q2"> <span class="verse v5" data-usfm="ISA.43.5"><span class="content">මම නුඹලා සමඟ සිටිමි.</span></span> 
     </div> 
     <div class="q2"> <span class="verse v5" data-usfm="ISA.43.5"><span class="content">දුර නැගෙනහිරෙන් ද ඈත බස්නාහිරෙන් ද නුඹලාගේ සෙනඟ මම රැස් කර ගෙනෙන්නෙමි.</span></span> 
     </div> 
     <div class="q"> <span class="verse v5" data-usfm="ISA.43.5"><span class="content"> </span></span><span class="verse v6" data-usfm="ISA.43.6"><span class="label">6</span><span class="content">‘මාගේ සෙනඟට යන්න ඉඩ දෙන්නැ’යි උතුරටත්, ‘ඔවුන් නවත්වා නොගන්නැ’යි දකුණටත් මම කියන්නෙමි.</span></span> 
     </div> 
     <div class="q2"> <span class="verse v6" data-usfm="ISA.43.6"><span class="content">මාගේ දූ පුතුන් නමින් කැඳවා, පොළොවේ දුර බැහැර සිට සෑම දිශාවෙන් ඔවුන් ගෙන එන්නෙමි.</span></span> 
     </div> 
     <div class="q"> <span class="verse v6" data-usfm="ISA.43.6"><span class="content"> </span></span><span class="verse v7" data-usfm="ISA.43.7"><span class="label">7</span><span class="content">ඔව්හු මාගේ ම සෙනඟ ය;</span></span> 
     </div> 
     <div class="q2"> <span class="verse v7" data-usfm="ISA.43.7"><span class="content">මාගේ මහිමය සඳහා නිර්මාණය කොට, මවා වදාළෙමි.”</span></span> 
     </div> 
     <div class="s1"> <span class="heading"><b>සමිඳුන්ගේ සාක්ෂිකාරයෝ</b></span> 
     </div> 
     <div class="p"> <span class="verse v7" data-usfm="ISA.43.7"><span class="content"> </span></span><span class="verse v8" data-usfm="ISA.43.8"><span class="label">8</span><span class="content">දෙවියන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v8" data-usfm="ISA.43.8"><span class="content">“අධිකරණය ඉදිරියට මාගේ සෙනඟ කැඳවන්න.</span></span> 
     </div> 
     <div class="q2"> <span class="verse v8" data-usfm="ISA.43.8"><span class="content">ඔවුන්ට ඇස් ඇති නමුත් ඔව්හු අන්ධ ය;</span></span> 
     </div> 
     <div class="q2"> <span class="verse v8" data-usfm="ISA.43.8"><span class="content">ඔවුන්ට කන් ඇති නමුත් බිහිරි ය.</span></span> 
     </div> 
     <div class="q"> <span class="verse v8" data-usfm="ISA.43.8"><span class="content"> </span></span><span class="verse v9" data-usfm="ISA.43.9"><span class="label">9</span><span class="content">සියලු සෙනඟ එක් රැස් කරන්න.</span></span> 
     </div> 
     <div class="q2"> <span class="verse v9" data-usfm="ISA.43.9"><span class="content">ඔවුන් අතර අනාගතය ගැන කියන්න හැක්කේ කවරෙකුට ද?</span></span> 
     </div> 
     <div class="q2"> <span class="verse v9" data-usfm="ISA.43.9"><span class="content">ඔවුන්ගෙන් කවරෙක් දැන් සිදු වන දේ ගැන කලින් කීවෝ ද?</span></span> 
     </div> 
     <div class="q2"> <span class="verse v9" data-usfm="ISA.43.9"><span class="content">මේ අය තමන් නිවැරදි බවත්, ඔවුන් කියන දේ සත්‍ය බවත් ඔප්පු කරන පිණිස සාක්ෂිකාරයන් ඉදිරිපත් කරත් වා!</span></span> 
     </div> 
     <div class="q"> <span class="verse v9" data-usfm="ISA.43.9"><span class="content"> </span></span><span class="verse v10" data-usfm="ISA.43.10"><span class="label">10</span><span class="content">ඉශ්රායෙල් ජනයෙනි, නුඹලා මාගේ සාක්ෂිකාරයෝ ය.</span></span> 
     </div> 
     <div class="q2"> <span class="verse v10" data-usfm="ISA.43.10"><span class="content">නුඹලා මාගේ සේවක ජාතිය වශයෙන් මම තෝරාගතිමි.</span></span> 
     </div> 
     <div class="q2"> <span class="verse v10" data-usfm="ISA.43.10"><span class="content">එසේ කෙළේ, නුඹලා මා හඳුනා, අදහාගෙන, තේරුම්ගන්න පිණිසත්, එක ම දෙවියන් වහන්සේ මා බව දැනගන්න පිණිසත් ය.</span></span> 
     </div> 
     <div class="q2"> <span class="verse v10" data-usfm="ISA.43.10"><span class="content">මාගෙන් බැහැර අන් දෙවි කෙනෙක් ඇත්තේ නැත, සිටියේත් නැත, සිටින්නේත් නැත.</span></span> 
     </div> 
     <div class="q"> <span class="verse v10" data-usfm="ISA.43.10"><span class="content"> </span></span><span class="verse v11" data-usfm="ISA.43.11"><span class="label">11</span><span class="content">එසේ ය, මම පමණක් සමිඳාණන් වහන්සේ ය;</span></span> 
     </div> 
     <div class="q2"> <span class="verse v11" data-usfm="ISA.43.11"><span class="content">මා හැර අන් ගැළවුම්කාරයෙක් නැත.</span></span> 
     </div> 
     <div class="q"> <span class="verse v11" data-usfm="ISA.43.11"><span class="content"> </span></span><span class="verse v12" data-usfm="ISA.43.12"><span class="label">12</span><span class="content">සිදු වන්න යන දේ මම කලින් දැන්වීමි;</span></span> 
     </div> 
     <div class="q2"> <span class="verse v12" data-usfm="ISA.43.12"><span class="content">ඉන්පසු නුඹලාට පිහිට වන්න මම පැමිණියෙමි.</span></span> 
     </div> 
     <div class="q2"> <span class="verse v12" data-usfm="ISA.43.12"><span class="content">කිසිම විදේශීය දෙවියෙක් ඔබ සමඟ නොසිටියේ ය.</span></span> 
     </div> 
     <div class="q2"> <span class="verse v12" data-usfm="ISA.43.12"><span class="content">මේ බවට නුඹලා මාගේ සාක්ෂිකාරයෝ ය.</span></span> 
     </div> 
     <div class="q"> <span class="verse v12" data-usfm="ISA.43.12"><span class="content"> </span></span><span class="verse v13" data-usfm="ISA.43.13"><span class="label">13</span><span class="content">මම දෙවියන් වහන්සේ ය;</span></span> 
     </div> 
     <div class="q2"> <span class="verse v13" data-usfm="ISA.43.13"><span class="content">සදහට ම එසේ වෙමි;</span></span> 
     </div> 
     <div class="q2"> <span class="verse v13" data-usfm="ISA.43.13"><span class="content">මාගේ බලයෙන් මිදී යන්න කිසිවෙකුට නොහැකි ය.</span></span> 
     </div> 
     <div class="q2"> <span class="verse v13" data-usfm="ISA.43.13"><span class="content">මා කරන දේ වෙනස් කරන්න කිසිවෙකුට නොහැකි ය.”</span></span> 
     </div> 
     <div class="s1"> <span class="heading"><b>බබිලෝනියෙන් මිදී යාම</b></span> 
     </div> 
     <div class="p"> <span class="verse v13" data-usfm="ISA.43.13"><span class="content"> </span></span><span class="verse v14" data-usfm="ISA.43.14"><span class="label">14</span><span class="content">ඔබේ මිදුම්කාරයාණන් ද ඉශ්රායෙල්වරුන්ගේ සුවිශුද්ධ දෙවිඳාණන් ද වන සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v14" data-usfm="ISA.43.14"><span class="content">“නුඹලා ගළවන පිණිස මම බබිලෝනියට විරුද්ධ ව හමුදාවක් යවන්නෙමි.</span></span> 
     </div> 
     <div class="q2"> <span class="verse v14" data-usfm="ISA.43.14"><span class="content">ඔවුන්ගේ නගරයේ දොරටු මම බිඳ හෙළන්නෙමි.</span></span> 
     </div> 
     <div class="q2"> <span class="verse v14" data-usfm="ISA.43.14"><span class="content">බබිලෝනිවරුන්ගේ කෑගැසීම වැලපීමට හැරෙන්නේ ය.</span></span> 
     </div> 
     <div class="q"> <span class="verse v14" data-usfm="ISA.43.14"><span class="content"> </span></span><span class="verse v15" data-usfm="ISA.43.15"><span class="label">15</span><span class="content">මම සමිඳාණන් වහන්සේ ය;</span></span> 
     </div> 
     <div class="q2"> <span class="verse v15" data-usfm="ISA.43.15"><span class="content">නුඹලාගේ සුවිශුද්ධ දෙවිඳාණෝ ය;</span></span> 
     </div> 
     <div class="q2"> <span class="verse v15" data-usfm="ISA.43.15"><span class="content">ඉශ්රායෙල්වරුනි, නුඹලා මැව්වේ මම ය.</span></span> 
     </div> 
     <div class="q2"> <span class="verse v15" data-usfm="ISA.43.15"><span class="content">මම නුඹලාගේ රජාණෝ ය.”</span></span> 
     </div> 
     <div class="q"> <span class="verse v15" data-usfm="ISA.43.15"><span class="content"> </span></span><span class="verse v16" data-usfm="ISA.43.16"><span class="label">16</span><span class="content">බොහෝ ඉහත දී සමිඳාණෝ මුහුද මැදින්, මහා ජලය මැදින් පාරක් සෑදූ සේක.</span></span> 
     </div> 
     <div class="q"> <span class="verse v16" data-usfm="ISA.43.16"><span class="content"> </span></span><span class="verse v17" data-usfm="ISA.43.17"><span class="label">17</span><span class="content">එහි බලවත් හමුදාවක් ද රථවාහන හා අශ්වයන් ද එතුමාණෝ විනාශකළ සේක.</span></span> 
     </div> 
     <div class="q2"> <span class="verse v17" data-usfm="ISA.43.17"><span class="content">ඔව්හු නැඟිටිය නොහැකි සේ එහි වැටුණෝ ය.</span></span> 
     </div> 
     <div class="q2"> <span class="verse v17" data-usfm="ISA.43.17"><span class="content">පහන් තිරයක දැල්ල නිවී යන්නාක් මෙන් ඔව්හු නැතිවී ගියෝ ය.</span></span> 
     </div> 
     <div class="q"> <span class="verse v17" data-usfm="ISA.43.17"><span class="content"> </span></span><span class="verse v18" data-usfm="ISA.43.18"><span class="label">18</span><span class="content">එහෙත්, සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v18" data-usfm="ISA.43.18"><span class="content">“පසුගිය දේ සිහි නොකරන්න;</span></span> 
     </div> 
     <div class="q2"> <span class="verse v18" data-usfm="ISA.43.18"><span class="content">පෙර වූ දේ ගැන කල්පනා නොකරන්න.</span></span> 
     </div> 
     <div class="q"> <span class="verse v18" data-usfm="ISA.43.18"><span class="content"> </span></span><span class="verse v19" data-usfm="ISA.43.19"><span class="label">19</span><span class="content">බලන්න, මම අලුත් දෙයක් කරන්නෙමි.</span></span> 
     </div> 
     <div class="q2"> <span class="verse v19" data-usfm="ISA.43.19"><span class="content">එය දැනුදු ඉටු වේ;</span></span> 
     </div> 
     <div class="q2"> <span class="verse v19" data-usfm="ISA.43.19"><span class="content">නුඹලාට එය නොපෙනේ ද?</span></span> 
     </div> 
     <div class="q2"> <span class="verse v19" data-usfm="ISA.43.19"><span class="content">මම කාන්තාරයෙහි පවා මාර්ගයක් සාදා, එහි ජලධාරා ඇති වන්න සලස්වන්නෙමි.</span></span> 
     </div> 
     <div class="q"> <span class="verse v19" data-usfm="ISA.43.19"><span class="content"> </span></span><span class="verse v20" data-usfm="ISA.43.20"><span class="label">20</span><span class="content">මා විසින් තෝරාගනු ලැබූ මාගේ සෙනඟට වතුර දෙන පිණිස මා කාන්තාරයෙහි ගංගා ගලා යන්න සැලැසූ නිසා හිවලුන් ද පැස්බරුන් ද ඇතුළු වන සත්ත්වයෝ මට ගෞරව කරන්නෝ ය.</span></span> 
     </div> 
     <div class="q"> <span class="verse v20" data-usfm="ISA.43.20"><span class="content"> </span></span><span class="verse v21" data-usfm="ISA.43.21"><span class="label">21</span><span class="content">ඔව්හු, මා උදෙසා ම, මා විසින් මවන ලද සෙනඟ ය.</span></span> 
     </div> 
     <div class="q2"> <span class="verse v21" data-usfm="ISA.43.21"><span class="content">ඔවුන් මට ප්‍රශංසා කරනු ඇත.”</span></span> 
     </div> 
     <div class="s1"> <span class="heading"><b>ඉශ්රායෙල්වරුන්ගේ පාපය</b></span> 
     </div> 
     <div class="p"> <span class="verse v21" data-usfm="ISA.43.21"><span class="content"> </span></span><span class="verse v22" data-usfm="ISA.43.22"><span class="label">22</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v22" data-usfm="ISA.43.22"><span class="content">“එහෙත්, ඉශ්රායෙල්වරුනි, ජාකොබ් වංශයෙනි, නුඹලා යාච්ඤා කෙළේ මට නොවේ.</span></span> 
     </div> 
     <div class="q2"> <span class="verse v22" data-usfm="ISA.43.22"><span class="content">නුඹලා මා ගැන කලකිරුණහු ය.</span></span> 
     </div> 
     <div class="q"> <span class="verse v22" data-usfm="ISA.43.22"><span class="content"> </span></span><span class="verse v23" data-usfm="ISA.43.23"><span class="label">23</span><span class="content">නුඹලා දවන යාග පූජා පිණිස බැටළුවන් මා වෙත ගෙනාවේ වත්, නුඹලාගේ යාගවලින් මට ගෞරව කෙළේ වත් නැත.</span></span> 
     </div> 
     <div class="q2"> <span class="verse v23" data-usfm="ISA.43.23"><span class="content">මා ආහාර පූජා ඉල්ලා නුඹලා පිට බරක් තැබුවේ වත්, සුවඳ දුම් පූජා ඉල්ලා, නුඹලා වෙහෙසුවේ වත් නැත.</span></span> 
     </div> 
     <div class="q"> <span class="verse v23" data-usfm="ISA.43.23"><span class="content"> </span></span><span class="verse v24" data-usfm="ISA.43.24"><span class="label">24</span><span class="content">නුඹලා මා උදෙසා කට්ටකුමංජල් මිලේට ගත්තේ වත්, සත්ත්ව පූජා තෙලෙන් මා තෘප්තිමත් කෙළේ වත් නැත.</span></span> 
     </div> 
     <div class="q2"> <span class="verse v24" data-usfm="ISA.43.24"><span class="content">ඒ වෙනුවට නුඹලාගේ පව්වලින් නුඹලා මට බරක් වී, නුඹලාගේ අයුතුකම්වලින් මා වෙහෙසට පත් කළහු ය.</span></span> 
     </div> 
     <div class="q"> <span class="verse v24" data-usfm="ISA.43.24"><span class="content"> </span></span><span class="verse v25" data-usfm="ISA.43.25"><span class="label">25</span><span class="content">එහෙත් නුඹලාගේ පව් සිහි නොකොට, නුඹලාගේ වරද කමා කරන දෙවිඳාණෝ මම ය.</span></span> 
     </div> 
     <div class="q2"> <span class="verse v25" data-usfm="ISA.43.25"><span class="content">එසේ කරන්නේ, මම දෙවිඳාණන් වන නිසා ය.</span></span> 
     </div> 
     <div class="q"> <span class="verse v25" data-usfm="ISA.43.25"><span class="content"> </span></span><span class="verse v26" data-usfm="ISA.43.26"><span class="label">26</span><span class="content">අපි අධිකරණය ඉදිරියට යමු. නුඹලාගේ පැමිණිල්ල ඉදිරිපත් කරන්න.</span></span> 
     </div> 
     <div class="q2"> <span class="verse v26" data-usfm="ISA.43.26"><span class="content">නුඹලා නිවැරදි බව ඔප්පු කරන්න නුඹලාගේ විත්තිය කියන්න.</span></span> 
     </div> 
     <div class="q"> <span class="verse v26" data-usfm="ISA.43.26"><span class="content"> </span></span><span class="verse v27" data-usfm="ISA.43.27"><span class="label">27</span><span class="content">නුඹලාගේ මුල් පියා පව් කෙළේ ය;</span></span> 
     </div> 
     <div class="q2"> <span class="verse v27" data-usfm="ISA.43.27"><span class="content">නුඹලාගේ නායකයෝ ද මට විරුද්ධ ව පව් කළෝ ය.</span></span> 
     </div> 
     <div class="q"> <span class="verse v27" data-usfm="ISA.43.27"><span class="content"> </span></span><span class="verse v28" data-usfm="ISA.43.28"><span class="label">28</span><span class="content">නුඹලාගේ පාලකයෝ මාගේ ශුද්ධස්ථානය කෙලෙසූ හ.</span></span> 
     </div> 
     <div class="q2"> <span class="verse v28" data-usfm="ISA.43.28"><span class="content">ඒ නිසා ඉශ්රායෙල් ජාතිය විනාශයටත්, ජාකොබ්ගේ වංශය නින්දාවටත් පාවා දුන්නෙමි.”</span></span> 
     </div> 
    </div> 
   </div> 
  </div>
 </body>
</html>