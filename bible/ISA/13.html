<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch13" data-usfm="ISA.13">  
     <div class="s1"> <span class="heading"><b>බබිලෝනියේ විනාශය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.13.1"><span class="label">1</span><span class="content"> </span><span class="content">මේ වනාහි ආමොස්ගේ පුත් යෙසායාට බබිලෝනිය ගැන එළිදරව් වූ දෙවියන් වහන්සේගේ පණිවුඩය ය:</span></span> 
     </div> 
     <div class="q"> <span class="verse v1" data-usfm="ISA.13.1"><span class="content"> </span></span><span class="verse v2" data-usfm="ISA.13.2"><span class="label">2</span><span class="content">“පාළු කඳු මුදුනක කොඩියක් ඔසවන්න;</span></span> 
     </div> 
     <div class="q2"> <span class="verse v2" data-usfm="ISA.13.2"><span class="content">රණ හොරණෑව පිඹින්න;</span></span> 
     </div> 
     <div class="q2"> <span class="verse v2" data-usfm="ISA.13.2"><span class="content">ලකුණක් දෙන්න;</span></span> 
     </div> 
     <div class="q2"> <span class="verse v2" data-usfm="ISA.13.2"><span class="content">ප්‍රභූවරුන්ගේ දොරටුවට පැමිණෙන ලෙස හේවායින්ට අණ දෙන්න.</span></span> 
     </div> 
     <div class="q"> <span class="verse v2" data-usfm="ISA.13.2"><span class="content"> </span></span><span class="verse v3" data-usfm="ISA.13.3"><span class="label">3</span><span class="content">සමිඳුන්ගේ උදහසට ලක් ව සිටින අයට විරුද්ධ ව සටන් කරන පිණිස එතුමන්ට කැප වූ හේවායින්ට ද බලධාරීන්ට ද පැමිණෙන ලෙස අණ කර ඇත.</span></span> 
     </div> 
     <div class="q"> <span class="verse v3" data-usfm="ISA.13.3"><span class="content"> </span></span><span class="verse v4" data-usfm="ISA.13.4"><span class="label">4</span><span class="content">“සවන් දෙන්න;</span></span> 
     </div> 
     <div class="q2"> <span class="verse v4" data-usfm="ISA.13.4"><span class="content">කඳු මුදුනෙහි මහා ඝෝෂාවක් ඇසේ.</span></span> 
     </div> 
     <div class="q2"> <span class="verse v4" data-usfm="ISA.13.4"><span class="content">එය වනාහි ජාතීන්ගෙනුත්, රට රාජ්‍යවලිනුත් එක් රැස් වන මහා ජනකායකගේ ඝෝෂාව ය.</span></span> 
     </div> 
     <div class="q2"> <span class="verse v4" data-usfm="ISA.13.4"><span class="content">මම යුද්ධ සඳහා මාගේ හමුදා සූදානම් කරන්නෙමි.</span></span> 
     </div> 
     <div class="q"> <span class="verse v4" data-usfm="ISA.13.4"><span class="content"> </span></span><span class="verse v5" data-usfm="ISA.13.5"><span class="label">5</span><span class="content">පොළොවේ සීමාන්තවල ඇති දුර බැහැර රටවලින් ඔව්හු පැමිණෙති.</span></span> 
     </div> 
     <div class="q2"> <span class="verse v5" data-usfm="ISA.13.5"><span class="content">මුළු දේශය වනසන පිණිස තමන් වහන්සේගේ උදහසේ ආයුධ වන ඔවුන් සමඟ මම පැමිණෙන්නෙමි.</span></span> 
     </div> 
     <div class="q"> <span class="verse v5" data-usfm="ISA.13.5"><span class="content"> </span></span><span class="verse v6" data-usfm="ISA.13.6"><span class="label">6</span><span class="content"> </span><span class="content">“මොරගසා වැලපෙන්න.</span></span> 
     </div> 
     <div class="q2"> <span class="verse v6" data-usfm="ISA.13.6"><span class="content">සමිඳුන්ගේ දවස එනම්, සර්වපරාක්‍රමයාණන් විනාශය පමුණුවන දවස ආසන්න ය.</span></span> 
     </div> 
     <div class="q"> <span class="verse v6" data-usfm="ISA.13.6"><span class="content"> </span></span><span class="verse v7" data-usfm="ISA.13.7"><span class="label">7</span><span class="content">සෑම අතක්ම බෙලහීන වනු ඇත.</span></span> 
     </div> 
     <div class="q2"> <span class="verse v7" data-usfm="ISA.13.7"><span class="content">සෑම සිතක්ම අධෛර්ය වනු ඇත.</span></span> 
     </div> 
     <div class="q"> <span class="verse v7" data-usfm="ISA.13.7"><span class="content"> </span></span><span class="verse v8" data-usfm="ISA.13.8"><span class="label">8</span><span class="content">ඔව්හු භීතියට පත් වී ස්ත්‍රියක විඳින ප්‍රසව වේදනාව මෙන් මහා වේදනාවෙන් පෙළෙන්නෝ ය.</span></span> 
     </div> 
     <div class="q2"> <span class="verse v8" data-usfm="ISA.13.8"><span class="content">ඔව්හු එකිනෙකා දෙස භීතියෙන් බලන්නෝ ය. ඔවුන්ගේ මුහුණු ගිනිදළු මෙන් වන්නේ ය.</span></span> 
     </div> 
     <div class="q"> <span class="verse v8" data-usfm="ISA.13.8"><span class="content"> </span></span><span class="verse v9" data-usfm="ISA.13.9"><span class="label">9</span><span class="content">දේශය පාළු කරදමා, එහි වසන පව්කාරයන් එයින් මුලිනුපුටා දමන පිණිස සමිඳුන්ගේ ඒ දවස රෞද්‍ර ව, කෝපයෙන් හා බලවත් උදහසින් එන්නේ ය.</span></span> 
     </div> 
     <div class="q"> <span class="verse v9" data-usfm="ISA.13.9"><span class="content"> </span></span><span class="verse v10" data-usfm="ISA.13.10"><span class="label">10</span><span class="content"> </span><span class="content">අහසේ තාරකා ද ග්‍රහ මණ්ඩලය ද නො බැබළෙන්නේ ය.</span></span> 
     </div> 
     <div class="q2"> <span class="verse v10" data-usfm="ISA.13.10"><span class="content">ඉර උදාවන විට ම අඳුරු වන්නේ ය.</span></span> 
     </div> 
     <div class="q2"> <span class="verse v10" data-usfm="ISA.13.10"><span class="content">සඳ ද එළිය නොදෙන්නේ ය.</span></span> 
     </div> 
     <div class="q"> <span class="verse v10" data-usfm="ISA.13.10"><span class="content"> </span></span><span class="verse v11" data-usfm="ISA.13.11"><span class="label">11</span><span class="content">මම ලෝකයාට ඔවුන්ගේ නපුරුකම් නිසාත්, දුෂ්ටයන්ට ඔවුන්ගේ අයුතුකම් නිසාත් දඬුවම් කරමි.</span></span> 
     </div> 
     <div class="q2"> <span class="verse v11" data-usfm="ISA.13.11"><span class="content">උඩඟු අයගේ අහංකාරය නවත්වා, බලහත්කාරකම් කරන්නන්ගේ ආඩම්බරය පහකරන්නෙමි.</span></span> 
     </div> 
     <div class="q"> <span class="verse v11" data-usfm="ISA.13.11"><span class="content"> </span></span><span class="verse v12" data-usfm="ISA.13.12"><span class="label">12</span><span class="content">මිනිසුන් අගනා රනටත් වඩා දුර්ලභ වන්නෝ ය.</span></span> 
     </div> 
     <div class="q2"> <span class="verse v12" data-usfm="ISA.13.12"><span class="content">ඔව්හු ඕපීර් රනට වඩා දුර්ලභ වන්නෝ ය.</span></span> 
     </div> 
     <div class="q"> <span class="verse v12" data-usfm="ISA.13.12"><span class="content"> </span></span><span class="verse v13" data-usfm="ISA.13.13"><span class="label">13</span><span class="content">සව් බලැති සමිඳුන් වන මම, මාගේ උදහස දක්වන දවසේ දී අහස චංචල කරන්නෙමි;</span></span> 
     </div> 
     <div class="q2"> <span class="verse v13" data-usfm="ISA.13.13"><span class="content">පොළොව ද නියම තැනින් විසි වී යන්නේ ය.</span></span> 
     </div> 
     <div class="q"> <span class="verse v13" data-usfm="ISA.13.13"><span class="content"> </span></span><span class="verse v14" data-usfm="ISA.13.14"><span class="label">14</span><span class="content">එවිට, ලුහුබඳනා ලද මුවන් මෙන් ද එඬේරෙකු නැති ව විසිරී යන බැටළුවන් මෙන් ද බබිලෝනියේ සිටින විදේශිකයෝ සිය මව් බිම කරා තම තමාගේ සෙනඟ වෙත පලා යන්නෝ ය.</span></span> 
     </div> 
     <div class="q"> <span class="verse v14" data-usfm="ISA.13.14"><span class="content"> </span></span><span class="verse v15" data-usfm="ISA.13.15"><span class="label">15</span><span class="content">හමු වන හැම කෙනෙක් ම ඇනුම් කන්නෝ ය;</span></span> 
     </div> 
     <div class="q2"> <span class="verse v15" data-usfm="ISA.13.15"><span class="content">අසු වන හැම කෙනෙක් ම කඩුවෙන් මැරුම් කන්නෝ ය.</span></span> 
     </div> 
     <div class="q"> <span class="verse v15" data-usfm="ISA.13.15"><span class="content"> </span></span><span class="verse v16" data-usfm="ISA.13.16"><span class="label">16</span><span class="content">ඔවුන් බලා සිටිය දී ඔවුන්ගේ ළදරුවෝ බිම ගසා මරනු ලබන්නෝ ය.</span></span> 
     </div> 
     <div class="q2"> <span class="verse v16" data-usfm="ISA.13.16"><span class="content">ඔවුන්ගේ ගෙවල් කොල්ලකනු ලබන්නේ ය.</span></span> 
     </div> 
     <div class="q2"> <span class="verse v16" data-usfm="ISA.13.16"><span class="content">ඔවුන්ගේ භාර්යාවෝ දූෂණය කරනු ලබන්නෝ ය.</span></span> 
     </div> 
     <div class="q"> <span class="verse v16" data-usfm="ISA.13.16"><span class="content"> </span></span><span class="verse v17" data-usfm="ISA.13.17"><span class="label">17</span><span class="content">බබිලෝනියට පහර දෙන පිණිස මම මේදවරුන් පොළඹවන්නෙමි.</span></span> 
     </div> 
     <div class="q2"> <span class="verse v17" data-usfm="ISA.13.17"><span class="content">ඔවුන් රිදී අගය කරන්නේ වත්, රනට ප්‍රිය වන්නේ වත් නැත.</span></span> 
     </div> 
     <div class="q"> <span class="verse v17" data-usfm="ISA.13.17"><span class="content"> </span></span><span class="verse v18" data-usfm="ISA.13.18"><span class="label">18</span><span class="content">ඔව්හු දුනුවලින් යෞවනයන් කැබලි කරන්නෝ ය;</span></span> 
     </div> 
     <div class="q2"> <span class="verse v18" data-usfm="ISA.13.18"><span class="content">දරුවන්ට අනුකම්පා නොකරන්නෝ ය;</span></span> 
     </div> 
     <div class="q2"> <span class="verse v18" data-usfm="ISA.13.18"><span class="content">ළමුන්ට කරුණාව නොදක්වන්නෝ ය.</span></span> 
     </div> 
     <div class="q"> <span class="verse v18" data-usfm="ISA.13.18"><span class="content"> </span></span><span class="verse v19" data-usfm="ISA.13.19"><span class="label">19</span><span class="content"> </span><span class="content">මෙසේ සියලු රාජ්‍යවලට වඩා අලංකාර, ජනයාගේ ආඩම්බරයට තුඩු දෙන බබිලෝනිය මම සොදොම් හා ගොමොරා විනාශ කළාක් මෙන් විනාශ කරන්නෙමි.</span></span> 
     </div> 
     <div class="q"> <span class="verse v19" data-usfm="ISA.13.19"><span class="content"> </span></span><span class="verse v20" data-usfm="ISA.13.20"><span class="label">20</span><span class="content">මින් මතු කවදාවත් එහි කිසිවෙක් නොවසන්නෝ ය.</span></span> 
     </div> 
     <div class="q2"> <span class="verse v20" data-usfm="ISA.13.20"><span class="content">කිසිම අරාබි ජාතිකයෙකු තමාගේ කූඩාරම එහි ගසන්නේ වත්, කිසිම එඬේරෙකු තමාගේ බැටළුවන් එහි ලග්ගවන්නේ වත් නැත.</span></span> 
     </div> 
     <div class="q"> <span class="verse v20" data-usfm="ISA.13.20"><span class="content"> </span></span><span class="verse v21" data-usfm="ISA.13.21"><span class="label">21</span><span class="content"> </span><span class="content">වන මෘගයන් එහි ලගිනු ඇත;</span></span> 
     </div> 
     <div class="q2"> <span class="verse v21" data-usfm="ISA.13.21"><span class="content">බකමූණන් උන්ගේ කැදලි එහි සාදනු ඇත;</span></span> 
     </div> 
     <div class="q2"> <span class="verse v21" data-usfm="ISA.13.21"><span class="content">පැස්බරුන් එහි වසනු ඇත;</span></span> 
     </div> 
     <div class="q2"> <span class="verse v21" data-usfm="ISA.13.21"><span class="content">වල් එළුවන් ද එහි නටනු ඇත.</span></span> 
     </div> 
     <div class="q"> <span class="verse v21" data-usfm="ISA.13.21"><span class="content"> </span></span><span class="verse v22" data-usfm="ISA.13.22"><span class="label">22</span><span class="content">එහි ඇති කොත්වලත්, මාලිගාවලත් නරියන් හා සිවලුන් කෑගසනු ඇත.</span></span> 
     </div> 
     <div class="q2"> <span class="verse v22" data-usfm="ISA.13.22"><span class="content">බබිලෝනියේ විනාශයේ දවස දැන් පැමිණ ඇත. එය වැඩි කල් පවතින්නේ නැත.”</span></span> 
     </div> 
    </div> 
   </div> 
  </div>
 </body>
</html>