<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch11" data-usfm="ISA.11">  
     <div class="s1"> <span class="heading"><b>සාම රාජ්‍යය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.11.1"><span class="label">1</span><span class="content"> </span><span class="content">“දාවිත්ගේ රජ පෙළපත නමැති වෘක්ෂයෙන් රාජාංකුරයක් හටගන්නේ ය.</span></span> 
     </div> 
     <div class="q2"> <span class="verse v1" data-usfm="ISA.11.1"><span class="content">එහි මුල්වලින් අලුත් පැළයක් නැඟී එන්නේ ය.</span></span> 
     </div> 
     <div class="q"> <span class="verse v1" data-usfm="ISA.11.1"><span class="content"> </span></span><span class="verse v2" data-usfm="ISA.11.2"><span class="label">2</span><span class="content">සමිඳුන්ගේ ආත්මානුභාවය වන ප්‍රඥාව හා නුවණ ද අනුශාසනා බුද්ධිය හා බලය ද දැනගැනීම හා දේව ගරුබිය ද එතුමාණන් කෙරෙහි පිහිටන්නේ ය.</span></span> 
     </div> 
     <div class="q"> <span class="verse v2" data-usfm="ISA.11.2"><span class="content"> </span></span><span class="verse v3" data-usfm="ISA.11.3"><span class="label">3</span><span class="content">එතුමන්ට ගරුබිය පෑම එතුමාණන්ගේ ප්‍රීතිය වන්නේ ය.</span></span> 
     </div> 
     <div class="q2"> <span class="verse v3" data-usfm="ISA.11.3"><span class="content">එතුමාණන් තමන් ඇසට පෙනෙන හැටියට විනිශ්චය කරන්නේ වත්, කනට ඇසෙන හැටියට විනිශ්චය කරන්නේ වත් නැත.</span></span> 
     </div> 
     <div class="q"> <span class="verse v3" data-usfm="ISA.11.3"><span class="content"> </span></span><span class="verse v4" data-usfm="ISA.11.4"><span class="label">4</span><span class="content"> </span><span class="content">එතුමාණෝ යුක්ති සහගත ලෙස දුප්පතුන් විනිශ්චය කොට, යටහත් පහත් අයට තමන්ගේ අයිතිවාසිකම් ආරක්ෂා කර දෙන සේක.</span></span> 
     </div> 
     <div class="q2"> <span class="verse v4" data-usfm="ISA.11.4"><span class="content">එතුමාණෝ තමන්ගේ ආඥා යෂ්ටියෙන් දේශයට පහර දෙන සේක.</span></span> 
     </div> 
     <div class="q2"> <span class="verse v4" data-usfm="ISA.11.4"><span class="content">වචනයකින් දුෂ්ටයෝ මිය යන්නෝ ය.</span></span> 
     </div> 
     <div class="q"> <span class="verse v4" data-usfm="ISA.11.4"><span class="content"> </span></span><span class="verse v5" data-usfm="ISA.11.5"><span class="label">5</span><span class="content"> </span><span class="content">යුක්තිය එතුමාණන්ගේ ඉඟපටිය ද විශ්වාසවන්තකම බඳපටිය ද වනු ඇත.</span></span> 
     </div> 
     <div class="q"> <span class="verse v5" data-usfm="ISA.11.5"><span class="content"> </span></span><span class="verse v6" data-usfm="ISA.11.6"><span class="label">6</span><span class="content"> </span><span class="content">වෘකයා බැටළුවා සමඟ වාසය කරන්නේ ය;</span></span> 
     </div> 
     <div class="q2"> <span class="verse v6" data-usfm="ISA.11.6"><span class="content">දිවියා එළු පැටවා සමඟ ලගින්නේ ය.</span></span> 
     </div> 
     <div class="q2"> <span class="verse v6" data-usfm="ISA.11.6"><span class="content">සිංහ පැටියා ද වහු පැටියා ද එකට කෑම කන්නෝ ය;</span></span> 
     </div> 
     <div class="q2"> <span class="verse v6" data-usfm="ISA.11.6"><span class="content">කුඩා දරුවෙක් උන් ගෙන යන්නේ ය.</span></span> 
     </div> 
     <div class="q"> <span class="verse v6" data-usfm="ISA.11.6"><span class="content"> </span></span><span class="verse v7" data-usfm="ISA.11.7"><span class="label">7</span><span class="content">එළදෙන හා වළසා එක්ව තණ කන්නෝ ය;</span></span> 
     </div> 
     <div class="q2"> <span class="verse v7" data-usfm="ISA.11.7"><span class="content">උන්ගේ පැටව් එකට ලගින්නෝ ය.</span></span> 
     </div> 
     <div class="q2"> <span class="verse v7" data-usfm="ISA.11.7"><span class="content">සිංහයා හරකා මෙන් පිදුරු කන්නේ ය.</span></span> 
     </div> 
     <div class="q"> <span class="verse v7" data-usfm="ISA.11.7"><span class="content"> </span></span><span class="verse v8" data-usfm="ISA.11.8"><span class="label">8</span><span class="content">කිරි දරුවා නාගයාගේ තුඹස පිට සෙල්ලම් කරන්නේ ය.</span></span> 
     </div> 
     <div class="q2"> <span class="verse v8" data-usfm="ISA.11.8"><span class="content">සිඟිති දරුවා පොළඟාගේ ගුල පිට අත තබන්නේ ය.</span></span> 
     </div> 
     <div class="q"> <span class="verse v8" data-usfm="ISA.11.8"><span class="content"> </span></span><span class="verse v9" data-usfm="ISA.11.9"><span class="label">9</span><span class="content"> </span><span class="content">සමිඳාණන් වහන්සේගේ ශුද්ධ කන්දේ සීමාව තුළ කිසි නපුරක් වත්, අනතුරක් වත් නොවන්නේ ය.</span></span> 
     </div> 
     <div class="q2"> <span class="verse v9" data-usfm="ISA.11.9"><span class="content">මුහුද, ජලයෙන් පිරී තිබෙන්නාක් මෙන් සමිඳාණන් වහන්සේ පිළිබඳ දැනගැන්මෙන් පොළොව පිරී යන්නේ ය.”</span></span> 
     </div> 
     <div class="s1"> <span class="heading"><b>වහල්කමට ගෙන ගිය අය ආපසු පැමිණීම</b></span> 
     </div> 
     <div class="p"> <span class="verse v9" data-usfm="ISA.11.9"><span class="content"> </span></span><span class="verse v10" data-usfm="ISA.11.10"><span class="label">10</span><span class="content"> </span><span class="content">දාවිත් රජුගේ වංශයෙන් උද්ගත වන රජතුමා ජාතීන් හට සංඥාවක් වන කාලය පැමිණෙන්නේ ය. ජාතීහු එතුමන් සොයා යන්නෝ ය; එතුමන්ගේ වාසභවනය මහිමයෙන් පිරී යන්නේ ය. </span></span><span class="verse v11" data-usfm="ISA.11.11"><span class="label">11</span><span class="content">ඒ කාලය පැමිණි විට සමිඳාණන් වහන්සේ අසිරියාවේ ද මිසරයේ ද පත්‍රෝසේ ද එතියෝපියාවේ ද ඒලාමේ ද ෂීනාරේ ද හමාතේ ද මුහුදේ දිවයින්වල ද ඉතිරි වූ සිය පිරිස ආපසු ගෙනෙන්නට සිය බලය නැවත මෙහෙයවන සේක.</span></span> 
     </div> 
     <div class="q"> <span class="verse v11" data-usfm="ISA.11.11"><span class="content"> </span></span><span class="verse v12" data-usfm="ISA.11.12"><span class="label">12</span><span class="content">සමිඳාණෝ, විසිරී ගොස් සිටින ඉශ්රායෙල් හා ජුදා සෙනඟ පොළොවේ සතර කොනින් ආපසු එක් රැස් කරන බවට ජාතීන් ඉදිරියෙහි සංඥාවක් ඔසවන සේක.</span></span> 
     </div> 
     <div class="q"> <span class="verse v12" data-usfm="ISA.11.12"><span class="content"> </span></span><span class="verse v13" data-usfm="ISA.11.13"><span class="label">13</span><span class="content">ඉශ්රායෙල් ජුදාට ඊර්ෂ්‍යා කරන්නේ වත්, ජුදා ඉශ්රායෙල්ට සතුරුකම් කරන්නේ වත් නැත.</span></span> 
     </div> 
     <div class="q2"> <span class="verse v13" data-usfm="ISA.11.13"><span class="content">ඉශ්රායෙල්හි ඊර්ෂ්‍යාව පහ ව යන්නේ ය.</span></span> 
     </div> 
     <div class="q2"> <span class="verse v13" data-usfm="ISA.11.13"><span class="content">ජුදාට පීඩා කරන්නෝ විනාශ කරනු ලබන්නෝ ය.</span></span> 
     </div> 
     <div class="q"> <span class="verse v13" data-usfm="ISA.11.13"><span class="content"> </span></span><span class="verse v14" data-usfm="ISA.11.14"><span class="label">14</span><span class="content">ඔව්හු එකතු වී බටහිර වසන පිලිස්තිවරුන්ට පහර දෙන්නෝ ය;</span></span> 
     </div> 
     <div class="q2"> <span class="verse v14" data-usfm="ISA.11.14"><span class="content">නැගෙනහිර වසන සෙනඟ කොල්ල කන්නෝ ය.</span></span> 
     </div> 
     <div class="q2"> <span class="verse v14" data-usfm="ISA.11.14"><span class="content">ඔව්හු ඒදොම් සහ මෝවබ් ජාතීන් ජයගන්නෝ ය.</span></span> 
     </div> 
     <div class="q"> <span class="verse v14" data-usfm="ISA.11.14"><span class="content">අම්මොන් වැසියොත් ඔවුන්ට කීකරු වන්නෝ ය.</span></span> 
     </div> 
     <div class="q"> <span class="verse v14" data-usfm="ISA.11.14"><span class="content"> </span></span><span class="verse v15" data-usfm="ISA.11.15"><span class="label">15</span><span class="content"> </span><span class="content">සමිඳාණෝ නයිල් ගඟේ වරාය සහමුලින් ම වියළී යන්න සලස්වන සේක.</span></span> 
     </div> 
     <div class="q2"> <span class="verse v15" data-usfm="ISA.11.15"><span class="content">එතුමාණෝ යුප්‍රටීස් ගඟ හරහා සිය අත ඔසවා, වියළි සුළඟක් එවා, එය කුඩා දිය පාරවල් හතකට බෙදන සේක.</span></span> 
     </div> 
     <div class="q2"> <span class="verse v15" data-usfm="ISA.11.15"><span class="content">එවිට සෙනඟ ගොඩබිම යන්නාක් මෙන් එයින් එගොඩ වන්නෝ ය.</span></span> 
     </div> 
     <div class="q"> <span class="verse v15" data-usfm="ISA.11.15"><span class="content"> </span></span><span class="verse v16" data-usfm="ISA.11.16"><span class="label">16</span><span class="content">ඉශ්රායෙල් සෙනඟට මිසරයෙන් පිට වන්න මඟ සැලසුණාක් මෙන් අසිරියාවේ ඉතිරි පිරිසටත් ඒ රටෙන් පිට වන්න මහා මාවත් ඇති වන්නේ ය.</span></span> 
     </div> 
    </div> 
   </div> 
  </div>
 </body>
</html>