<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch52" data-usfm="ISA.52">  
     <div class="s1"> <span class="heading"><b>ජෙරුසලම මුදාගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.52.1"><span class="label">1</span><span class="content"> </span><span class="content">එම්බා සියොන්, පිබිදෙන්න, පිබිදෙන්න, ශක්තිමත් වන්න, ශුද්ධ නුවර වන ජෙරුසලම, ඔබේ අලංකාර වස්ත්‍ර පැළඳගන්න.</span></span> 
     </div> 
     <div class="q2"> <span class="verse v1" data-usfm="ISA.52.1"><span class="content">මින්පසු අචර්මඡේදිතයෙක් වත්, අපවිත්‍ර වූවෙක් වත්, මේ නගරයට ඇතුළු නොවන්නේ ය.</span></span> 
     </div> 
     <div class="q"> <span class="verse v1" data-usfm="ISA.52.1"><span class="content"> </span></span><span class="verse v2" data-usfm="ISA.52.2"><span class="label">2</span><span class="content">ජෙරුසලම, ඔබ ධූලි ගසාදමා නැඟිට සිටින්න, වහලියක වූ සියොන් පුරඟන, ඔබේ ගෙල වටා ඇති විලංගු ගලවාදමන්න.</span></span> 
     </div> 
     <div class="p"> <span class="verse v2" data-usfm="ISA.52.2"><span class="content"> </span></span><span class="verse v3" data-usfm="ISA.52.3"><span class="label">3</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “නුඹලා වහල්කමට විකුණනු ලැබුවේ මුදල් වන්දියකින් නොවේ; එසේ ම නුඹලා මුදනු ලබන්නේත් මුදල් වන්දියකින් නොවේ. </span></span><span class="verse v4" data-usfm="ISA.52.4"><span class="label">4</span><span class="content">මුල දී නුඹලා මිසරයේ විදේශී ව සිටින්න ගියහු ය. පසු ව අසිරියාව කිසි හේතුවක් නැති ව නුඹලාට පීඩා කෙළේ ය. </span></span><span class="verse v5" data-usfm="ISA.52.5"><span class="label">5</span><span class="content">දැන් මෙහි බබිලෝනියෙහි මට කුමක් දක්නට ලැබේ ද? කිසි හේතුවක් නැති ව මාගේ සෙනඟ මෙහි වහල් ව සිටිති. ඔවුන්ගේ පාලකයෝ ජය හඬ නඟති; දවස දෙවේලේ මාගේ නාමයට අපහාස කරති. </span></span><span class="verse v6" data-usfm="ISA.52.6"><span class="label">6</span><span class="content">එබැවින්, මාගේ සෙනඟ මාගේ නාමය දැනගනු ඇත. ඒ දවසේ දී කතා කරන්නේ මා බවත්, මා දෙවියන් වහන්සේ බවත් ඔවුන් දැනගනු ඇත.”</span></span> 
     </div> 
     <div class="s1"> <span class="heading"><b>සියොන්ට සුබ ආරංචි</b></span> 
     </div> 
     <div class="q"> <span class="verse v6" data-usfm="ISA.52.6"><span class="content"> </span></span><span class="verse v7" data-usfm="ISA.52.7"><span class="label">7</span><span class="content"> </span><span class="content">සුබ ආරංචි ගෙන එන, සාමය ප්‍රකාශ කරන, යහපත ගැන සුබසුන් පළ කරන ගැළවීම ගැන ලොවට දන්වන, “නුඹේ දෙවි තුමාණෝ රජකම් කරන සේකැ”යි සියොනට කියන, කඳු මුඳුන්හි පෙනෙන දූතයාගේ පාද කොපමණ අලංකාර වන්නේ ද?</span></span> 
     </div> 
     <div class="q"> <span class="verse v7" data-usfm="ISA.52.7"><span class="content"> </span></span><span class="verse v8" data-usfm="ISA.52.8"><span class="label">8</span><span class="content">නගරය මුර කරන්නන්, හඬ නඟා එක් ව ගී කියනු ඇත.</span></span> 
     </div> 
     <div class="q2"> <span class="verse v8" data-usfm="ISA.52.8"><span class="content">සියොනට සමිඳාණන් වඩින බව ඔවුන් සියැසින් දකිනු ඇත.</span></span> 
     </div> 
     <div class="q"> <span class="verse v8" data-usfm="ISA.52.8"><span class="content"> </span></span><span class="verse v9" data-usfm="ISA.52.9"><span class="label">9</span><span class="content">ජෙරුසලමේ නටබුන්, එක් ව ගී ගයන්න;</span></span> 
     </div> 
     <div class="q2"> <span class="verse v9" data-usfm="ISA.52.9"><span class="content">ඝෝෂා කරමින් හඬ නඟන්න.</span></span> 
     </div> 
     <div class="q2"> <span class="verse v9" data-usfm="ISA.52.9"><span class="content">සමිඳාණෝ සිය සෙනඟ සැනසූ සේක.</span></span> 
     </div> 
     <div class="q"> <span class="verse v9" data-usfm="ISA.52.9"><span class="content"> </span></span><span class="verse v10" data-usfm="ISA.52.10"><span class="label">10</span><span class="content">සමිඳාණෝ ජාතීන් ඉදිරියේ සියොනට ශුද්ධ බලය පෑ සේක.</span></span> 
     </div> 
     <div class="q2"> <span class="verse v10" data-usfm="ISA.52.10"><span class="content">අපේ දෙවිඳුන්ගේ ගැළවීම ලොවේ සීමාන්තයෝ දකිති.</span></span> 
     </div> 
     <div class="q"> <span class="verse v10" data-usfm="ISA.52.10"><span class="content"> </span></span><span class="verse v11" data-usfm="ISA.52.11"><span class="label">11</span><span class="content"> </span><span class="content">යන්න, බබිලෝනියෙන් පිට වී යන්න, අපිරිසිදු දේකට අත නොපාන්න.</span></span> 
     </div> 
     <div class="q2"> <span class="verse v11" data-usfm="ISA.52.11"><span class="content">නොනැවතී පිට වී යන්න, සමිඳුන්ගේ භාණ්ඩ උසුලාගෙන යන නුඹලා පිරිසිදු වන්න.</span></span> 
     </div> 
     <div class="q"> <span class="verse v11" data-usfm="ISA.52.11"><span class="content"> </span></span><span class="verse v12" data-usfm="ISA.52.12"><span class="label">12</span><span class="content">හදිසියෙන් පිට වී යන්න නුඹලාට සිදු නොවේ;</span></span> 
     </div> 
     <div class="q2"> <span class="verse v12" data-usfm="ISA.52.12"><span class="content">බේරී පලා යන්න නුඹලාට සිදු නොවේ;</span></span> 
     </div> 
     <div class="q2"> <span class="verse v12" data-usfm="ISA.52.12"><span class="content">සමිඳාණෝ නුඹලාට පෙරටු ව යන සේක.</span></span> 
     </div> 
     <div class="q2"> <span class="verse v12" data-usfm="ISA.52.12"><span class="content">සමිඳාණෝ නුඹලා පසුපස්සෙන් එන සේක.</span></span> 
     </div> 
     <div class="s1"> <span class="heading"><b>දුක් උසුලන සේවකයාණෝ</b></span> 
     </div> 
     <div class="q"> <span class="verse v12" data-usfm="ISA.52.12"><span class="content"> </span></span><span class="verse v13" data-usfm="ISA.52.13"><span class="label">13</span><span class="content">බලන්න, මාගේ සේවකයාණන්ට ජය අත් වේ.</span></span> 
     </div> 
     <div class="q2"> <span class="verse v13" data-usfm="ISA.52.13"><span class="content">එතුමාණෝ, උසස් වී, උතුම් වී, අත්‍යුත්කෘෂ්ට වෙති.</span></span> 
     </div> 
     <div class="q"> <span class="verse v13" data-usfm="ISA.52.13"><span class="content"> </span></span><span class="verse v14" data-usfm="ISA.52.14"><span class="label">14</span><span class="content">පෙනුමෙන් එතුමාණෝ බොහෝ සේ අවලක්ෂණ ය.</span></span> 
     </div> 
     <div class="q2"> <span class="verse v14" data-usfm="ISA.52.14"><span class="content">මිනිසෙකුට සමානකමක් නැත.</span></span> 
     </div> 
     <div class="q2"> <span class="verse v14" data-usfm="ISA.52.14"><span class="content">මිනිස් රූපය නැති වී යන පමණට විරූප වීමෙන් එය සියල්ලන්ට ම පුදුමයක් වී ඇත.</span></span> 
     </div> 
     <div class="q"> <span class="verse v14" data-usfm="ISA.52.14"><span class="content"> </span></span><span class="verse v15" data-usfm="ISA.52.15"><span class="label">15</span><span class="content"> </span><span class="content">දැන් නම්, ජාතීහු එතුමාණන් දැක මවිතයට පත් වෙති.</span></span> 
     </div> 
     <div class="q2"> <span class="verse v15" data-usfm="ISA.52.15"><span class="content">රජවරු විස්මයෙන් විස්මයට පත් ව නිහඬ ව සිටිති.</span></span> 
     </div> 
     <div class="q2"> <span class="verse v15" data-usfm="ISA.52.15"><span class="content">ඉහත දී ඔවුන්ට නොදැන්වූ දෙයක් දැන් ඔව්හු දනිති.</span></span> 
     </div> 
     <div class="q2"> <span class="verse v15" data-usfm="ISA.52.15"><span class="content">කිසි කලක නොඇසූ දෙයක් දැන් ඔව්හු තේරුම්ගනිති.</span></span> 
     </div> 
    </div> 
   </div> 
  </div>
 </body>
</html>