<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch3" data-usfm="ISA.3">  
     <div class="s1"> <span class="heading"><b>ජෙරුසලමේ අවුල් වියවුල්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.3.1"><span class="label">1</span><span class="content">සමිඳාණෝ එනම්, සව් බලැති සමිඳාණෝ ජෙරුසලමේ හා ජුදාවේ සෙනඟගේ පිහිටාධාරය වන සියලු දේ ඔවුන්ගේ ආහාර පාන ද ඉවත් කරන සේක.</span></span> 
     </div> 
     <div class="p"> <span class="verse v1" data-usfm="ISA.3.1"><span class="content"> </span></span><span class="verse v2" data-usfm="ISA.3.2"><span class="label">2</span><span class="content">වීරවරයන් ද හේවායන් ද විනිශ්චයකාරයන් හා දිවැසිවරයන් ද පේන කියන්නන් හා ප්‍රජා මූලිකයන් ද</span></span> 
     </div> 
     <div class="p"> <span class="verse v2" data-usfm="ISA.3.2"><span class="content"> </span></span><span class="verse v3" data-usfm="ISA.3.3"><span class="label">3</span><span class="content">හමුදාවේ හා රටවැසියන්ගේ නායකයන් ද මන්ත්‍රීවරුන් හා දක්ෂ යන්ත්‍ර මන්ත්‍රකරුවන් ද එතුමාණෝ පහකරන සේක.</span></span> 
     </div> 
     <div class="p"> <span class="verse v3" data-usfm="ISA.3.3"><span class="content"> </span></span><span class="verse v4" data-usfm="ISA.3.4"><span class="label">4</span><span class="content">සෙනඟගේ අධිපතීන් වශයෙන් ළා බාල අය සමිඳාණෝ පත් කරන සේක.</span></span> 
     </div> 
     <div class="p"> <span class="verse v4" data-usfm="ISA.3.4"><span class="content"> </span></span><span class="verse v5" data-usfm="ISA.3.5"><span class="label">5</span><span class="content">සෙනඟ එකිනෙකාට හා තම අසල්වැසියාට හිරිහැර කරන්නෝ ය.</span></span> 
     </div> 
     <div class="q2"> <span class="verse v5" data-usfm="ISA.3.5"><span class="content">ගැටවරයෝ වැඩිහිටියන්ටත්, පහත් අය උසස් අයටත් ගෞරව නොකරති.</span></span> 
     </div> 
     <div class="p"> <span class="verse v5" data-usfm="ISA.3.5"><span class="content"> </span></span><span class="verse v6" data-usfm="ISA.3.6"><span class="label">6</span><span class="content">එක් වංශයකට අයිති අය තමන් අතරෙන් කෙනෙකු තෝරාගෙන, “ඔබට අඳින්න අඩු තරමින් වස්ත්‍රයක් ඇත;</span></span> 
     </div> 
     <div class="q2"> <span class="verse v6" data-usfm="ISA.3.6"><span class="content">ඒ නිසා මේ අවුල් වියවුල් ඇති අවදියේ අපේ නායකයා වන්නැ”යි කියන කාලයක් පැමිණෙන්නේ ය.</span></span> 
     </div> 
     <div class="p"> <span class="verse v6" data-usfm="ISA.3.6"><span class="content"> </span></span><span class="verse v7" data-usfm="ISA.3.7"><span class="label">7</span><span class="content">එහෙත්, ඔහු පිළිතුරු දෙමින්, “ඔබ හැමට උදව් කරන්න මට නොහැකි ය.</span></span> 
     </div> 
     <div class="q2"> <span class="verse v7" data-usfm="ISA.3.7"><span class="content">කෑම වත්, ඇඳුම් වත් මට නැත;</span></span> 
     </div> 
     <div class="q2"> <span class="verse v7" data-usfm="ISA.3.7"><span class="content">ඔබේ නායකයා වශයෙන් මා පත් නොකරන්නැ”යි කියනු ඇත.</span></span> 
     </div> 
     <div class="p"> <span class="verse v7" data-usfm="ISA.3.7"><span class="content"> </span></span><span class="verse v8" data-usfm="ISA.3.8"><span class="label">8</span><span class="content">සැබැවින් ම ජෙරුසලම නැති නාස්ති වී ඇත.</span></span> 
     </div> 
     <div class="q2"> <span class="verse v8" data-usfm="ISA.3.8"><span class="content">ජුදා වැටී ඇත.</span></span> 
     </div> 
     <div class="q2"> <span class="verse v8" data-usfm="ISA.3.8"><span class="content">කුමක් නිසා ද ඔවුන් කරන කියන හැම දේ සමිඳුන්ට විරුද්ධ වේ.</span></span> 
     </div> 
     <div class="q2"> <span class="verse v8" data-usfm="ISA.3.8"><span class="content">ඔව්හු දෙවිඳුන්ගේ මහිමය හෙළා දකිති.</span></span> 
     </div> 
     <div class="p"> <span class="verse v8" data-usfm="ISA.3.8"><span class="content"> </span></span><span class="verse v9" data-usfm="ISA.3.9"><span class="label">9</span><span class="content">ඔවුන්ගේ අහංකාර පෙනීම ඔවුන්ට විරුද්ධ ව සාක්ෂි දෙයි;</span></span> 
     </div> 
     <div class="q2"> <span class="verse v9" data-usfm="ISA.3.9"><span class="content">සොදොම් වැසියන් මෙන් ඔව්හු එළිපිට ම පව් කරති;</span></span> 
     </div> 
     <div class="q2"> <span class="verse v9" data-usfm="ISA.3.9"><span class="content">ඔවුන්ට වන විපතක මහත!</span></span> 
     </div> 
     <div class="q2"> <span class="verse v9" data-usfm="ISA.3.9"><span class="content">එය ඔවුන් තමන් විසින් තමන් පිට ම පමුණුවාගෙන ඇත.</span></span> 
     </div> 
     <div class="p"> <span class="verse v9" data-usfm="ISA.3.9"><span class="content"> </span></span><span class="verse v10" data-usfm="ISA.3.10"><span class="label">10</span><span class="content">ධර්මිෂ්ඨයන්ට යහපත වන්නේ ය;</span></span> 
     </div> 
     <div class="q2"> <span class="verse v10" data-usfm="ISA.3.10"><span class="content">ඔව්හු තමන්ගේ ක්‍රියාවල ඵල භුක්ති විඳින්නෝ ය.</span></span> 
     </div> 
     <div class="p"> <span class="verse v10" data-usfm="ISA.3.10"><span class="content"> </span></span><span class="verse v11" data-usfm="ISA.3.11"><span class="label">11</span><span class="content">එහෙත්, දුෂ්ටයන්ට වන විපතක මහත!</span></span> 
     </div> 
     <div class="q2"> <span class="verse v11" data-usfm="ISA.3.11"><span class="content">ඔවුන්ගේ ක්‍රියාවල ඵල විපාක ඔවුන් පිට ම වැටෙනු ඇත.</span></span> 
     </div> 
     <div class="p"> <span class="verse v11" data-usfm="ISA.3.11"><span class="content"> </span></span><span class="verse v12" data-usfm="ISA.3.12"><span class="label">12</span><span class="content">මුදල්</span><span class="content"> ණයට දෙන්නෝ මාගේ සෙනඟට හිරිහැර කරති;</span></span> 
     </div> 
     <div class="q2"> <span class="verse v12" data-usfm="ISA.3.12"><span class="content">අයුතු පොළී ගන්නෝ ඔවුන් රවටති;</span></span> 
     </div> 
     <div class="q2"> <span class="verse v12" data-usfm="ISA.3.12"><span class="content">දරුවෝ වැඩිහිටියන්ට හිරිහැර කරති;</span></span> 
     </div> 
     <div class="q2"> <span class="verse v12" data-usfm="ISA.3.12"><span class="content">ස්ත්‍රීහු පාලනය තම අතට ගනිති.</span></span> 
     </div> 
     <div class="q2"> <span class="verse v12" data-usfm="ISA.3.12"><span class="content">මාගේ ජනයෙනි, ඔබේ නායකයෝ ඔබ මුළා කරති;</span></span> 
     </div> 
     <div class="q2"> <span class="verse v12" data-usfm="ISA.3.12"><span class="content">යා යුතු මඟ අවුල් කරති.</span></span> 
     </div> 
     <div class="s1"> <span class="heading"><b>ජුදාවේ විනාශය</b></span> 
     </div> 
     <div class="p"> <span class="verse v12" data-usfm="ISA.3.12"><span class="content"> </span></span><span class="verse v13" data-usfm="ISA.3.13"><span class="label">13</span><span class="content">කරුණු ප්‍රකාශ කරන්නත්, ජාතීන් විනිශ්චය කරන්නත් සමිඳාණෝ අසුන් අරා සිටින සේක.</span></span> 
     </div> 
     <div class="p"> <span class="verse v13" data-usfm="ISA.3.13"><span class="content"> </span></span><span class="verse v14" data-usfm="ISA.3.14"><span class="label">14</span><span class="content">සමිඳාණෝ ප්‍රජා මූලිකයන් ද නායකයන් ද විනිශ්චය කරන්න පැමිණෙන සේක.</span></span> 
     </div> 
     <div class="q2"> <span class="verse v14" data-usfm="ISA.3.14"><span class="content">එතුමාණෝ මෙසේ පැමිණිලි කරන සේක:</span></span> 
     </div> 
     <div class="q2"> <span class="verse v14" data-usfm="ISA.3.14"><span class="content">“නුඹලා මිදි වතු සූරා කා දුප්පතුන්ගෙන් කොල්ලකාගත් දෙයින් නුඹලාගේ ගෙවල් පුරවාගන්නහු ය.</span></span> 
     </div> 
     <div class="p"> <span class="verse v14" data-usfm="ISA.3.14"><span class="content"> </span></span><span class="verse v15" data-usfm="ISA.3.15"><span class="label">15</span><span class="content">මාගේ සෙනඟ පාගාදමන්නත්, දුප්පතුන්ට අසාධාරණ දේ කරන්නත් නුඹලාට යුතු නැත.</span></span> 
     </div> 
     <div class="q2"> <span class="verse v15" data-usfm="ISA.3.15"><span class="content">මෙසේ පවසන්නේ මහෝත්තම දෙවි ස්වාමීන් වන මම ය.”</span></span> 
     </div> 
     <div class="s1"> <span class="heading"><b>ජෙරුසලමේ ස්ත්‍රීන්ගේ ඉරණම</b></span> 
     </div> 
     <div class="p"> <span class="verse v15" data-usfm="ISA.3.15"><span class="content"> </span></span><span class="verse v16" data-usfm="ISA.3.16"><span class="label">16</span><span class="content">සමිඳාණෝ මෙසේ වදාරන සේක;</span></span> 
     </div> 
     <div class="q2"> <span class="verse v16" data-usfm="ISA.3.16"><span class="content">“ජෙරුසලම් ස්ත්‍රීහු කෙතරම් ආඩම්බර ද කියා බලන්න.</span></span> 
     </div> 
     <div class="q2"> <span class="verse v16" data-usfm="ISA.3.16"><span class="content">ඔව්හු අහංකාරකමින් හිස ඔසවාගෙන, නුවන’ඟ බැලුම් හෙළමින්, පා සළඹ හඬ නංවමින් ඇවිදිති.</span></span> 
     </div> 
     <div class="p"> <span class="verse v16" data-usfm="ISA.3.16"><span class="content"> </span></span><span class="verse v17" data-usfm="ISA.3.17"><span class="label">17</span><span class="content">මම ඔවුන්ගේ හිස මුඩුකර, ඔවුන්ගේ රහස’ඟ නග්න කරන්නෙමි.”</span></span> 
     </div> 
     <div class="p"> <span class="verse v17" data-usfm="ISA.3.17"><span class="content"> </span></span><span class="verse v18" data-usfm="ISA.3.18"><span class="label">18</span><span class="content">සමිඳාණන් වහන්සේ ජෙරුසලමේ ස්ත්‍රීන් කෙරෙන්, ඔවුන්ගේ උඩඟුකමට හේතු වන දේවල් එනම්, පාදවලත්, බෙල්ලේත්, හිසේත් පළඳින ආභරණ ද; </span></span><span class="verse v19" data-usfm="ISA.3.19"><span class="label">19</span><span class="content">අත් වළලු ද මුවවස්නා ද; </span></span><span class="verse v20" data-usfm="ISA.3.20"><span class="label">20</span><span class="content">මකුට ද පාදදාම ද ඉඟපටි ද සුවඳ හෙප්පු ද සුර ද; </span></span><span class="verse v21" data-usfm="ISA.3.21"><span class="label">21</span><span class="content">මුදු ද නාසාභරණ ද; </span></span><span class="verse v22" data-usfm="ISA.3.22"><span class="label">22</span><span class="content">මංගල වස්ත්‍ර ද සළු ද උතුරු සළු ද පසුම්බි ද; </span></span><span class="verse v23" data-usfm="ISA.3.23"><span class="label">23</span><span class="content">අත් කැටපත් ද සිහින් හණ රෙදි ද ලේන්සු ද ඇඟ වැසුම් ද පහකර දමන සේක.</span></span> 
     </div> 
     <div class="p"> <span class="verse v23" data-usfm="ISA.3.23"><span class="content"> </span></span><span class="verse v24" data-usfm="ISA.3.24"><span class="label">24</span><span class="content">එවිට සුවඳ ද්‍රව්‍ය වෙනුවට දුගඳ ද බඳ පටි වෙනුවට ලණුවක් ද මනා ලෙස ගෙතූ වරලස වෙනුවට හිස් මුඩුකම ද ශෝභමාන ඇඳුම් වෙනුවට දළ රෙදි ද රූපශ්‍රීය වෙනුවට විළිලජ්ජාව ද ඔවුන්ට ඇති වන්නේ ය.</span></span> 
     </div> 
     <div class="p"> <span class="verse v24" data-usfm="ISA.3.24"><span class="content"> </span></span><span class="verse v25" data-usfm="ISA.3.25"><span class="label">25</span><span class="content">නගරයේ සිටින පුරුෂයෝ ඉතා ශක්තිමත් අය වුව ද යුද්ධයේ දී මැරුම් කන්නෝ ය. </span></span><span class="verse v26" data-usfm="ISA.3.26"><span class="label">26</span><span class="content">නගරයේ දොරටු අසලින් හැඬීමත්, වැළපීමත් නික්මෙනු ඇත. නගරය ද නග්න ව බිම වැතිර සිටින ස්ත්‍රියක මෙන් වන්නී ය.</span></span> 
     </div> 
    </div> 
   </div> 
  </div>
 </body>
</html>