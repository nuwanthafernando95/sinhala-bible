<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch29" data-usfm="ISA.29">  
     <div class="s1"> <span class="heading"><b>ජෙරුසලමේ ඉරණම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.29.1"><span class="label">1</span><span class="content">දෙවිඳුන්ගේ පූජාසනය වන ජෙරුසලම, ඔබට වන විපතක මහත!</span></span> 
     </div> 
     <div class="q2"> <span class="verse v1" data-usfm="ISA.29.1"><span class="content">දාවිත් රජු කඳවුරු බැඳගෙන සිටි නගරයට වන විපතක මහත!</span></span> 
     </div> 
     <div class="q2"> <span class="verse v1" data-usfm="ISA.29.1"><span class="content">මංගල්‍යයන් හා පූජා උත්සවයන් සමඟ තවත් අවුරුද්දක් දෙකක් ගත වුණාවේ.</span></span> 
     </div> 
     <div class="q"> <span class="verse v1" data-usfm="ISA.29.1"><span class="content"> </span></span><span class="verse v2" data-usfm="ISA.29.2"><span class="label">2</span><span class="content">ඉන්පසු දෙවිඳුන්ගේ පූජාසනය ලෙස හැඳින්වෙන ජෙරුසලම පිට එතුමාණෝ විපත්තිය පමුණුවන සේක.</span></span> 
     </div> 
     <div class="q2"> <span class="verse v2" data-usfm="ISA.29.2"><span class="content">එකල හැඬීමත් වැලපීමත් ඇති වන්නේ ය.</span></span> 
     </div> 
     <div class="q2"> <span class="verse v2" data-usfm="ISA.29.2"><span class="content">නගරය වුව ද, පූජාසනයක් බවට හරවනු ලැබ එය ගල්වලින් වැසී යන්නේ ය.</span></span> 
     </div> 
     <div class="q"> <span class="verse v2" data-usfm="ISA.29.2"><span class="content"> </span></span><span class="verse v3" data-usfm="ISA.29.3"><span class="label">3</span><span class="content">දෙවිඳාණෝ නගරයට පහර දී බලකොටු සමඟ එය වටලන සේක.</span></span> 
     </div> 
     <div class="q"> <span class="verse v3" data-usfm="ISA.29.3"><span class="content"> </span></span><span class="verse v4" data-usfm="ISA.29.4"><span class="label">4</span><span class="content">ජෙරුසලම, පොළොව යට සිට කතා කරන්න දඟලන අවතාරයක් මෙන් ද දූවිල්ලෙන් නැඟී එන මුකවාඩමක් දමන ලද හඬක් මෙන් ද වන්නේ ය.</span></span> 
     </div> 
     <div class="q2"> <span class="verse v4" data-usfm="ISA.29.4"><span class="content">ගැඹුරු පොළෝ තලයෙන් ඔබේ හඬ ඇසෙන්නේ ය;</span></span> 
     </div> 
     <div class="q2"> <span class="verse v4" data-usfm="ISA.29.4"><span class="content">දූවිල්ල යටින් ඔබේ වචන නික්මෙන්නේ ය.</span></span> 
     </div> 
     <div class="q"> <span class="verse v4" data-usfm="ISA.29.4"><span class="content"> </span></span><span class="verse v5" data-usfm="ISA.29.5"><span class="label">5</span><span class="content">එහෙත්, එම්බා ජෙරුසලම!</span></span> 
     </div> 
     <div class="q2"> <span class="verse v5" data-usfm="ISA.29.5"><span class="content">ඔබට පහර දෙන විදේශීන් සියලු දෙන දූවිල්ල මෙන් ගසාගෙන යනු ඇත;</span></span> 
     </div> 
     <div class="q2"> <span class="verse v5" data-usfm="ISA.29.5"><span class="content">ඔවුන්ගේ භයානක හමුදා පිදුරු මෙන් පහ වී යනු ඇත.</span></span> 
     </div> 
     <div class="q"> <span class="verse v5" data-usfm="ISA.29.5"><span class="content"> </span></span><span class="verse v6" data-usfm="ISA.29.6"><span class="label">6</span><span class="content">සව් බලැති සමිඳාණෝ ගර්ජනාවෙන් ද මහත් ශබ්දයකින් ද සුළි සුළඟකින් ද කුණාටුවකින් ද විනාශකාරී ගින්නකින් ද ප්‍රකාශ වන සේක.</span></span> 
     </div> 
     <div class="q"> <span class="verse v6" data-usfm="ISA.29.6"><span class="content"> </span></span><span class="verse v7" data-usfm="ISA.29.7"><span class="label">7</span><span class="content">එවිට දෙවිඳුන්ගේ පූජාසනය වන නුවරට පහර දෙන ජාතීන්ගේ සියලු හමුදා ද ඔවුන්ගේ අවි ආයුධ හා උපකරණ සියල්ල ද සිහිනයක් මෙන්, රාත්‍රියේ මවාගත් සිතිවිලි මාත්‍රයක් මෙන්, පහ වී යනු ඇත.</span></span> 
     </div> 
     <div class="q"> <span class="verse v7" data-usfm="ISA.29.7"><span class="content"> </span></span><span class="verse v8" data-usfm="ISA.29.8"><span class="label">8</span><span class="content">ජෙරුසලමට පහර දෙන්න රැස්වන සියලු ජාතීහු සිහිනෙන් කෑම කා, බඩගින්නෙන් ඇවිදින, සාගින්නෙන් පෙළෙන, මිනිසෙකු හා සමාන වෙති.</span></span> 
     </div> 
     <div class="q2"> <span class="verse v8" data-usfm="ISA.29.8"><span class="content">නැතහොත්, සිහිනෙන් වතුර බී, වියළි උගුරක් ඇති ව ඇවිදින, පිපාසයෙන් මිය ඇදෙන, මිනිසෙකු හා සමාන වෙති.</span></span> 
     </div> 
     <div class="s1"> <span class="heading"><b>අනතුරු හැඟවීම නොතැකීම</b></span> 
     </div> 
     <div class="p"> <span class="verse v8" data-usfm="ISA.29.8"><span class="content"> </span></span><span class="verse v9" data-usfm="ISA.29.9"><span class="label">9</span><span class="content">ඉබාගාතේ ඇවිද ක්ලාන්ත වන්න;</span></span> 
     </div> 
     <div class="q2"> <span class="verse v9" data-usfm="ISA.29.9"><span class="content">සැප විඳ අන්ධ වන්න;</span></span> 
     </div> 
     <div class="q2"> <span class="verse v9" data-usfm="ISA.29.9"><span class="content">මඳක් වත් මිදියුස නොබී මත් වන්න;</span></span> 
     </div> 
     <div class="q2"> <span class="verse v9" data-usfm="ISA.29.9"><span class="content">බිඳක් වත් නොබී වැනි වැනී යන්න.</span></span> 
     </div> 
     <div class="q"> <span class="verse v9" data-usfm="ISA.29.9"><span class="content"> </span></span><span class="verse v10" data-usfm="ISA.29.10"><span class="label">10</span><span class="content"> </span><span class="content"> සමිඳුන් ඔබ තද නින්දට වැටෙන ලෙස ඔබ කෙරෙහි නිදිබර ගතිය ඇතිකර තිබේ.</span></span> 
     </div> 
     <div class="q2"> <span class="verse v10" data-usfm="ISA.29.10"><span class="content">දිවැසිවරුන් සෙනඟගේ දෙනෙත් මෙන්, විය යුතු නමුත්, දෙවිඳුන් ඔවුන්ගේ ඇස් බැඳ ඇත.</span></span> 
     </div> 
     <div class="q2"> <span class="verse v10" data-usfm="ISA.29.10"><span class="content">බොරු දිවැසිවරුන්ගේ මොළය අවුල්කර ඇත.</span></span> 
     </div> 
     <div class="p"> <span class="verse v10" data-usfm="ISA.29.10"><span class="content"> </span></span><span class="verse v11" data-usfm="ISA.29.11"><span class="label">11</span><span class="content">හැම දිවැස් දර්ශනයක ම තේරුම ඔබෙන් සඟවා ඇත. එය බැඳ මුද්‍රා කරන ලද පොතක් හා සමාන ය. එය අකුරු දන්න කෙනෙකු වෙත ගෙන ගොස්, එය කියවන ලෙස ඔහුගෙන් ඉල්ලූ විට, එය මුද්‍රාකර ඇති නිසා කියවිය නොහැකි යයි ඔහු කියනු ඇත. </span></span><span class="verse v12" data-usfm="ISA.29.12"><span class="label">12</span><span class="content">අකුරු නොදන්න කෙනෙකු වෙත ගෙන ගොස් එය කියවන ලෙස ඔහුගෙන් ඉල්ලූ විට එය කියවන්න ඔහු නොදනිති යි ඔහු කියනු ඇත.</span></span> 
     </div> 
     <div class="q"> <span class="verse v12" data-usfm="ISA.29.12"><span class="content"> </span></span><span class="verse v13" data-usfm="ISA.29.13"><span class="label">13</span><span class="content"> </span><span class="content">සමිඳාණෝ මෙසේ වදාළ සේක:</span></span> 
     </div> 
     <div class="q2"> <span class="verse v13" data-usfm="ISA.29.13"><span class="content">“මේ සෙනඟ මට නමස්කාර කරන්නේ වචනයෙන් පමණකි.</span></span> 
     </div> 
     <div class="q2"> <span class="verse v13" data-usfm="ISA.29.13"><span class="content">ඔවුන්ගේ සිත් මා වෙත යොමු වී නැත.</span></span> 
     </div> 
     <div class="q2"> <span class="verse v13" data-usfm="ISA.29.13"><span class="content">ඔවුන්ගේ ආගම වනාහි කටපාඩම් කරගත් මනුෂ්‍ය නීතිරීති හා පාරම්පරික සම්ප්‍රදායයෝ පමණකි.</span></span> 
     </div> 
     <div class="q"> <span class="verse v13" data-usfm="ISA.29.13"><span class="content"> </span></span><span class="verse v14" data-usfm="ISA.29.14"><span class="label">14</span><span class="content"> </span><span class="content">එබැවින් ඔවුන් නොපැතූ අරුමපුදුම දේ මම කරන්නෙමි;</span></span> 
     </div> 
     <div class="q2"> <span class="verse v14" data-usfm="ISA.29.14"><span class="content">ඔවුන්ගේ ඥානවන්තයන්ගේ තේරුම්ගැනීමේ ශක්තිය නැති වී යන්නේ ය;</span></span> 
     </div> 
     <div class="q2"> <span class="verse v14" data-usfm="ISA.29.14"><span class="content">ඔවුන්ගේ උගත්තු නූගත්තු වන්නෝ ය.”</span></span> 
     </div> 
     <div class="s1"> <span class="heading"><b>ව්‍යාජ උපදේශකයෝ</b></span> 
     </div> 
     <div class="p"> <span class="verse v14" data-usfm="ISA.29.14"><span class="content"> </span></span><span class="verse v15" data-usfm="ISA.29.15"><span class="label">15</span><span class="content">තමන්ගේ අදහස් සඟවාගන්න උත්සාහ කරන අයට වන විපතක මහත!</span></span> 
     </div> 
     <div class="q2"> <span class="verse v15" data-usfm="ISA.29.15"><span class="content">ඔව්හු රහසේ තමන්ගේ උපායයන් යොදමින්, කිසිවෙකු ඔවුන් දකින්නේ වත්, ඔවුන් කරන දේ දැන ගන්නේ වත් නැතැ යි සිතති.</span></span> 
     </div> 
     <div class="q"> <span class="verse v15" data-usfm="ISA.29.15"><span class="content"> </span></span><span class="verse v16" data-usfm="ISA.29.16"><span class="label">16</span><span class="content"> </span><span class="content">ඔව්හු කාරණා නොපිට පෙරළති.</span></span> 
     </div> 
     <div class="q2"> <span class="verse v16" data-usfm="ISA.29.16"><span class="content">වඩා වැදගත් වන්නේ කුම්භකාරයා ද මැටි ද?</span></span> 
     </div> 
     <div class="q2"> <span class="verse v16" data-usfm="ISA.29.16"><span class="content">මිනිසෙකු සෑදූ දෙයකට, ‘නුඹ මා සෑදුවේ නැත’ කියා හෝ ‘නුඹ කරන දේ නුඹ නොදන්නෙහි ය’ කියා හෝ මිනිසා අමතමින් කිව හැකි ද?</span></span> 
     </div> 
     <div class="q"> <span class="verse v16" data-usfm="ISA.29.16"><span class="content"> </span></span><span class="verse v17" data-usfm="ISA.29.17"><span class="label">17</span><span class="content">එසේ කීම, ‘වනයක් උයනක් බවට ද උයනක් වනයක් බවට ද පත්වීම වැනි ය’ යන කියමනට සමාන ය.</span></span> 
     </div> 
     <div class="q"> <span class="verse v17" data-usfm="ISA.29.17"><span class="content"> </span></span><span class="verse v18" data-usfm="ISA.29.18"><span class="label">18</span><span class="content">ඒ දවස පැමිණි විට පොතකින් කියවන විට බිහිරන්ට ඇසෙනු ඇත.</span></span> 
     </div> 
     <div class="q2"> <span class="verse v18" data-usfm="ISA.29.18"><span class="content">අඳුරෙහි ජීවත් වූ අන්ධයින්ට ඇස් පෙනීම ලැබෙනු ඇත.</span></span> 
     </div> 
     <div class="q"> <span class="verse v18" data-usfm="ISA.29.18"><span class="content"> </span></span><span class="verse v19" data-usfm="ISA.29.19"><span class="label">19</span><span class="content">දුප්පත් සහ යටහත් පහත් අය ඉශ්රායෙල්හි ස්වාමීන් වන ශුද්ධ තැනැන් වහන්සේ දෙන ප්‍රීතිය නැවත ලබන්නෝ ය.</span></span> 
     </div> 
     <div class="q"> <span class="verse v19" data-usfm="ISA.29.19"><span class="content"> </span></span><span class="verse v20" data-usfm="ISA.29.20"><span class="label">20</span><span class="content">ඒ දවස වනාහි බලහත්කාරකම් කරන, දෙවිඳුන්ට අපහාස කරන අයගේ අවසානය වේ.</span></span> 
     </div> 
     <div class="q2"> <span class="verse v20" data-usfm="ISA.29.20"><span class="content">හැම පව්කාරයෙක් ම විනාශ කරනු ලබයි.</span></span> 
     </div> 
     <div class="q"> <span class="verse v20" data-usfm="ISA.29.20"><span class="content"> </span></span><span class="verse v21" data-usfm="ISA.29.21"><span class="label">21</span><span class="content">අනුන්ට වචනයෙන් නින්දා කරන අය ද අපරාධකාරයන් ලැබිය යුතු දඬුවමින් ඔවුන් වළක්වන අය ද අවංක අයට යුක්තිය නොලැබෙන සේ බොරු කියන අය ද දෙවිඳාණෝ විනාශ කරන සේක.</span></span> 
     </div> 
     <div class="q"> <span class="verse v21" data-usfm="ISA.29.21"><span class="content"> </span></span><span class="verse v22" data-usfm="ISA.29.22"><span class="label">22</span><span class="content">ආබ්‍රහම් විපතින් මුදාගත් ඉශ්රායෙල්වරුන්ගේ දෙවිඳුන් වන සමිඳාණෝ දැන් මෙසේ වදාරන සේක:</span></span> 
     </div> 
     <div class="q2"> <span class="verse v22" data-usfm="ISA.29.22"><span class="content">“මාගේ සෙනඟෙනි, තවත් නුඹලා ලජ්ජාවට පත් කරනු නොලබන්නහු ය.</span></span> 
     </div> 
     <div class="q2"> <span class="verse v22" data-usfm="ISA.29.22"><span class="content">නුඹලාගේ මුහුණ ලජ්ජාවෙන් සුදුමැළි නොවන්නේ ය.</span></span> 
     </div> 
     <div class="q"> <span class="verse v22" data-usfm="ISA.29.22"><span class="content"> </span></span><span class="verse v23" data-usfm="ISA.29.23"><span class="label">23</span><span class="content">මා නුඹලාට දෙන දරුවන් නුඹලා දකින්නහු ය.</span></span> 
     </div> 
     <div class="q2"> <span class="verse v23" data-usfm="ISA.29.23"><span class="content">එවිට මා, ඉශ්රායෙල්හි ශුද්ධ තැනැන් වහන්සේ බව නුඹලා දැනගන්නහු ය.</span></span> 
     </div> 
     <div class="q2"> <span class="verse v23" data-usfm="ISA.29.23"><span class="content">නුඹලා මට ගෞරව කොට මා කෙරෙහි ගරුබියෙන් සිටින්නහු ය.</span></span> 
     </div> 
     <div class="q"> <span class="verse v23" data-usfm="ISA.29.23"><span class="content"> </span></span><span class="verse v24" data-usfm="ISA.29.24"><span class="label">24</span><span class="content">වියවුල් ව සිටින අයට තේරුම්පැහැදුම් ඇති වන්නේ ය.</span></span> 
     </div> 
     <div class="q2"> <span class="verse v24" data-usfm="ISA.29.24"><span class="content">මැසිවිලි කියන අය ඉගෙනගන්න සතුටු වන්නෝ ය.”</span></span> 
     </div> 
    </div> 
   </div> 
  </div>
 </body>
</html>