<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch18" data-usfm="ISA.18">  
     <div class="s1"> <span class="heading"><b>එතියෝපියාව දඬුවම් කරනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.18.1"><span class="label">1</span><span class="content"> </span><span class="content">එතියෝපියාවේ ගංගාවලට එගොඩින් පියාපත් ගසන හඬක් ඇසෙන රටක් ඇත.</span></span> 
     </div> 
     <div class="q"> <span class="verse v1" data-usfm="ISA.18.1"><span class="content"> </span></span><span class="verse v2" data-usfm="ISA.18.2"><span class="label">2</span><span class="content">ඒ රටින් බට පතුරුවලින් සාදාගත් නැව්වල නයිල් ගඟ දිගේ තානාපතීහු පැමිණෙති.</span></span> 
     </div> 
     <div class="q2"> <span class="verse v2" data-usfm="ISA.18.2"><span class="content">ශීඝ්‍ර පණිවුඩකාරයන් වන ඔබ ආපසු ගෙදර යන්න.</span></span> 
     </div> 
     <div class="q2"> <span class="verse v2" data-usfm="ISA.18.2"><span class="content">නයිල් ගඟේ අතුවලින් බෙදී ගිය රටේ වසන ඔබේ ශක්තිමත් බලසම්පන්න ජාතියට, සියලු දෙනා භීතියට පත් කර ඇති සෙනඟ වෙත පණිවුඩයක් රැගෙන යන්න.</span></span> 
     </div> 
     <div class="q"> <span class="verse v2" data-usfm="ISA.18.2"><span class="content"> </span></span><span class="verse v3" data-usfm="ISA.18.3"><span class="label">3</span><span class="content">ලෝ වැසි සියල්ලෙනි, දෙරණ වැසි සියල්ලෙනි, සවන් දෙන්න.</span></span> 
     </div> 
     <div class="q2"> <span class="verse v3" data-usfm="ISA.18.3"><span class="content">කඳු පිට සංඥාව ඔසවන විට බලන්න;</span></span> 
     </div> 
     <div class="q2"> <span class="verse v3" data-usfm="ISA.18.3"><span class="content">හොරණෑව පිඹින විට සවන් දෙන්න.</span></span> 
     </div> 
     <div class="q"> <span class="verse v3" data-usfm="ISA.18.3"><span class="content"> </span></span><span class="verse v4" data-usfm="ISA.18.4"><span class="label">4</span><span class="content">සමිඳුන් මට කතා කොට මෙසේ වදාළ සේක:</span></span> 
     </div> 
     <div class="q2"> <span class="verse v4" data-usfm="ISA.18.4"><span class="content">“දාවල් ග්‍රීෂ්ම වේලාවේ පායන හිරු මෙන් සන්සුන් ව ද ගොයම් කපන කාලයේ උණුසුම් රැයේ පිනි වලාකුළක් මෙන් නිශ්චල ව ද මම ස්වර්ගයේ සිට බලන්නෙමි.</span></span> 
     </div> 
     <div class="q"> <span class="verse v4" data-usfm="ISA.18.4"><span class="content"> </span></span><span class="verse v5" data-usfm="ISA.18.5"><span class="label">5</span><span class="content">මල් වැටී, ඉදීගෙන එන මිදි පල නෙළාගන්න පෙර මිදි වැලක විසිරී ගිය මිදි රිකිලි කැතිවලින් පාහින්නා සේ ඉතා පහසුවෙන් සතුරෝ එතියෝපියන්වරුන් විනාශ කරති.</span></span> 
     </div> 
     <div class="q"> <span class="verse v5" data-usfm="ISA.18.5"><span class="content"> </span></span><span class="verse v6" data-usfm="ISA.18.6"><span class="label">6</span><span class="content">ඔවුන්ගේ හේවායන්ගේ මළකඳන් පක්ෂීන්ටත්, මෘගයන්ටත් ගොදුරු වන පිණිස අත්හැරදමනු ලබන්නේ ය.</span></span> 
     </div> 
     <div class="q2"> <span class="verse v6" data-usfm="ISA.18.6"><span class="content">ග්‍රීෂ්ම කාලයෙහි පක්ෂීහු ද ශීත කාලයෙහි මෘගයෝ ද ඒවා කාදමන්නෝ ය.</span></span> 
     </div> 
     <div class="q"> <span class="verse v6" data-usfm="ISA.18.6"><span class="content"> </span></span><span class="verse v7" data-usfm="ISA.18.7"><span class="label">7</span><span class="content">නයිල් ගඟේ අතුවලින් බෙදී ගිය රටේ පිහිටි උස් වූ සිනිඳු වූ හමක් ඇති, ලෝකයේ සියලු දෙනා භීතියට පත් කර ඇති මේ ශක්තිමත් බලසම්පන්න ජාතියෙන් සව් බලැති සමිඳුන් පුද පූජා ලබන කාලයක් පැමිණෙන්නේ ය.</span></span> 
     </div> 
     <div class="q2"> <span class="verse v7" data-usfm="ISA.18.7"><span class="content">සව් බලැති දෙවිඳුන් නමස්කාර කරනු ලබන සියොන් කන්ද වෙත ඔව්හු පැමිණෙන්නෝ ය.</span></span> 
     </div> 
    </div> 
   </div> 
  </div>
 </body>
</html>