<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch1" data-usfm="ISA.1">  
     <div class="s1"> <span class="heading"><b>ජුදා ගැන සමිඳාණන් වහන්සේගේ පැමිණිල්ල</b></span> 
     </div> 
     <div class="p"> <span class="content"> </span><span class="verse v1" data-usfm="ISA.1.1"><span class="label">1</span><span class="content"> </span><span class="content"> ජුදාහි රජවරුන් වූ උශ්ශියාගේ ද ජෝතාම්ගේ ද ආහාස්ගේ ද හෙසකියාගේ ද කාලයන්හි දී ජුදා දේශය හා ජෙරුසලම පිළිබඳ ව ආමොස්ගේ පුත් යෙසායාට දෙවියන් වහන්සේ එළිදරව් කළ පණිවුඩ මේ පොතේ සටහන් කර ඇත.</span></span> 
     </div> 
     <div class="p"> <span class="verse v1" data-usfm="ISA.1.1"><span class="content"> </span></span><span class="verse v2" data-usfm="ISA.1.2"><span class="label">2</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v2" data-usfm="ISA.1.2"><span class="content">“සමිඳුන් වන මා කියන දේට අහස සවන් දෙන්න;</span></span> 
     </div> 
     <div class="q2"> <span class="verse v2" data-usfm="ISA.1.2"><span class="content">පොළොව කන් දෙන්න.</span></span> 
     </div> 
     <div class="q2"> <span class="verse v2" data-usfm="ISA.1.2"><span class="content">මා විසින් හදාවඩා, ඇතිදැඩි කරගන්නා ලද දරුවෝ ම මට විරුද්ධ ව කැරලි ගැසූ හ.</span></span> 
     </div> 
     <div class="q"> <span class="verse v2" data-usfm="ISA.1.2"><span class="content"> </span></span><span class="verse v3" data-usfm="ISA.1.3"><span class="label">3</span><span class="content">ගවයාට උගේ අයිතිකාරයා ගැන දැනුමක් ඇත;</span></span> 
     </div> 
     <div class="q2"> <span class="verse v3" data-usfm="ISA.1.3"><span class="content">කොටළුවාට උගේ ස්වාමියාගේ පට්ටිය ගැන තේරුමක් ඇත.</span></span> 
     </div> 
     <div class="q2"> <span class="verse v3" data-usfm="ISA.1.3"><span class="content">එහෙත්, මාගේ ඉශ්රායෙල් සෙනඟට එවැනි දැනුමක් නැත.</span></span> 
     </div> 
     <div class="q2"> <span class="verse v3" data-usfm="ISA.1.3"><span class="content">මාගේ සෙනඟට තේරුම්ගැන්මක් කොහෙත්ම නැත.”</span></span> 
     </div> 
     <div class="q"> <span class="verse v3" data-usfm="ISA.1.3"><span class="content"> </span></span><span class="verse v4" data-usfm="ISA.1.4"><span class="label">4</span><span class="content">අනේ!</span></span> 
     </div> 
     <div class="q2"> <span class="verse v4" data-usfm="ISA.1.4"><span class="content">පාපිෂ්ඨ ජාතියක් ද අපරාධයෙන් බර සෙනඟක් ද නපුර කරන වංශයක් ද දුෂ්ට ලෙස ක්‍රියාකරන දරුවන් ද වන ඔවුන් සමිඳුන් අත්හැර, ඉශ්රායෙල්හි ශුද්ධ තැනැන් වහන්සේ හෙළා දැක, එතුමන්ට පිටුපා ඇත.</span></span> 
     </div> 
     <div class="q"> <span class="verse v4" data-usfm="ISA.1.4"><span class="content"> </span></span><span class="verse v5" data-usfm="ISA.1.5"><span class="label">5</span><span class="content">ඔබ වඩ වඩා කැරලි ගසන්නේ වැඩි වැඩියෙන් දඬුවම් ලබන පිණිස ද?</span></span> 
     </div> 
     <div class="q2"> <span class="verse v5" data-usfm="ISA.1.5"><span class="content">ඉශ්රායෙල් ජාතිය, ඔබේ හිස වණ වී ඇත.</span></span> 
     </div> 
     <div class="q2"> <span class="verse v5" data-usfm="ISA.1.5"><span class="content">ඔබේ සිත මුළුමනින් ම දුර්වල ය.</span></span> 
     </div> 
     <div class="q"> <span class="verse v5" data-usfm="ISA.1.5"><span class="content"> </span></span><span class="verse v6" data-usfm="ISA.1.6"><span class="label">6</span><span class="content">හිස් මුදුන සිට යටි පතුල දක්වා කිසිම නිරෝගී තැනක් ඔබට නැත.</span></span> 
     </div> 
     <div class="q2"> <span class="verse v6" data-usfm="ISA.1.6"><span class="content">තුවාළවලින් ද තැළීම්වලින් ද පැසවන වණවලින් ද ඔබේ සිරුර පිරී ඇත.</span></span> 
     </div> 
     <div class="q2"> <span class="verse v6" data-usfm="ISA.1.6"><span class="content">ඔබේ තුවාළ සෝදා බැඳ නැත;</span></span> 
     </div> 
     <div class="q2"> <span class="verse v6" data-usfm="ISA.1.6"><span class="content">ඒවාට බෙහෙත් තෙල් දමා නැත.</span></span> 
     </div> 
     <div class="q"> <span class="verse v6" data-usfm="ISA.1.6"><span class="content"> </span></span><span class="verse v7" data-usfm="ISA.1.7"><span class="label">7</span><span class="content">ඔබේ දේශය පාළු වී ඇත;</span></span> 
     </div> 
     <div class="q2"> <span class="verse v7" data-usfm="ISA.1.7"><span class="content">නගර ගිනිබත් වී ඇත.</span></span> 
     </div> 
     <div class="q2"> <span class="verse v7" data-usfm="ISA.1.7"><span class="content">ඔබ බලා සිටිය දී විදේශිකයෝ ඔබේ දේශය නැතිනාස්ති කරති.</span></span> 
     </div> 
     <div class="q2"> <span class="verse v7" data-usfm="ISA.1.7"><span class="content">එය සොදොම් මෙන් පාළු වී ඇත.</span></span> 
     </div> 
     <div class="q"> <span class="verse v7" data-usfm="ISA.1.7"><span class="content"> </span></span><span class="verse v8" data-usfm="ISA.1.8"><span class="label">8</span><span class="content">ජෙරුසලම වනාහි මිදි වත්තක මඩුවක් මෙන් ද කැකිරි වත්තක පැල්පතක් මෙන් ද ආරක්ෂා රහිත වූ වටලනු ලැබූ නගරයක් මෙන් ද යන්තමින් ඉතිරි වී ඇත.</span></span> 
     </div> 
     <div class="q"> <span class="verse v8" data-usfm="ISA.1.8"><span class="content"> </span></span><span class="verse v9" data-usfm="ISA.1.9"><span class="label">9</span><span class="content"> </span><span class="content"> සව් බලැති සමිඳාණෝ මෙසේ ටික දෙනෙකුට ඉතිරි වන්න ඉඩ නුදුන් සේක් නම්, ජෙරුසලම ද සොදොම් හා ගොමොරා මෙන් සහමුලින් ම විනාශ වන්න ඉඩ තිබිණි.</span></span> 
     </div> 
     <div class="s1"> <span class="heading"><b>වැදගැම්මක් නැති පුද පූජා</b></span> 
     </div> 
     <div class="p"> <span class="verse v9" data-usfm="ISA.1.9"><span class="content"> </span></span><span class="verse v10" data-usfm="ISA.1.10"><span class="label">10</span><span class="content">එම්බා ජෙරුසලම!</span></span> 
     </div> 
     <div class="q2"> <span class="verse v10" data-usfm="ISA.1.10"><span class="content">ඔබේ ප්‍රධානීහු ද සෙනඟ ද සොදොමේ හා ගොමොරාවේ සිටි අය වැනි ය.</span></span> 
     </div> 
     <div class="q2"> <span class="verse v10" data-usfm="ISA.1.10"><span class="content">සමිඳුන් වදාරන දේට සවන් දෙන්න.</span></span> 
     </div> 
     <div class="q2"> <span class="verse v10" data-usfm="ISA.1.10"><span class="content">දෙවිඳුන් උගන්වන දේ සිතට ගන්න.</span></span> 
     </div> 
     <div class="p"> <span class="verse v10" data-usfm="ISA.1.10"><span class="content"> </span></span><span class="verse v11" data-usfm="ISA.1.11"><span class="label">11</span><span class="content"> </span><span class="content"> එතුමාණෝ මෙසේ වදාරන සේක:</span></span> 
     </div> 
     <div class="q2"> <span class="verse v11" data-usfm="ISA.1.11"><span class="content">“නුඹලාගේ නිමක් නැති පූජාවලින් මට වැඩක් ඇද් ද?</span></span> 
     </div> 
     <div class="q2"> <span class="verse v11" data-usfm="ISA.1.11"><span class="content">බැටළුවන් දවන පූජා ද තර සතුන්ගේ තෙල් ද මට තිත්ත වී ඇත.</span></span> 
     </div> 
     <div class="q2"> <span class="verse v11" data-usfm="ISA.1.11"><span class="content">එළු, බැටළු, ගව ලේ මට රුස්සන්නේ නැත.</span></span> 
     </div> 
     <div class="p"> <span class="verse v11" data-usfm="ISA.1.11"><span class="content"> </span></span><span class="verse v12" data-usfm="ISA.1.12"><span class="label">12</span><span class="content">නුඹලා මා නමදින්න පැමිණෙන විට මේවා ගෙනෙන්න කීවේ කවරෙක් ද?</span></span> 
     </div> 
     <div class="q2"> <span class="verse v12" data-usfm="ISA.1.12"><span class="content">එසේ මාගේ මළුවෙහි පා තබන්න නුඹලාට කීවේ කවරෙක් ද?</span></span> 
     </div> 
     <div class="p"> <span class="verse v12" data-usfm="ISA.1.12"><span class="content"> </span></span><span class="verse v13" data-usfm="ISA.1.13"><span class="label">13</span><span class="content">ඔය නිෂ්ඵල පූජා තවත් නොගෙනෙන්න;</span></span> 
     </div> 
     <div class="q2"> <span class="verse v13" data-usfm="ISA.1.13"><span class="content">දුම් පූජා මට ඉවසිය නොහැකි ය.</span></span> 
     </div> 
     <div class="q2"> <span class="verse v13" data-usfm="ISA.1.13"><span class="content">අමාවක් උත්සව ද සබත් දවස් ද ආගමික රැස්වීම් ද මට රිසි නැත.</span></span> 
     </div> 
     <div class="q2"> <span class="verse v13" data-usfm="ISA.1.13"><span class="content">නුඹලාගේ පාපවලින් ඒවා දූෂණය වී ඇත.</span></span> 
     </div> 
     <div class="p"> <span class="verse v13" data-usfm="ISA.1.13"><span class="content"> </span></span><span class="verse v14" data-usfm="ISA.1.14"><span class="label">14</span><span class="content">නුඹලාගේ අමාවක් උත්සව හා වන්දනා ගමන් මාගේ හද පත්ලෙන් මම හෙළා දකිමි.</span></span> 
     </div> 
     <div class="q2"> <span class="verse v14" data-usfm="ISA.1.14"><span class="content">තවත් උසුලන්න බැරි තරමට ඒවා මට මහා බරකි.</span></span> 
     </div> 
     <div class="p"> <span class="verse v14" data-usfm="ISA.1.14"><span class="content"> </span></span><span class="verse v15" data-usfm="ISA.1.15"><span class="label">15</span><span class="content">මට අයැදින පිණිස නුඹලා අත් ඔසවන කල එය නොදකින ලෙස මම මාගේ ඇස් වසාගන්නෙමි.</span></span> 
     </div> 
     <div class="q2"> <span class="verse v15" data-usfm="ISA.1.15"><span class="content">නොකඩවා යාච්ඤා කළත් කිසිසේත් සවන් නොදෙන්නෙමි.</span></span> 
     </div> 
     <div class="q2"> <span class="verse v15" data-usfm="ISA.1.15"><span class="content">නුඹලාගේ අත් ලෙයින් පිරී ඇත.</span></span> 
     </div> 
     <div class="p"> <span class="verse v15" data-usfm="ISA.1.15"><span class="content"> </span></span><span class="verse v16" data-usfm="ISA.1.16"><span class="label">16</span><span class="content">ස්නානය කොට පිරිසිදු වන්න;</span></span> 
     </div> 
     <div class="q2"> <span class="verse v16" data-usfm="ISA.1.16"><span class="content">මා ඇස් හමුයෙන් ඔය පව් දුරු කරන්න.</span></span> 
     </div> 
     <div class="q2"> <span class="verse v16" data-usfm="ISA.1.16"><span class="content">නපුරුකම් තවත් නොකරන්න.</span></span> 
     </div> 
     <div class="p"> <span class="verse v16" data-usfm="ISA.1.16"><span class="content"> </span></span><span class="verse v17" data-usfm="ISA.1.17"><span class="label">17</span><span class="content">යහපත කරන්න ඉගෙන ගන්න;</span></span> 
     </div> 
     <div class="q2"> <span class="verse v17" data-usfm="ISA.1.17"><span class="content">පීඩා විඳින්නන්ට පිහිට වන්න;</span></span> 
     </div> 
     <div class="q2"> <span class="verse v17" data-usfm="ISA.1.17"><span class="content">අනාථයන්ගේ හිමිකම් රැක දෙන්න;</span></span> 
     </div> 
     <div class="q2"> <span class="verse v17" data-usfm="ISA.1.17"><span class="content">වැන්දඹුවන් උදෙසා ඉදිරිපත් වන්න.</span></span> 
     </div> 
     <div class="q2"> <span class="verse v17" data-usfm="ISA.1.17"><span class="content">මෙසේ යුක්තිය ඉටු කරන්න.</span></span> 
     </div> 
     <div class="p"> <span class="verse v17" data-usfm="ISA.1.17"><span class="content"> </span></span><span class="verse v18" data-usfm="ISA.1.18"><span class="label">18</span><span class="content">‘එන්න, අපි මේ ගැන සාකච්ඡා කරමු’යි සමිඳාණෝ වදාරන සේක.</span></span> 
     </div> 
     <div class="q2"> <span class="verse v18" data-usfm="ISA.1.18"><span class="content">“නුඹලාගේ පව් රතට රතේ තිබෙන නමුත්, ඒවා හිම මෙන් සුදු වන්නේ ය;</span></span> 
     </div> 
     <div class="q2"> <span class="verse v18" data-usfm="ISA.1.18"><span class="content">තද රතු පැහැයෙන් තිබෙන නමුත්, සුදු ලොම් මෙන් වන්නේ ය.</span></span> 
     </div> 
     <div class="p"> <span class="verse v18" data-usfm="ISA.1.18"><span class="content"> </span></span><span class="verse v19" data-usfm="ISA.1.19"><span class="label">19</span><span class="content">නුඹලා සිය කැමැත්තෙන් කීකරු වන්නහු නම්, දේශයේ සාරවත්කම භුක්ති විඳින්නහු ය.</span></span> 
     </div> 
     <div class="p"> <span class="verse v19" data-usfm="ISA.1.19"><span class="content"> </span></span><span class="verse v20" data-usfm="ISA.1.20"><span class="label">20</span><span class="content">අකීකරු වී කැරලි ගසන්නහු නම් කඩුවෙන් මැරුම් කන්නහු ය.”</span></span> 
     </div> 
     <div class="q2"> <span class="verse v20" data-usfm="ISA.1.20"><span class="content">සමිඳාණෝ සිය සිරි මුවෙන් මෙය වදාළ සේක.</span></span> 
     </div> 
     <div class="s1"> <span class="heading"><b>දූෂිත නුවර පිළිබඳ තීන්දුව</b></span> 
     </div> 
     <div class="p"> <span class="verse v20" data-usfm="ISA.1.20"><span class="content"> </span></span><span class="verse v21" data-usfm="ISA.1.21"><span class="label">21</span><span class="content">අහෝ, විශ්වාසවන්ත ව සිටි නුවර දැන් වෙසඟනක වී සිටින හැටි!</span></span> 
     </div> 
     <div class="q2"> <span class="verse v21" data-usfm="ISA.1.21"><span class="content">එදා එහි සිටියෝ යුක්තිය ඉටුකළ දැහැමියෝ ය;</span></span> 
     </div> 
     <div class="q2"> <span class="verse v21" data-usfm="ISA.1.21"><span class="content">අද සිටින්නෝ මිනීමරුවෝ ය.</span></span> 
     </div> 
     <div class="p"> <span class="verse v21" data-usfm="ISA.1.21"><span class="content"> </span></span><span class="verse v22" data-usfm="ISA.1.22"><span class="label">22</span><span class="content">එම්බා ජෙරුසලම!</span></span> 
     </div> 
     <div class="q2"> <span class="verse v22" data-usfm="ISA.1.22"><span class="content">එක් කලක ඔබ රිදී මෙන් වූ නමුත්, දැන් ඔබේ වටිනාකමක් නැත.</span></span> 
     </div> 
     <div class="q2"> <span class="verse v22" data-usfm="ISA.1.22"><span class="content">එක කලක ඔබ හොඳ මිදියුස මෙන් වූ නමුත්, දැන් වතුර සමඟ මිශ්‍ර වී ඇත.</span></span> 
     </div> 
     <div class="p"> <span class="verse v22" data-usfm="ISA.1.22"><span class="content"> </span></span><span class="verse v23" data-usfm="ISA.1.23"><span class="label">23</span><span class="content">ඔබේ මූලිකයෝ කැරලිකාරයෝ ය, සොරුන්ගේ මිතුරෝ ය.</span></span> 
     </div> 
     <div class="q2"> <span class="verse v23" data-usfm="ISA.1.23"><span class="content">සියලු දෙන ම අල්ලසට ඇලුම් කරති.</span></span> 
     </div> 
     <div class="q2"> <span class="verse v23" data-usfm="ISA.1.23"><span class="content">තම වාසිය සොයා යති;</span></span> 
     </div> 
     <div class="q2"> <span class="verse v23" data-usfm="ISA.1.23"><span class="content">අනාථයන්ට යුක්තිය ඉටුකර නොදෙති;</span></span> 
     </div> 
     <div class="q2"> <span class="verse v23" data-usfm="ISA.1.23"><span class="content">වැන්දඹුවන්ගේ නඩුවලට සවන් නොදෙති.</span></span> 
     </div> 
     <div class="p"> <span class="verse v23" data-usfm="ISA.1.23"><span class="content"> </span></span><span class="verse v24" data-usfm="ISA.1.24"><span class="label">24</span><span class="content">එබැවින්, ඉශ්රායෙල්වරුන්ගේ සව් බලැති සමිඳාණන් වදාරන මේ දේට සවන් දෙන්න;</span></span> 
     </div> 
     <div class="q2"> <span class="verse v24" data-usfm="ISA.1.24"><span class="content">“මම මාගේ එදිරිකාරයන් අබිබවා මාගේ සතුරන්ගෙන් පළිගන්නෙමි;</span></span> 
     </div> 
     <div class="p"> <span class="verse v24" data-usfm="ISA.1.24"><span class="content"> </span></span><span class="verse v25" data-usfm="ISA.1.25"><span class="label">25</span><span class="content">මම නුඹලාට විරුද්ධ ව ක්‍රියාකර, ගිනි උදුනෙහි ලෝහ පිරිසිදු කරන්නාක් මෙන් නුඹලා පිරිසිදු කරන්නෙමි;</span></span> 
     </div> 
     <div class="q2"> <span class="verse v25" data-usfm="ISA.1.25"><span class="content">නුඹලාගේ සියලු බොර රොඩු ආදිය ඉවත් කරන්නෙමි;</span></span> 
     </div> 
     <div class="p"> <span class="verse v25" data-usfm="ISA.1.25"><span class="content"> </span></span><span class="verse v26" data-usfm="ISA.1.26"><span class="label">26</span><span class="content">පෙර සිටියාක් මෙන් විනිශ්චයකාරයන් ද අනුශාසකයන් ද මම නුඹලාට නැවත දෙන්නෙමි.</span></span> 
     </div> 
     <div class="q2"> <span class="verse v26" data-usfm="ISA.1.26"><span class="content">එවිට, ‘ජෙරුසලම ධර්මිෂ්ඨ නුවර ය, විශ්වාසවන්ත නුවර ය’යි කියනු ලැබේ.”</span></span> 
     </div> 
     <div class="p"> <span class="verse v26" data-usfm="ISA.1.26"><span class="content"> </span></span><span class="verse v27" data-usfm="ISA.1.27"><span class="label">27</span><span class="content">සමිඳුන් දමිටු වන බැවින් එතුමාණෝ ජෙරුසලම ද එහි සිටින එතුමන් වෙත හැරෙන සියල්ලන් ද ගළවන සේක.</span></span> 
     </div> 
     <div class="p"> <span class="verse v27" data-usfm="ISA.1.27"><span class="content"> </span></span><span class="verse v28" data-usfm="ISA.1.28"><span class="label">28</span><span class="content">එහෙත්, ද්‍රෝහිකම් කරන්නෝ ද පව්කාරයෝ ද එකට විනාශ කරනු ලබන්නෝ ය;</span></span> 
     </div> 
     <div class="q2"> <span class="verse v28" data-usfm="ISA.1.28"><span class="content">සමිඳුන් අත්හරින්නෝ ද විනාශ වෙති.</span></span> 
     </div> 
     <div class="p"> <span class="verse v28" data-usfm="ISA.1.28"><span class="content"> </span></span><span class="verse v29" data-usfm="ISA.1.29"><span class="label">29</span><span class="content">නුඹලා කලින් රුක් වන්දනාවේ යෙදුණු බැවින් ද ශුද්ධ වූ උද්‍යාන පිහිටෙවූ බැවින් ද ඒවා ගැන ලජ්ජා වන්නහු ය.</span></span> 
     </div> 
     <div class="p"> <span class="verse v29" data-usfm="ISA.1.29"><span class="content"> </span></span><span class="verse v30" data-usfm="ISA.1.30"><span class="label">30</span><span class="content">නුඹලා කොළ මැලවී යන ආලෝන ගසක් මෙන් ද වතුර නැති උයනක් මෙන් ද වන්නහු ය.</span></span> 
     </div> 
     <div class="p"> <span class="verse v30" data-usfm="ISA.1.30"><span class="content"> </span></span><span class="verse v31" data-usfm="ISA.1.31"><span class="label">31</span><span class="content">ගින්නෙන් පිදුරු දැවී යන්නාක් මෙන් බලවත් අය තමන්ගේ ම පවිටු ක්‍රියාවලින් විනාශවන්නෝ ය.</span></span> 
     </div> 
     <div class="q2"> <span class="verse v31" data-usfm="ISA.1.31"><span class="content">එය නැවැත්වීම කිසිවෙකුට වත් නොහැකි වේ.</span></span> 
     </div> 
    </div> 
   </div> 
  </div>
 </body>
</html>