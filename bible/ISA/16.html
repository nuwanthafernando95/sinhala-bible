<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch16" data-usfm="ISA.16">  
     <div class="s1"> <span class="heading"><b>මෝවබ්වරුන් ජුදාවේ පිහිට සොයා යෑම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.16.1"><span class="label">1</span><span class="content">මෝවබ්හි සෙනඟ කාන්තාරයේ පිහිටි සේලා නගරයේ සිට ජෙරුසලමේ ආණ්ඩුකාරයා වෙත තෑග්ගක් ලෙස බැටළු පැටවුන් යවන්නෝ ය.</span></span> 
     </div> 
     <div class="q"> <span class="verse v1" data-usfm="ISA.16.1"><span class="content"> </span></span><span class="verse v2" data-usfm="ISA.16.2"><span class="label">2</span><span class="content">ඔව්හු කැදැල්ලෙන් පලවා හරින ලද කුරුල්ලන් මෙන් අර්ණොන්හි තොටුපළවල ඉවක් බවක් නැති ව ඒ මේ අත යති.</span></span> 
     </div> 
     <div class="q"> <span class="verse v2" data-usfm="ISA.16.2"><span class="content"> </span></span><span class="verse v3" data-usfm="ISA.16.3"><span class="label">3</span><span class="content">ජුදාවේ සෙනඟට ඔව්හු මෙසේ කියති:</span></span> 
     </div> 
     <div class="q2"> <span class="verse v3" data-usfm="ISA.16.3"><span class="content">“අපට උපදෙස් දෙන්න;</span></span> 
     </div> 
     <div class="q2"> <span class="verse v3" data-usfm="ISA.16.3"><span class="content">යුක්තිය ඉටු කරන්න;</span></span> 
     </div> 
     <div class="q2"> <span class="verse v3" data-usfm="ISA.16.3"><span class="content">ඉර මුදුන් වේලේ ගසකින් වැටෙන සිසිල් සෙවණ යට මෙන් අප ආරක්ෂා කරන්න;</span></span> 
     </div> 
     <div class="q2"> <span class="verse v3" data-usfm="ISA.16.3"><span class="content">ඔබේ පිහිට අපට දෙන්න;</span></span> 
     </div> 
     <div class="q2"> <span class="verse v3" data-usfm="ISA.16.3"><span class="content">ගෙයක් දොරක් නැති අප සඟවාගන්න;</span></span> 
     </div> 
     <div class="q2"> <span class="verse v3" data-usfm="ISA.16.3"><span class="content">පලා එන අය පාවා නොදෙන්න.</span></span> 
     </div> 
     <div class="q"> <span class="verse v3" data-usfm="ISA.16.3"><span class="content"> </span></span><span class="verse v4" data-usfm="ISA.16.4"><span class="label">4</span><span class="content">නුඹලාගේ දේශයේ වාසය කරන්න අපට ඉඩ දෙන්න.</span></span> 
     </div> 
     <div class="q2"> <span class="verse v4" data-usfm="ISA.16.4"><span class="content">අප විනාශ කරන්න මාන බලන අයගෙන් අප ආරක්ෂා කරගන්න.</span></span> 
     </div> 
     <div class="q2"> <span class="verse v4" data-usfm="ISA.16.4"><span class="content">පීඩාව ද විනාශය ද කෙළවර වන්නේ ය.</span></span> 
     </div> 
     <div class="q2"> <span class="verse v4" data-usfm="ISA.16.4"><span class="content">දේශය නැති නාස්ති කරන අය පහ වී යන්නෝ ය.</span></span> 
     </div> 
     <div class="q"> <span class="verse v4" data-usfm="ISA.16.4"><span class="content"> </span></span><span class="verse v5" data-usfm="ISA.16.5"><span class="label">5</span><span class="content">එවිට දාවිත්ගේ පරපුරෙන් කෙනෙකු රජ වී අවංක ලෙස ද ප්‍රේමයෙන් ද ආණ්ඩු කරනු ඇත;</span></span> 
     </div> 
     <div class="q2"> <span class="verse v5" data-usfm="ISA.16.5"><span class="content">හරි දේ කිරීමටත්, යුක්තිය ඉටු කිරීමටත් යුහුසුලු වනු ඇත.”</span></span> 
     </div> 
     <div class="q"> <span class="verse v5" data-usfm="ISA.16.5"><span class="content"> </span></span><span class="verse v6" data-usfm="ISA.16.6"><span class="label">6</span><span class="content">ජුදාවේ සෙනඟ කතා කරමින්, “මෝවබ් සෙනඟගේ උඩඟුව ද දර්පය ද අහංකාරය ද ගැන අසා ඇත.</span></span> 
     </div> 
     <div class="q2"> <span class="verse v6" data-usfm="ISA.16.6"><span class="content">එහෙත්, ඔවුන්ගේ පාරට්ටුව හිස් ය”යි කියති.</span></span> 
     </div> 
     <div class="q"> <span class="verse v6" data-usfm="ISA.16.6"><span class="content"> </span></span><span class="verse v7" data-usfm="ISA.16.7"><span class="label">7</span><span class="content">එක් කෙනෙකු වත් නෑර, මෝවබ්වරු තමන්ට ඇති දුක් විපත් නිසා වැලපෙති.</span></span> 
     </div> 
     <div class="q2"> <span class="verse v7" data-usfm="ISA.16.7"><span class="content">ඔව්හු කීර්-හරෙසෙත් කෙරෙහි බලාපොරොත්තු සුන් වී වැලපෙති.</span></span> 
     </div> 
     <div class="q"> <span class="verse v7" data-usfm="ISA.16.7"><span class="content"> </span></span><span class="verse v8" data-usfm="ISA.16.8"><span class="label">8</span><span class="content">හෙෂ්බොන්හි කෙත් ද සිබ්මාහි මිදි වැල් ද මැලවී ගොස් ඇත.</span></span> 
     </div> 
     <div class="q2"> <span class="verse v8" data-usfm="ISA.16.8"><span class="content">ජාතීන්ගේ පාලකයන් මත් වූයේ ඒ මිදි වැල්වලින් ලබාගත් මිදියුස බීමෙන් ය.</span></span> 
     </div> 
     <div class="q2"> <span class="verse v8" data-usfm="ISA.16.8"><span class="content">එක් කාලයක දී ඒ මිදි වතු නැගෙනහිර ජාශර් නගරය හා කාන්තාරය දක්වා ද බස්නාහිර මළ මුහුදෙන් එහා පැත්ත දක්වා ද විහිදී ගොස් තිබිණි.</span></span> 
     </div> 
     <div class="q"> <span class="verse v8" data-usfm="ISA.16.8"><span class="content"> </span></span><span class="verse v9" data-usfm="ISA.16.9"><span class="label">9</span><span class="content">දැන් මම ජාශර්හි වූ මිදි වැල් ගැන වැලපෙන්නාක් මෙන්, සිබ්මාහි මිදි වැල් ගැන ද වැලපෙන්නෙමි.</span></span> 
     </div> 
     <div class="q2"> <span class="verse v9" data-usfm="ISA.16.9"><span class="content">හෙෂ්බොන් හා එලෙයාලේ ගැන මම කඳුළු වගුරුවන්නෙමි.</span></span> 
     </div> 
     <div class="q2"> <span class="verse v9" data-usfm="ISA.16.9"><span class="content">යුද හඬ නුඹේ කෙත් වතු පවා විනාශ කිරීමට එන්නේ ය.</span></span> 
     </div> 
     <div class="q"> <span class="verse v9" data-usfm="ISA.16.9"><span class="content"> </span></span><span class="verse v10" data-usfm="ISA.16.10"><span class="label">10</span><span class="content">සාරවත් කෙත්වල කිසිවෙකුට ප්‍රීතියක් නැත.</span></span> 
     </div> 
     <div class="q2"> <span class="verse v10" data-usfm="ISA.16.10"><span class="content">මිදි වතුවල කිසිවෙකු ගී ගයන්නේ නැත.</span></span> 
     </div> 
     <div class="q2"> <span class="verse v10" data-usfm="ISA.16.10"><span class="content">මිදියුස ලැබීමට කිසිවෙකු මිදි වලු පාගා මිරිකන්නේ නැත.</span></span> 
     </div> 
     <div class="q2"> <span class="verse v10" data-usfm="ISA.16.10"><span class="content">ප්‍රීති නාදය දැන් ඇසෙන්නේ නැත.</span></span> 
     </div> 
     <div class="q"> <span class="verse v10" data-usfm="ISA.16.10"><span class="content"> </span></span><span class="verse v11" data-usfm="ISA.16.11"><span class="label">11</span><span class="content">මෝවබ් ගැන දුකෙන් ද කීර්-හෙරෙස් ගැන දොම්නසින් ද මම කෙඳිරිගාන්නෙමි.</span></span> 
     </div> 
     <div class="p"> <span class="verse v11" data-usfm="ISA.16.11"><span class="content"> </span></span><span class="verse v12" data-usfm="ISA.16.12"><span class="label">12</span><span class="content">මෝවබ්හි සෙනඟ යාච්ඤා කරන පිණිස කඳු මුදුන්හි ඇති ශුද්ධස්ථානවලටත්, ගිරිකුළු දේවාලවලටත් යමින් වෙහෙසෙති. එයින් ඔවුන්ට කිසි වැඩක් වන්නේ නැත.</span></span> 
     </div> 
     <div class="p"> <span class="verse v12" data-usfm="ISA.16.12"><span class="content"> </span></span><span class="verse v13" data-usfm="ISA.16.13"><span class="label">13</span><span class="content">මෝවබ් ගැන සමිඳාණන් වහන්සේ මුලින් ප්‍රකාශ කළ පණිවුඩය එය වේ. </span></span><span class="verse v14" data-usfm="ISA.16.14"><span class="label">14</span><span class="content">එහෙත්, දැන් සමිඳාණන් වහන්සේ මෙසේ වදාරන සේක: “කුලීකරුවාගේ සේවා කාලය අවසාන වන්නා සේ අවුරුදු තුනක් ඇතුළත දී මෝවබ්හි සියලු යසඉසුරු නැති වී යන්නේ ය. විශාල සමූහයක් අතරෙන් ඉතිරි වන්නේ ස්වල්ප දෙනෙක් පමණ ය. ඔව්හු ද දුර්වල අය වෙති.”</span></span> 
     </div> 
    </div> 
   </div> 
  </div>
 </body>
</html>