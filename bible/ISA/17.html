<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch17" data-usfm="ISA.17">  
     <div class="s1"> <span class="heading"><b>සිරියාව හා ඉශ්රායෙල් දඬුවම් කරනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.17.1"><span class="label">1</span><span class="content"> </span><span class="content">දමස්කය පිළිබඳ දේව ප්‍රකාශනය මෙය ය:</span></span> 
     </div> 
     <div class="q2"> <span class="verse v1" data-usfm="ISA.17.1"><span class="content">සව් බලැති දෙවි සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.17.1"><span class="content">“දමස්කය මින් මතු නුවරක් ව නොපවතින්නේ ය.</span></span> 
     </div> 
     <div class="q2"> <span class="verse v1" data-usfm="ISA.17.1"><span class="content">එය නටබුන් ගොඩක් වන්නේ ය.</span></span> 
     </div> 
     <div class="q"> <span class="verse v1" data-usfm="ISA.17.1"><span class="content"> </span></span><span class="verse v2" data-usfm="ISA.17.2"><span class="label">2</span><span class="content">සිරියාවේ නගර සදහට ම පාළු වන්නේ ය.</span></span> 
     </div> 
     <div class="q2"> <span class="verse v2" data-usfm="ISA.17.2"><span class="content">ඒවා බැටළුවන්ට හා ගවයන්ට ලැගුම් බිම් වන්නේ ය.</span></span> 
     </div> 
     <div class="q2"> <span class="verse v2" data-usfm="ISA.17.2"><span class="content">උන් එලවාදමන්න කිසිවෙක් එහි නොවන්නෝ ය.</span></span> 
     </div> 
     <div class="q"> <span class="verse v2" data-usfm="ISA.17.2"><span class="content"> </span></span><span class="verse v3" data-usfm="ISA.17.3"><span class="label">3</span><span class="content">ඉශ්රායෙල් බලකොටු බිඳ වැටෙන්නේ ය;</span></span> 
     </div> 
     <div class="q2"> <span class="verse v3" data-usfm="ISA.17.3"><span class="content">දමස්ක ආධිපත්‍යය නැති වන්නේ ය.</span></span> 
     </div> 
     <div class="q2"> <span class="verse v3" data-usfm="ISA.17.3"><span class="content">ඉශ්රායෙල් සෙනඟට වූවාක් මෙන් ඉතිරි වන සිරියන්වරුන්ගේත් යසඉසුරු පහ වී යන්නේ ය.</span></span> 
     </div> 
     <div class="q"> <span class="verse v3" data-usfm="ISA.17.3"><span class="content"> </span></span><span class="verse v4" data-usfm="ISA.17.4"><span class="label">4</span><span class="content">“ඉශ්රායෙල්හි තේජස හීන වන එහි වස්තුව පහවන කාලයක් පැමිණෙන්නේ ය.</span></span> 
     </div> 
     <div class="q"> <span class="verse v4" data-usfm="ISA.17.4"><span class="content"> </span></span><span class="verse v5" data-usfm="ISA.17.5"><span class="label">5</span><span class="content">ඉශ්රායෙල් ගොයම් කපන ලද කෙතක් මෙන් වන්නේ ය.</span></span> 
     </div> 
     <div class="q2"> <span class="verse v5" data-usfm="ISA.17.5"><span class="content">එය රෙපාවරුන්ගේ මිටියාවතේ අන්තිම කරල පවා අහුලාගත් පසු පාළු වී ඇති කෙතක් මෙන් වන්නේ ය.</span></span> 
     </div> 
     <div class="q"> <span class="verse v5" data-usfm="ISA.17.5"><span class="content"> </span></span><span class="verse v6" data-usfm="ISA.17.6"><span class="label">6</span><span class="content">ඔලීව ගසක් සෙලවූ කල මුදුන් අත්තේ ගෙඩි දෙක තුනක් ද අන් අතුවල ගෙඩි හතරක් පහක් ද ඉතිරි වන්නාක් මෙන් ඉශ්රායෙල්හි සෙනඟ ස්වල්ප දෙනෙක් පමණක් ඉතිරි වන්නෝ ය.</span></span> 
     </div> 
     <div class="q2"> <span class="verse v6" data-usfm="ISA.17.6"><span class="content">මෙසේ පවසන්නේ ඉශ්රායෙල්වරුන්ගේ දෙවි සමිඳුන් වන මම ය.”</span></span> 
     </div> 
     <div class="p"> <span class="verse v6" data-usfm="ISA.17.6"><span class="content"> </span></span><span class="verse v7" data-usfm="ISA.17.7"><span class="label">7</span><span class="content">ඒ දවස පැමිණි විට සෙනඟ තමන්ගේ මැවුම්කාරයාණන් වන ඉශ්රායෙල්වරුන්ගේ ශුද්ධ දෙවියන් වහන්සේ වෙත පිහිට සොයා හැරෙන්නෝ ය. </span></span><span class="verse v8" data-usfm="ISA.17.8"><span class="label">8</span><span class="content">ඔවුන් තමන්ගේ අත්වලින් තනාගත් පූජාසන සලකන්නේ වත්, අෂේරා දේවිය නැමදීමට සිය’තින් සාදාගත් කප් කණු හා දුම් පූජාසන කෙරෙහි විශ්වාසය තබන්නේ වත් නැත.</span></span> 
     </div> 
     <div class="p"> <span class="verse v8" data-usfm="ISA.17.8"><span class="content"> </span></span><span class="verse v9" data-usfm="ISA.17.9"><span class="label">9</span><span class="content">ඒ දවස පැමිණි විට මනා සේ ආරක්ෂා කරන ලද ඒ නගර පාළු වී ඉශ්රායෙල්වරුන් කෙරෙන් හිවීවරුන් ද අමෝරිවරුන් ද පාළුවට හැර පලා ගිය නගර මෙන් නටබුන් වන්නේ ය.</span></span> 
     </div> 
     <div class="q"> <span class="verse v9" data-usfm="ISA.17.9"><span class="content"> </span></span><span class="verse v10" data-usfm="ISA.17.10"><span class="label">10</span><span class="content">ඉශ්රායෙල්වරුනි, ඔබේ විමුක්තිය හා රැකවරණය වන, පර්වතය මෙන් වැඩ සිටින දෙවිඳුන් අමතක කර, ඔබ අඩොනිස් දෙවියාට ද අන්‍ය දෙවිවරුන්ට ද වෘක්ෂාරාම කැප කළහු ය.</span></span> 
     </div> 
     <div class="q"> <span class="verse v10" data-usfm="ISA.17.10"><span class="content"> </span></span><span class="verse v11" data-usfm="ISA.17.11"><span class="label">11</span><span class="content">එහෙත්, ඒවා පැළ කළ දවසේ දී ම ඒවායේ දලු ලා මල් ද හටගන්න නමුත්, පල නෙළාගැනීමට හැකි වන්නේ නැත.</span></span> 
     </div> 
     <div class="q2"> <span class="verse v11" data-usfm="ISA.17.11"><span class="content">ශෝකය හා තද දුක පමණක් ඇති වන්නේ ය.</span></span> 
     </div> 
     <div class="s1"> <span class="heading"><b>සතුරු ජාතීන් පරාජය කරනු ලැබීම</b></span> 
     </div> 
     <div class="p"> <span class="verse v11" data-usfm="ISA.17.11"><span class="content"> </span></span><span class="verse v12" data-usfm="ISA.17.12"><span class="label">12</span><span class="content">අන්න, බොහෝ ජන සමූහයන්ගේ ඝෝෂාවක්!</span></span> 
     </div> 
     <div class="q2"> <span class="verse v12" data-usfm="ISA.17.12"><span class="content">මුහුදු ඝෝෂාවක් මෙන් ද මහා රළ පතර ගර්ජනාවක් මෙන් ද ඔව්හු ගිගුරුම් දෙති.</span></span> 
     </div> 
     <div class="q"> <span class="verse v12" data-usfm="ISA.17.12"><span class="content"> </span></span><span class="verse v13" data-usfm="ISA.17.13"><span class="label">13</span><span class="content">වේගවත් රළ පතර මෙන් ඔවුන් ඉදිරියට ආවත්, දෙවිඳාණෝ ඔවුන්ට තරවටු කරන සේක.</span></span> 
     </div> 
     <div class="q2"> <span class="verse v13" data-usfm="ISA.17.13"><span class="content">එවිට කඳු බෑවුම්වල තිබෙන ධූලි සුළඟටත්, බොල් වී, සුළි සුළඟටත් ගසාගන යන්නාක් මෙන් ඔව්හු පසු බසින්නෝ ය.</span></span> 
     </div> 
     <div class="q"> <span class="verse v13" data-usfm="ISA.17.13"><span class="content"> </span></span><span class="verse v14" data-usfm="ISA.17.14"><span class="label">14</span><span class="content">සවස ඔවුන් අන් අය බිය ගන්වන නමුත්, උදේ වන විට ඔවුන් දකින්න වත් නැත.</span></span> 
     </div> 
     <div class="q2"> <span class="verse v14" data-usfm="ISA.17.14"><span class="content">අපේ දේශය කොල්ල කන අයගේ ඉරණම එය ය.</span></span> 
     </div> 
    </div> 
   </div> 
  </div>
 </body>
</html>