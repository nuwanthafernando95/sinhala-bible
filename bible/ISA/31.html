<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch31" data-usfm="ISA.31">  
     <div class="s1"> <span class="heading"><b>දෙවියන් වහන්සේ ජෙරුසලම ආරක්ෂා කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.31.1"><span class="label">1</span><span class="content">උපකාර ලබන පිණිස මිසරයට යන අයට වන විපතක මහත!</span></span> 
     </div> 
     <div class="q2"> <span class="verse v1" data-usfm="ISA.31.1"><span class="content">ඔව්හු අශ්වයන්, අශ්ව රථ සහ හේවායන් ඇති, සිව්රඟ හමුදා බලය කෙරෙහි විශ්වාසය තබති.</span></span> 
     </div> 
     <div class="q2"> <span class="verse v1" data-usfm="ISA.31.1"><span class="content">එහෙත්, ඉශ්රායෙල්වරුන්ගේ දෙවියන් වන සමිඳුන් කෙරෙහි ඔව්හු තමන්ගේ විශ්වාසය නොතබති;</span></span> 
     </div> 
     <div class="q2"> <span class="verse v1" data-usfm="ISA.31.1"><span class="content">සමිඳුන්ගේ උපදෙස් නොසොයති.</span></span> 
     </div> 
     <div class="q"> <span class="verse v1" data-usfm="ISA.31.1"><span class="content"> </span></span><span class="verse v2" data-usfm="ISA.31.2"><span class="label">2</span><span class="content">එතුමාණන් කරන දේ, එතුමාණෝ හොඳින් දන්න සේක.</span></span> 
     </div> 
     <div class="q2"> <span class="verse v2" data-usfm="ISA.31.2"><span class="content">එතුමාණෝ විනාශය එවන සේක.</span></span> 
     </div> 
     <div class="q2"> <span class="verse v2" data-usfm="ISA.31.2"><span class="content">දුෂ්ටයන්ට ද ඔවුන් ආරක්ෂා කරන අයට ද දඬුවම් කරන බවට එතුමන් කරන තර්ජන ඉටුකරන සේක.</span></span> 
     </div> 
     <div class="q"> <span class="verse v2" data-usfm="ISA.31.2"><span class="content"> </span></span><span class="verse v3" data-usfm="ISA.31.3"><span class="label">3</span><span class="content">මිසරවාසීහු දෙවිවරු නොවෙති.</span></span> 
     </div> 
     <div class="q2"> <span class="verse v3" data-usfm="ISA.31.3"><span class="content">ඔව්හු මනුෂ්‍යයෝ ය.</span></span> 
     </div> 
     <div class="q2"> <span class="verse v3" data-usfm="ISA.31.3"><span class="content">ඔවුන්ගේ අශ්වයන්ට අලෞකික බලයක් නැත;</span></span> 
     </div> 
     <div class="q2"> <span class="verse v3" data-usfm="ISA.31.3"><span class="content">ඔව්හු ඇට මස්වලින් යුක්ත ය.</span></span> 
     </div> 
     <div class="q2"> <span class="verse v3" data-usfm="ISA.31.3"><span class="content">සමිඳුන් ක්‍රියා කරන විට බලවත් ජාතිය විනාශ වන්නේ ය.</span></span> 
     </div> 
     <div class="q2"> <span class="verse v3" data-usfm="ISA.31.3"><span class="content">එයින් උදව් ලැබූ බෙලහීන ජාතිය ද වැටෙන්නේ ය.</span></span> 
     </div> 
     <div class="q2"> <span class="verse v3" data-usfm="ISA.31.3"><span class="content">ඒ ජාති දෙක ම විනාශ කරනු ලබන්නෝ ය.</span></span> 
     </div> 
     <div class="q"> <span class="verse v3" data-usfm="ISA.31.3"><span class="content"> </span></span><span class="verse v4" data-usfm="ISA.31.4"><span class="label">4</span><span class="content">සමිඳාණෝ මට මෙසේ වදාළ සේක:</span></span> 
     </div> 
     <div class="q2"> <span class="verse v4" data-usfm="ISA.31.4"><span class="content">“සතෙකු ගොදුරු කරගත් සිංහයෙකු හෝ සිංහ පොව්වෙකු හෝ එඬේරුන් කොතරම් කෑමොරගැසුවත් බියගන්වා එළවාදමන්නට ඔවුන්ට නොහැකි ය.</span></span> 
     </div> 
     <div class="q2"> <span class="verse v4" data-usfm="ISA.31.4"><span class="content">එමෙන් ම සියොන් කන්ද ආරක්ෂා කිරීමෙන් සව් බලැති සමිඳුන් වන මා වැළැක්විය හැකි කිසිවෙක් නැත.</span></span> 
     </div> 
     <div class="q"> <span class="verse v4" data-usfm="ISA.31.4"><span class="content"> </span></span><span class="verse v5" data-usfm="ISA.31.5"><span class="label">5</span><span class="content">කුරුලු පැටවුන් ආරක්ෂා කරන පිණිස කුරුල්ලෙකු ඉහළින් පියාසර කරන්නාක් මෙන් සව් බලැති සමිඳාණන් වන මම ජෙරුසලමට රැකවරණය දී, එය රැක බලා, ආරක්ෂාකර මුදාගන්නෙමි.</span></span> 
     </div> 
     <div class="p"> <span class="verse v5" data-usfm="ISA.31.5"><span class="content"> </span></span><span class="verse v6" data-usfm="ISA.31.6"><span class="label">6</span><span class="content">“ඉශ්රායෙල් වැසියෙනි, නුඹලා මට විරුද්ධ ව පව් කොට මා ප්‍රතික්ෂේප කළහු ය. දැන් ඉතින් මා වෙත හැරී එන්න. </span></span><span class="verse v7" data-usfm="ISA.31.7"><span class="label">7</span><span class="content">පාපයට පෙළඹී, රන් රිදීයෙන් සාදාගත් දේව රූප නුඹලා ඉවත ලන කාලය පැමිණෙන්නේ ය.</span></span> 
     </div> 
     <div class="q"> <span class="verse v7" data-usfm="ISA.31.7"><span class="content"> </span></span><span class="verse v8" data-usfm="ISA.31.8"><span class="label">8</span><span class="content">“එකල අසිරියන්වරු යුද්ධයේ දී මනුෂ්‍ය බලයකින් නොව, ඊට වඩා අධික බලයකින් විනාශ වන්නෝ ය.</span></span> 
     </div> 
     <div class="q2"> <span class="verse v8" data-usfm="ISA.31.8"><span class="content">ඔව්හු යුද්ධයෙන් පලා යන්නෝ ය.</span></span> 
     </div> 
     <div class="q2"> <span class="verse v8" data-usfm="ISA.31.8"><span class="content">ඔවුන්ගේ තරුණයෝ වහල්ලු වන්නෝ ය.</span></span> 
     </div> 
     <div class="q"> <span class="verse v8" data-usfm="ISA.31.8"><span class="content"> </span></span><span class="verse v9" data-usfm="ISA.31.9"><span class="label">9</span><span class="content">ඔවුන්ගේ රජ භීතියෙන් පලා යන්නේ ය.</span></span> 
     </div> 
     <div class="q2"> <span class="verse v9" data-usfm="ISA.31.9"><span class="content">නිලධාරීහු තැතිගෙන ඔවුන්ගේ ධජ සංකේතය ඉවත දමන්නෝ ය.</span></span> 
     </div> 
     <div class="q2"> <span class="verse v9" data-usfm="ISA.31.9"><span class="content">මෙසේ පවසන්නේ ඉශ්රායෙල්හි නමස්කාරය ලබන,</span></span> 
     </div> 
     <div class="q2"> <span class="verse v9" data-usfm="ISA.31.9"><span class="content">එහි දවන යාග පූජා ලබන සමිඳාණෝ ය.”</span></span> 
     </div> 
    </div> 
   </div> 
  </div>
 </body>
</html>