<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch66" data-usfm="ISA.66">  
     <div class="s1"> <span class="heading"><b>අප්‍රසන්නකර පූජා විධි</b></span> 
     </div> 
     <div class="p"> <span class="content"> </span><span class="verse v1" data-usfm="ISA.66.1"><span class="label">1</span><span class="content"> </span><span class="content"> </span><span class="content">සමිඳාණෝ මෙසේ වදාරන සේක;</span></span> 
     </div> 
     <div class="q2"> <span class="verse v1" data-usfm="ISA.66.1"><span class="content">“අහස මාගේ සිංහාසනය ය;</span></span> 
     </div> 
     <div class="q2"> <span class="verse v1" data-usfm="ISA.66.1"><span class="content">පොළොව මාගේ පා පුටුව ය.</span></span> 
     </div> 
     <div class="q2"> <span class="verse v1" data-usfm="ISA.66.1"><span class="content">මා සඳහා නුඹලාට කෙබඳු ගෘහයක් සෑදිය හැකි ද?</span></span> 
     </div> 
     <div class="q2"> <span class="verse v1" data-usfm="ISA.66.1"><span class="content">මාගේ වාසස්ථානය කොතැන විය හැකි ද?</span></span> 
     </div> 
     <div class="q"> <span class="verse v1" data-usfm="ISA.66.1"><span class="content"> </span></span><span class="verse v2" data-usfm="ISA.66.2"><span class="label">2</span><span class="content">මුළු විශ්වය මැව්වේ මම ය.</span></span> 
     </div> 
     <div class="q2"> <span class="verse v2" data-usfm="ISA.66.2"><span class="content">එබැවින් සියලු දේ මාගේ ය.</span></span> 
     </div> 
     <div class="q2"> <span class="verse v2" data-usfm="ISA.66.2"><span class="content">යටහත්, තැළුණු සිත් ඇති මාගේ වචනයට කීකරු වන මිනිසා මට ප්‍රිය මනාප වේ.</span></span> 
     </div> 
     <div class="q"> <span class="verse v2" data-usfm="ISA.66.2"><span class="content"> </span></span><span class="verse v3" data-usfm="ISA.66.3"><span class="label">3</span><span class="content">සෙනඟ තමන් කැමැති සේ ක්‍රියා කරති.</span></span> 
     </div> 
     <div class="q2"> <span class="verse v3" data-usfm="ISA.66.3"><span class="content">පූජා කරන පිණිස ගොනෙකු මරන සේ ඔව්හු මිනිසුන් මරති.</span></span> 
     </div> 
     <div class="q2"> <span class="verse v3" data-usfm="ISA.66.3"><span class="content">බැටළු පැටවෙකු</span></span> 
     </div> 
     <div class="q2"> <span class="verse v3" data-usfm="ISA.66.3"><span class="content">පූජා කරන්න මරන සේ බල්ලෙකුගේ බෙල්ල කඩති.</span></span> 
     </div> 
     <div class="q2"> <span class="verse v3" data-usfm="ISA.66.3"><span class="content">ආහාර පූජාවක් ඔප්පු කරන්නා ඌරු ලේ පුදන්නා වැනි ය.</span></span> 
     </div> 
     <div class="q2"> <span class="verse v3" data-usfm="ISA.66.3"><span class="content">තුවරලා දවමින් සිහි කිරීමේ පූජාවක් පිදීම පිළිමයකට බුහුමන් කිරීමක් වැනි ය.</span></span> 
     </div> 
     <div class="q2"> <span class="verse v3" data-usfm="ISA.66.3"><span class="content">ඔව්හු හිතුමතේ කරන පිළිකුල් සහිත පූජාවලට ප්‍රිය වෙති.</span></span> 
     </div> 
     <div class="q"> <span class="verse v3" data-usfm="ISA.66.3"><span class="content"> </span></span><span class="verse v4" data-usfm="ISA.66.4"><span class="label">4</span><span class="content">එබැවින් මම ඔවුන්ට නිසි විපත්ති නියම කොට, ඔවුන් බිය වන දේ ඔවුන් පිට පමුණුවන්නෙමි.</span></span> 
     </div> 
     <div class="q2"> <span class="verse v4" data-usfm="ISA.66.4"><span class="content">මන්ද, මා අඬගැසූ විට කිසිවෙකු පිළිතුරු දුන්නේ නැත.</span></span> 
     </div> 
     <div class="q2"> <span class="verse v4" data-usfm="ISA.66.4"><span class="content">මා කතා කළ විට කිසිවෙකු සවන් දුන්නේ නැත.</span></span> 
     </div> 
     <div class="q2"> <span class="verse v4" data-usfm="ISA.66.4"><span class="content">ඔව්හු මා ඇස් හමුයෙහි නපුරු දේ කර, මට අප්‍රසන්න දේ තෝරාගත්හ.”</span></span> 
     </div> 
     <div class="q"> <span class="verse v4" data-usfm="ISA.66.4"><span class="content"> </span></span><span class="verse v5" data-usfm="ISA.66.5"><span class="label">5</span><span class="content">සමිඳුන්ගේ වචනයට කීකරු වන අය එතුමන් කියන දේට සවන් දෙන්න:</span></span> 
     </div> 
     <div class="q2"> <span class="verse v5" data-usfm="ISA.66.5"><span class="content">“මා නිසා සමහර අය නුඹලාට වෛර කොට, නුඹලා කොන් කර ඇත.</span></span> 
     </div> 
     <div class="q2"> <span class="verse v5" data-usfm="ISA.66.5"><span class="content">‘සමිඳු සිය මහිමය ප්‍රකාශ කළා වේ.</span></span> 
     </div> 
     <div class="q2"> <span class="verse v5" data-usfm="ISA.66.5"><span class="content">එවිට නුඹලාගේ ප්‍රීතිය අපට දැක හැකි ය’යි ඔව්හු කියති.</span></span> 
     </div> 
     <div class="q2"> <span class="verse v5" data-usfm="ISA.66.5"><span class="content">එහෙත්, ලජ්ජාවට පමුණුවනු ලබන්නෝ ඔව්හු ම ය.</span></span> 
     </div> 
     <div class="q"> <span class="verse v5" data-usfm="ISA.66.5"><span class="content"> </span></span><span class="verse v6" data-usfm="ISA.66.6"><span class="label">6</span><span class="content">අන්න, සවන් දෙන්න;</span></span> 
     </div> 
     <div class="q2"> <span class="verse v6" data-usfm="ISA.66.6"><span class="content">ඝෝෂාව නුවරින් පැමිණෙන්නේ ය.</span></span> 
     </div> 
     <div class="q2"> <span class="verse v6" data-usfm="ISA.66.6"><span class="content">දේව මාලිගාවෙන් හඬක් නික්මෙන්නේ ය.</span></span> 
     </div> 
     <div class="q2"> <span class="verse v6" data-usfm="ISA.66.6"><span class="content">ඒ වනාහි, සමිඳුන් සතුරන්ට දඬුවම් දීමේ හඬ ය.”</span></span> 
     </div> 
     <div class="s1"> <span class="heading"><b>ජෙරුසලම් මාතාව</b></span> 
     </div> 
     <div class="p"> <span class="verse v6" data-usfm="ISA.66.6"><span class="content"> </span></span><span class="verse v7" data-usfm="ISA.66.7"><span class="label">7</span><span class="content"> </span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v7" data-usfm="ISA.66.7"><span class="content">“මාගේ ශුද්ධ නගරය වනාහි, ප්‍රසව වේදනාව ඇති වන්න පෙර පිරිමි දරුවෙකු බිහි කළ මාතාවක වැනි ය.</span></span> 
     </div> 
     <div class="q"> <span class="verse v7" data-usfm="ISA.66.7"><span class="content"> </span></span><span class="verse v8" data-usfm="ISA.66.8"><span class="label">8</span><span class="content">මෙබඳු දෙයක් ඇසූ දුටු කෙනෙක් සිටිත් ද?</span></span> 
     </div> 
     <div class="q2"> <span class="verse v8" data-usfm="ISA.66.8"><span class="content">කිසි කලක එක දවසකින් රටක් බිහි වී ඇද් ද?</span></span> 
     </div> 
     <div class="q2"> <span class="verse v8" data-usfm="ISA.66.8"><span class="content">එක මොහොතකින් ජාතියක් බිහි වේ ද?</span></span> 
     </div> 
     <div class="q2"> <span class="verse v8" data-usfm="ISA.66.8"><span class="content">සියොන් අඟන, ප්‍රසව වේදනාව වින්ද ඇසිල්ලෙහි ම ඇගේ දරුවා බිහි කළා ය.</span></span> 
     </div> 
     <div class="q"> <span class="verse v8" data-usfm="ISA.66.8"><span class="content"> </span></span><span class="verse v9" data-usfm="ISA.66.9"><span class="label">9</span><span class="content">බිහි වීම ළං කරන මම ඉපදීම නොසලස්වන්නෙම් ද?</span></span> 
     </div> 
     <div class="q2"> <span class="verse v9" data-usfm="ISA.66.9"><span class="content">නොහොත් ඉපදීම සලස්වන මම ගර්භය පියවන්නෙම් ද?</span></span> 
     </div> 
     <div class="q2"> <span class="verse v9" data-usfm="ISA.66.9"><span class="content">මෙසේ පවසන්නේ සමිඳාණන් වන මම ය.”</span></span> 
     </div> 
     <div class="q"> <span class="verse v9" data-usfm="ISA.66.9"><span class="content"> </span></span><span class="verse v10" data-usfm="ISA.66.10"><span class="label">10</span><span class="content">ජෙරුසලමට ප්‍රේම කරන සියල්ලෙනි, ඈ උදෙසා ප්‍රීති සන්තෝෂ වන්න.</span></span> 
     </div> 
     <div class="q2"> <span class="verse v10" data-usfm="ISA.66.10"><span class="content">ඈ ගැන වැලපෙන සියල්ලෙනි, ප්‍රීතියෙන් ඈ සමඟ ප්‍රීති වන්න.</span></span> 
     </div> 
     <div class="q"> <span class="verse v10" data-usfm="ISA.66.10"><span class="content"> </span></span><span class="verse v11" data-usfm="ISA.66.11"><span class="label">11</span><span class="content">මෙසේ නුඹලා ඇගේ සැනසිලි ගෙන දෙන පියයුරු උරා, තෘප්තියට පැමිණෙන්නහු ය.</span></span> 
     </div> 
     <div class="q2"> <span class="verse v11" data-usfm="ISA.66.11"><span class="content">ඇගේ බහුල ව ඇති කිරිවලින් ප්‍රීති වන්නහු ය.</span></span> 
     </div> 
     <div class="q2"> <span class="verse v11" data-usfm="ISA.66.11"><span class="content">ඇගේ මහිමය පූර්ණතාවෙන් නොමඳ සොම්නසින් පානය කරන්න.</span></span> 
     </div> 
     <div class="q"> <span class="verse v11" data-usfm="ISA.66.11"><span class="content"> </span></span><span class="verse v12" data-usfm="ISA.66.12"><span class="label">12</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v12" data-usfm="ISA.66.12"><span class="content">“මම සෞභාග්‍යය ගංගාවක් මෙන් ද ජාතීන්ගේ යසඉසුරු දෙගොඩ තළා යන ඔයක් මෙන් ද ඈ වෙත හරවමි.</span></span> 
     </div> 
     <div class="q2"> <span class="verse v12" data-usfm="ISA.66.12"><span class="content">නුඹලා එයින් උරා බොන්නහු ය.</span></span> 
     </div> 
     <div class="q2"> <span class="verse v12" data-usfm="ISA.66.12"><span class="content">මවකගේ මෙන් ඇගේ උකුලේ නුඹලා ගෙනයනු ලබන්නහු ය.</span></span> 
     </div> 
     <div class="q2"> <span class="verse v12" data-usfm="ISA.66.12"><span class="content">ඇගේ දෙදණ පිට සුරතල් කරනු ලබන්නහු ය.</span></span> 
     </div> 
     <div class="q"> <span class="verse v12" data-usfm="ISA.66.12"><span class="content"> </span></span><span class="verse v13" data-usfm="ISA.66.13"><span class="label">13</span><span class="content">මවක ඇගේ දරුවා සනසන්නාක් මෙන් මම නුඹලා සනසන්නෙමි.</span></span> 
     </div> 
     <div class="q2"> <span class="verse v13" data-usfm="ISA.66.13"><span class="content">නුඹලා ජෙරුසලම තුළ සනසනු ලබන්නහු ය.</span></span> 
     </div> 
     <div class="q"> <span class="verse v13" data-usfm="ISA.66.13"><span class="content"> </span></span><span class="verse v14" data-usfm="ISA.66.14"><span class="label">14</span><span class="content">මෙය දුටු විට නුඹලාගේ සිත් ප්‍රීතියෙන් පිනා යන්නේ ය.</span></span> 
     </div> 
     <div class="q2"> <span class="verse v14" data-usfm="ISA.66.14"><span class="content">එසේ නුඹලා සනීප ශක්තිය ලබන්නහු ය.</span></span> 
     </div> 
     <div class="q2"> <span class="verse v14" data-usfm="ISA.66.14"><span class="content">එවිට සමිඳුන් වන මම මට කීකරු වන්නන්ට ආශීර්වාද කරන බවත්,</span></span> 
     </div> 
     <div class="q2"> <span class="verse v14" data-usfm="ISA.66.14"><span class="content">මාගේ සතුරන්ට උදහස දක්වන බවත් නුඹලා දැනගන්නහු ය.”</span></span> 
     </div> 
     <div class="q"> <span class="verse v14" data-usfm="ISA.66.14"><span class="content"> </span></span><span class="verse v15" data-usfm="ISA.66.15"><span class="label">15</span><span class="content">සමිඳාණෝ ගිනිදලු සහිත ව වඩින සේක.</span></span> 
     </div> 
     <div class="q2"> <span class="verse v15" data-usfm="ISA.66.15"><span class="content">එතුමන්ගේ රථ වාහන සුළිසුළඟ මෙන් වන්නේ ය.</span></span> 
     </div> 
     <div class="q2"> <span class="verse v15" data-usfm="ISA.66.15"><span class="content">සතුරන් වෙත එතුමන්ගේ ඉමහත් කෝපය විදහා පාන සේක.</span></span> 
     </div> 
     <div class="q2"> <span class="verse v15" data-usfm="ISA.66.15"><span class="content">ගිනිදැල් මෙන් චෝදනා නඟන සේක.</span></span> 
     </div> 
     <div class="q"> <span class="verse v15" data-usfm="ISA.66.15"><span class="content"> </span></span><span class="verse v16" data-usfm="ISA.66.16"><span class="label">16</span><span class="content">එසේ ය, එතුමාණෝ පොළෝ වැසි සියලු දෙන ගින්නෙන් ද කඩුවෙන් ද විනිශ්චය කරන සේක.</span></span> 
     </div> 
     <div class="q2"> <span class="verse v16" data-usfm="ISA.66.16"><span class="content">මරණු ලබන්නෝ බොහෝ වෙති.</span></span> 
     </div> 
     <div class="p"> <span class="verse v16" data-usfm="ISA.66.16"><span class="content"> </span></span><span class="verse v17" data-usfm="ISA.66.17"><span class="label">17</span><span class="content">සමිඳාණන් වහන්සේ මෙසේ වදාරන සේක: “උයන්වල පුද පූජා ඔප්පු කරන පිණිස තමන් ම පිරිසිදු කරගනිමින්, පෙළට ගමන් කරමින්, ඌරු මස් ද උරගයන් ද මීයන් ද කන අයගේ අවසානය ළඟ ය. </span></span><span class="verse v18" data-usfm="ISA.66.18"><span class="label">18</span><span class="content">ඔවුන්ගේ ක්‍රියා හා සිතුවිලි මම දනිමි. විවිධ භාෂා කතා කරන සියලු ජාතීන් එක් රැස් කිරීමට මම පැමිණෙන්නෙමි. ඔවුන් රැස් වූ කල මාගේ තේජාලංකාරය කුමක් දැ යි ඔවුන්ට පෙනෙනු ඇත. </span></span><span class="verse v19" data-usfm="ISA.66.19"><span class="label">19</span><span class="content">මම ඔවුන් අතරේ සලකුණක් තබන්නෙමි. ඔවුන් අතරෙන් ගැළවී සිටින අය, මාගේ කීර්තිය ගැන නොඇසූ, මාගේ තේජස නොදුටු දුර බැහැර ද්වීපයන් වන තර්ෂිෂ්හි ද පුල්හි ද දුනුවායන් සිටින ලුද්හි ද තුබල්හි ද ජාවාන්හි ද සිටින ජාතීන් වෙත යවන්නෙමි. ඔවුන් ජාතීන් අතරෙහි මාගේ තේජස ප්‍රකාශ කරනු ඇත. </span></span><span class="verse v20" data-usfm="ISA.66.20"><span class="label">20</span><span class="content">ඔව්හු ඉශ්රායෙල් පුත්‍රයන් සියලු දෙනා ජාතීන් අතරෙන් මට පඬුරක් මෙන් ගෙනෙන්නෝ ය. ඔව්හු, අශ්වයන් පිටින් ද රථවලින් දෝලාවලින් ද අශ්වතරයන් පිටින් ද ඔටුවන් පිටින් ද මාගේ ශුද්ධ කන්ද වන ජෙරුසලමට පිරිසිදු භාජනයක ධාන්‍ය පූජා ගෙනෙනු ලබන සේ ගෙනෙන්නෝ ය. </span></span><span class="verse v21" data-usfm="ISA.66.21"><span class="label">21</span><span class="content">ඔවුන්ගෙන් සමහරු පූජකයන් ද ලෙවීවරුන් ද වශයෙන් මම පත් කරමි.</span></span> 
     </div> 
     <div class="q"> <span class="verse v21" data-usfm="ISA.66.21"><span class="content"> </span></span><span class="verse v22" data-usfm="ISA.66.22"><span class="label">22</span><span class="content">“මා විසින් සාදනු ලබන අලුත් අහසත්, අලුත් පොළොවත් මා ඉදිරියෙහි පවතින්නාක් මෙන් නුඹලාගේ වංශය සහ නුඹලාගේ නාමය පවතින්නේ ය.</span></span> 
     </div> 
     <div class="q"> <span class="verse v22" data-usfm="ISA.66.22"><span class="content"> </span></span><span class="verse v23" data-usfm="ISA.66.23"><span class="label">23</span><span class="content"> </span><span class="content">හැම අමාවක් දිනක් හා සබත් දිනක් පාසා ම මට නමස්කාර කරන්න සියලු මනුෂ්‍යයෝ පැමිණෙන්නෝ ය.</span></span> 
     </div> 
     <div class="p"> <span class="verse v23" data-usfm="ISA.66.23"><span class="content"> </span></span><span class="verse v24" data-usfm="ISA.66.24"><span class="label">24</span><span class="content"> </span><span class="content">ඔවුන් පිට වී යන විට මට විරුද්ධ ව වරද කළ අයගේ මළකඳන් දකිනු ඇත. ඔවුන් කාදමන පණුවෝ කිසි කලක නොමැරෙති. ඔවුන් දවාලන ගින්න කිසි කලක නොනිවේ. ඔව්හු සියලු දෙනාට පිළිකුලක් වන්නෝ ය. මෙසේ වදාළේ සමිඳාණන් වන මම ය.”</span></span> 
     </div> 
    </div> 
   </div> 
  </div>
 </body>
</html>