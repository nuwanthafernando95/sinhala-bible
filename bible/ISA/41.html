<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch41" data-usfm="ISA.41">  
     <div class="s1"> <span class="heading"><b>ඉශ්රායෙල්ට දෙවියන් වහන්සේගේ පොරොන්දුව</b></span> 
     </div> 
     <div class="p"> <span class="content"> </span><span class="verse v1" data-usfm="ISA.41.1"><span class="label">1</span><span class="content">දෙවියන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.41.1"><span class="content">“ද්වීපවල හා මුහුදුබඩ වැසියෙනි, මා ඉදිරියේ නිශ්ශබ්ද ව මට සවන් දෙන්න.</span></span> 
     </div> 
     <div class="q2"> <span class="verse v1" data-usfm="ISA.41.1"><span class="content">අධිකරණය ඉදිරියේ නුඹේ නඩුව තබන්න සූදානම් වන්න.</span></span> 
     </div> 
     <div class="q2"> <span class="verse v1" data-usfm="ISA.41.1"><span class="content">කතා කිරීමට අවස්ථාවක් ලැබෙනු ඇත.</span></span> 
     </div> 
     <div class="q2"> <span class="verse v1" data-usfm="ISA.41.1"><span class="content">නිවැරදිකරු කවරෙක් දැ යි විනිශ්චය කිරීමට අපි එක් රැස් වමු.</span></span> 
     </div> 
     <div class="q"> <span class="verse v1" data-usfm="ISA.41.1"><span class="content"> </span></span><span class="verse v2" data-usfm="ISA.41.2"><span class="label">2</span><span class="content">පෙරදිගින් ජයග්‍රාකයෙකු කැඳවා, දිරි ගන්වා, යන යන තැන ඔහුට ජය අත්පත් කර දුන්නේ කවරෙක් ද?</span></span> 
     </div> 
     <div class="q2"> <span class="verse v2" data-usfm="ISA.41.2"><span class="content">ඔහුට රට රාජ්‍යයන් පාවා දී රජවරුන් ඔහුට යටත් කර දුන්නේ කවරෙක් ද?</span></span> 
     </div> 
     <div class="q2"> <span class="verse v2" data-usfm="ISA.41.2"><span class="content">ඔහු සිය කඩුවෙන් ඔවුන් ධූලි බවටත්, සිය දුන්නෙන් ඔවුන් සුළඟට ගසා යන පිදුරු බවටත් පමුණුවන්නේ ය.</span></span> 
     </div> 
     <div class="q"> <span class="verse v2" data-usfm="ISA.41.2"><span class="content"> </span></span><span class="verse v3" data-usfm="ISA.41.3"><span class="label">3</span><span class="content">ඔහු, කිසිවකු පා නොතැබූ මාවත්වල ඔවුන් ලුහුබැඳ සුරැකි ව ඉදිරියට යන්නේ ය.</span></span> 
     </div> 
     <div class="q"> <span class="verse v3" data-usfm="ISA.41.3"><span class="content"> </span></span><span class="verse v4" data-usfm="ISA.41.4"><span class="label">4</span><span class="content">මුල සිට ම ඉතිහාසය යන මාර්ගය නියම කොට මේ සියල්ල සිදු වන්න සැලසුවේ කවරෙක් ද?</span></span> 
     </div> 
     <div class="q2"> <span class="verse v4" data-usfm="ISA.41.4"><span class="content">සමිඳාණන් වන මම ය.</span></span> 
     </div> 
     <div class="q2"> <span class="verse v4" data-usfm="ISA.41.4"><span class="content">ආරම්භයත්, අවසානයත් වන සමිඳාණෝ මම ය.</span></span> 
     </div> 
     <div class="q"> <span class="verse v4" data-usfm="ISA.41.4"><span class="content"> </span></span><span class="verse v5" data-usfm="ISA.41.5"><span class="label">5</span><span class="content">මා කර ඇති දේ දැක ද්වීප හා මුහුදුබඩ වාසීහු බියෙන් වෙවුළුවෝ ය.</span></span> 
     </div> 
     <div class="q2"> <span class="verse v5" data-usfm="ISA.41.5"><span class="content">ඒ නිසා ඔව්හු එක් රැස් වූ හ.</span></span> 
     </div> 
     <div class="q"> <span class="verse v5" data-usfm="ISA.41.5"><span class="content"> </span></span><span class="verse v6" data-usfm="ISA.41.6"><span class="label">6</span><span class="content">එක එකා තම තමාගේ අසල්වැසියාට උපකාර කොට, තම තමාගේ සහෝදරයන්ට ‘ධෛර්යවත් වන්නැ’යි කියති.</span></span> 
     </div> 
     <div class="q"> <span class="verse v6" data-usfm="ISA.41.6"><span class="content"> </span></span><span class="verse v7" data-usfm="ISA.41.7"><span class="label">7</span><span class="content">කම්කරුවා රන්කරුවාට ද මිටියෙන් පිළිමය මට්ටම් කරන්නා කිණිහිරය පිට තළන්නාට ද ධෛර්යය දෙන්නෝ ය.</span></span> 
     </div> 
     <div class="q2"> <span class="verse v7" data-usfm="ISA.41.7"><span class="content">‘පෑස්සීම හොඳ ය’යි කෙනෙක් කියති. ඔව්හු පිළිමය නොසෙල්වෙන සේ ඇණවලින් සවි කරති.</span></span> 
     </div> 
     <div class="q"> <span class="verse v7" data-usfm="ISA.41.7"><span class="content"> </span></span><span class="verse v8" data-usfm="ISA.41.8"><span class="label">8</span><span class="content"> </span><span class="content">එහෙත්, මාගේ සේවකයා වන ඉශ්රායෙල් ජාතිය, මාගේ මිත්‍රයා වූ ආබ්‍රහම්ගෙන් පැවත එන නුඹ මා තෝරාගත් සෙනඟක් ය.</span></span> 
     </div> 
     <div class="q"> <span class="verse v8" data-usfm="ISA.41.8"><span class="content"> </span></span><span class="verse v9" data-usfm="ISA.41.9"><span class="label">9</span><span class="content">පොළොවේ කෙළවරින් මම නුඹ ගෙනාවෙමි.</span></span> 
     </div> 
     <div class="q2"> <span class="verse v9" data-usfm="ISA.41.9"><span class="content">එහි සීමාවලින් නුඹ කැඳවා, ‘නුඹ මාගේ සේවකයා ය’යි මම කීවෙමි.</span></span> 
     </div> 
     <div class="q2"> <span class="verse v9" data-usfm="ISA.41.9"><span class="content">මම නුඹ ප්‍රතික්ෂේප නොකෙළෙමි.</span></span> 
     </div> 
     <div class="q2"> <span class="verse v9" data-usfm="ISA.41.9"><span class="content">නුඹ තෝරාගත්තෙමි.</span></span> 
     </div> 
     <div class="q"> <span class="verse v9" data-usfm="ISA.41.9"><span class="content"> </span></span><span class="verse v10" data-usfm="ISA.41.10"><span class="label">10</span><span class="content">බිය නොවන්න;</span></span> 
     </div> 
     <div class="q2"> <span class="verse v10" data-usfm="ISA.41.10"><span class="content">මම නුඹ සමඟ ය.</span></span> 
     </div> 
     <div class="q2"> <span class="verse v10" data-usfm="ISA.41.10"><span class="content">මා නුඹේ දෙවිඳාණන් වන බැවින් තැති නොගෙන සිටින්න.</span></span> 
     </div> 
     <div class="q2"> <span class="verse v10" data-usfm="ISA.41.10"><span class="content">මම නුඹ ශක්තිමත් කර නුඹට උපකාර කරන්නෙමි.</span></span> 
     </div> 
     <div class="q2"> <span class="verse v10" data-usfm="ISA.41.10"><span class="content">මාගේ ජය හස්තයෙන් නුඹ ආරක්ෂා කර නුඹ ගළවන්නෙමි.</span></span> 
     </div> 
     <div class="q"> <span class="verse v10" data-usfm="ISA.41.10"><span class="content"> </span></span><span class="verse v11" data-usfm="ISA.41.11"><span class="label">11</span><span class="content">“නුඹ සමඟ වෛර ව සිටි සියල්ලෝ ලජ්ජා වී වියවුල් වන්නෝ ය.</span></span> 
     </div> 
     <div class="q2"> <span class="verse v11" data-usfm="ISA.41.11"><span class="content">නුඹට විරුද්ධ වන්නෝ නැති නාස්ති වී විනාශ වන්නෝ ය.</span></span> 
     </div> 
     <div class="q"> <span class="verse v11" data-usfm="ISA.41.11"><span class="content"> </span></span><span class="verse v12" data-usfm="ISA.41.12"><span class="label">12</span><span class="content">නුඹ සමඟ විවාදයට එළඹෙන මනුෂ්‍යයෙකු නුඹ සොයන නමුත්, ඔවුන් හමු වන්නේ නැත.</span></span> 
     </div> 
     <div class="q2"> <span class="verse v12" data-usfm="ISA.41.12"><span class="content">නුඹ සමඟ යුද්ධ කරන්නෝ විනාශ වී පොළොවෙන් අතුරුදහන් වන්නෝ ය.</span></span> 
     </div> 
     <div class="q"> <span class="verse v12" data-usfm="ISA.41.12"><span class="content"> </span></span><span class="verse v13" data-usfm="ISA.41.13"><span class="label">13</span><span class="content">මම නුඹේ දෙවිඳාණෝ ය, ‘බිය නොවන්න, නුඹට පිහිට වන්නෙමි’යි කියමින් මම නුඹ ශක්තිමත් කරන්නෙමි.”</span></span> 
     </div> 
     <div class="q"> <span class="verse v13" data-usfm="ISA.41.13"><span class="content"> </span></span><span class="verse v14" data-usfm="ISA.41.14"><span class="label">14</span><span class="content">සමිඳාණෝ නුඹේ දකුණත අල්ලාගනිමින් මෙසේ වදාරන සේක:</span></span> 
     </div> 
     <div class="q2"> <span class="verse v14" data-usfm="ISA.41.14"><span class="content">“ඉශ්රායෙල්වරුනි, පණුවෙකු වැනි නුඹලා කුඩා ව, දුර්වල ව සිටියත් බිය නොවන්න.</span></span> 
     </div> 
     <div class="q2"> <span class="verse v14" data-usfm="ISA.41.14"><span class="content">මම නුඹලාට පිහිට වන්නෙමි.</span></span> 
     </div> 
     <div class="q2"> <span class="verse v14" data-usfm="ISA.41.14"><span class="content">නුඹලා ගළවාගන්න, ඉශ්රායෙල්වරුන්ගේ සුවිශුද්ධ දෙවිඳාණෝ මම ය.</span></span> 
     </div> 
     <div class="q"> <span class="verse v14" data-usfm="ISA.41.14"><span class="content"> </span></span><span class="verse v15" data-usfm="ISA.41.15"><span class="label">15</span><span class="content">මම නුඹලා මුවහත්, අලුත් දැති ඇති මඬින යන්ත්‍රයක් මෙන් කරන්නෙමි.</span></span> 
     </div> 
     <div class="q2"> <span class="verse v15" data-usfm="ISA.41.15"><span class="content">නුඹලා කඳු මැඬ, පොඩිකර, හෙල් බොල් වී මෙන් කරන්නහු ය.</span></span> 
     </div> 
     <div class="q"> <span class="verse v15" data-usfm="ISA.41.15"><span class="content"> </span></span><span class="verse v16" data-usfm="ISA.41.16"><span class="label">16</span><span class="content">නුඹලා ඒවා පොළන්නහු ය.</span></span> 
     </div> 
     <div class="q2"> <span class="verse v16" data-usfm="ISA.41.16"><span class="content">එවිට ඒවා, සුළඟට ගසාගෙන යන්නේ ය.</span></span> 
     </div> 
     <div class="q2"> <span class="verse v16" data-usfm="ISA.41.16"><span class="content">සුළි සුළඟින් විසිරී යන්නේ ය.</span></span> 
     </div> 
     <div class="q2"> <span class="verse v16" data-usfm="ISA.41.16"><span class="content">එහෙත්, මම නුඹලාගේ දෙවිඳාණන් වන බැවින් නුඹලා ප්‍රීති වන්නහු ය.</span></span> 
     </div> 
     <div class="q2"> <span class="verse v16" data-usfm="ISA.41.16"><span class="content">ඉශ්රායෙල්වරුන්ගේ සුවිශුද්ධ දෙවිඳාණන් වන මට නුඹලා ප්‍රශංසා කරන්නහු ය.</span></span> 
     </div> 
     <div class="q"> <span class="verse v16" data-usfm="ISA.41.16"><span class="content"> </span></span><span class="verse v17" data-usfm="ISA.41.17"><span class="label">17</span><span class="content">අසරණ දිළිඳු අය වතුර සොයා එය නො ලැබ, උගුර කට වේළී පිපාසයෙන් සිටින විට සමිඳාණන් වන මම ඔවුන්ගේ යැදුම්වලට පිළිතුරු දෙන්නෙමි.</span></span> 
     </div> 
     <div class="q2"> <span class="verse v17" data-usfm="ISA.41.17"><span class="content">ඉශ්රායෙල්හි දෙවිඳාණන් වන මම ඔවුන් අත්නාරින්නෙමි.</span></span> 
     </div> 
     <div class="q"> <span class="verse v17" data-usfm="ISA.41.17"><span class="content"> </span></span><span class="verse v18" data-usfm="ISA.41.18"><span class="label">18</span><span class="content">මම මුඩු කඳු මුදුන්වල ගංගා ගලා යන්න ද මිටියාවත් මැද උල්පත් ඇති වන්න ද සලස්වන්නෙමි.</span></span> 
     </div> 
     <div class="q2"> <span class="verse v18" data-usfm="ISA.41.18"><span class="content">කාන්තාරය මැද දිය පොකුණක් ද වියළි දේශයෙන් උල්පත් ද ඇති කරන්නෙමි.</span></span> 
     </div> 
     <div class="q"> <span class="verse v18" data-usfm="ISA.41.18"><span class="content"> </span></span><span class="verse v19" data-usfm="ISA.41.19"><span class="label">19</span><span class="content">මම කාන්තාරයෙහි කිහිරි, ෂිටිම්, මරඳ හා ඔලීව හටගන්වන්නෙමි.</span></span> 
     </div> 
     <div class="q2"> <span class="verse v19" data-usfm="ISA.41.19"><span class="content">වනයෙහි දේවදාර, හල් හා සයිප්‍රස් එකට හටගන්වන්නෙමි.</span></span> 
     </div> 
     <div class="q"> <span class="verse v19" data-usfm="ISA.41.19"><span class="content"> </span></span><span class="verse v20" data-usfm="ISA.41.20"><span class="label">20</span><span class="content">සෙනඟ මෙය දැක, සමිඳුන් වන මා එය කළ බව දැනගන්නෝ ය.</span></span> 
     </div> 
     <div class="q2"> <span class="verse v20" data-usfm="ISA.41.20"><span class="content">ඉශ්රායෙල්හි සුවිශුද්ධ දෙවිඳුන් මේ දේ සිදු කළ බව ඔව්හු තේරුම් ගන්නෝ ය.”</span></span> 
     </div> 
     <div class="s1"> <span class="heading"><b>බොරු දෙවිවරුන්ට අභියෝගයක්</b></span> 
     </div> 
     <div class="p"> <span class="verse v20" data-usfm="ISA.41.20"><span class="content"> </span></span><span class="verse v21" data-usfm="ISA.41.21"><span class="label">21</span><span class="content">ඉශ්රායෙල්හි නිරිඳාණන් වන සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v21" data-usfm="ISA.41.21"><span class="content">“ජාතීන්ගේ දෙවිවරුනි, නුඹලාගේ නඩුව ඉදිරිපත් කරන්න.</span></span> 
     </div> 
     <div class="q2"> <span class="verse v21" data-usfm="ISA.41.21"><span class="content">නුඹලාගේ බලවත් තර්කයන් ගෙනහැර පාන්න.</span></span> 
     </div> 
     <div class="q"> <span class="verse v21" data-usfm="ISA.41.21"><span class="content"> </span></span><span class="verse v22" data-usfm="ISA.41.22"><span class="label">22</span><span class="content">මෙහි පැමිණ සිදුවන්න යන දේ ගැන අපට කියන්න.</span></span> 
     </div> 
     <div class="q2"> <span class="verse v22" data-usfm="ISA.41.22"><span class="content">ඒවා සිදු වූ විට අපට දැනගන්න පුළුවන.</span></span> 
     </div> 
     <div class="q2"> <span class="verse v22" data-usfm="ISA.41.22"><span class="content">සිතා බලන පිණිස පසු ගිය දේවල තේරුම අපට කියා දෙන්න.</span></span> 
     </div> 
     <div class="q"> <span class="verse v22" data-usfm="ISA.41.22"><span class="content"> </span></span><span class="verse v23" data-usfm="ISA.41.23"><span class="label">23</span><span class="content">මතු සිදු වන්න යන දේවල් අපට ප්‍රකාශ කරන්න.</span></span> 
     </div> 
     <div class="q2"> <span class="verse v23" data-usfm="ISA.41.23"><span class="content">එවිට නුඹලා දෙවිවරුන් බව අපට දැනගන්න ලැබෙනු ඇත.</span></span> 
     </div> 
     <div class="q2"> <span class="verse v23" data-usfm="ISA.41.23"><span class="content">අප බිය වී තැතිගන්න පිණිස හොඳක් හෝ නපුරක් හෝ අපට කරන්න.</span></span> 
     </div> 
     <div class="q"> <span class="verse v23" data-usfm="ISA.41.23"><span class="content"> </span></span><span class="verse v24" data-usfm="ISA.41.24"><span class="label">24</span><span class="content">එහෙත්, නුඹලා නිකම්මු ය;</span></span> 
     </div> 
     <div class="q2"> <span class="verse v24" data-usfm="ISA.41.24"><span class="content">නුඹලාගේ ක්‍රියා බොල් ය.</span></span> 
     </div> 
     <div class="q2"> <span class="verse v24" data-usfm="ISA.41.24"><span class="content">නුඹලා පිළිගන්නෝ පිළිකුලට පත්වෙති.</span></span> 
     </div> 
     <div class="q"> <span class="verse v24" data-usfm="ISA.41.24"><span class="content"> </span></span><span class="verse v25" data-usfm="ISA.41.25"><span class="label">25</span><span class="content">මම නැගෙනහිරෙන් කෙනෙකු තෝරාගතිමි.</span></span> 
     </div> 
     <div class="q2"> <span class="verse v25" data-usfm="ISA.41.25"><span class="content">පහර දෙන පිණිස උතුරේ සිට මම ඔහු ගෙන එන්නෙමි.</span></span> 
     </div> 
     <div class="q2"> <span class="verse v25" data-usfm="ISA.41.25"><span class="content">කුම්භකාරයා මැටි පාගන්නාක් මෙන් ඔහු මැටි මෙන් පාලකයන් මැඬදමනු ඇත.</span></span> 
     </div> 
     <div class="q"> <span class="verse v25" data-usfm="ISA.41.25"><span class="content"> </span></span><span class="verse v26" data-usfm="ISA.41.26"><span class="label">26</span><span class="content">අප දැනගන්නා පිණිසත්, ‘නුඹ හරි ය’යි කියන්න පුළුවන් වන පිණිසත්,</span></span> 
     </div> 
     <div class="q2"> <span class="verse v26" data-usfm="ISA.41.26"><span class="content">නුඹලා අතරෙන්, ‘මෙසේ සිදු වේ ය’ කියා කල් මත්තෙන් කීවේ කවරෙක් ද?</span></span> 
     </div> 
     <div class="q2"> <span class="verse v26" data-usfm="ISA.41.26"><span class="content">නුඹලාගෙන් කිසිවෙක් ඒ ගැන වචනයක් වත් නොකීවේ ය.</span></span> 
     </div> 
     <div class="q2"> <span class="verse v26" data-usfm="ISA.41.26"><span class="content">නුඹලා කී දෙයක් ඇසූ කෙනෙක් වත් නැත.</span></span> 
     </div> 
     <div class="q"> <span class="verse v26" data-usfm="ISA.41.26"><span class="content"> </span></span><span class="verse v27" data-usfm="ISA.41.27"><span class="label">27</span><span class="content">සියොන්ට සුබ ආරංචිය පළමු වරට ප්‍රකාශ කෙළේ මම ය.</span></span> 
     </div> 
     <div class="q2"> <span class="verse v27" data-usfm="ISA.41.27"><span class="content">‘නුඹලාගේ සෙනඟ එති, ඔව්හු ගෙදර එති’යි ප්‍රකාශ කරන පිණිස ජෙරුසලමට දූතයෙකු යැව්වේ මම ය.</span></span> 
     </div> 
     <div class="q"> <span class="verse v27" data-usfm="ISA.41.27"><span class="content"> </span></span><span class="verse v28" data-usfm="ISA.41.28"><span class="label">28</span><span class="content">දෙවිවරුන් අතරේ මා සෝදිසි කළ විට ඔවුන්ගෙන් කිසිවෙකුට කියන්න දෙයක් නුවූ බව මට පෙනුණේ ය.</span></span> 
     </div> 
     <div class="q2"> <span class="verse v28" data-usfm="ISA.41.28"><span class="content">මා ඇසූ ප්‍රශ්නවලට පිළිතුරු දීමට ඔවුන්ගෙන් කිසිවෙකුට නොහැකි විය.</span></span> 
     </div> 
     <div class="q"> <span class="verse v28" data-usfm="ISA.41.28"><span class="content"> </span></span><span class="verse v29" data-usfm="ISA.41.29"><span class="label">29</span><span class="content">මේ දෙවිවරුන් සියලු දෙනාගෙන් වැඩක් නැත.</span></span> 
     </div> 
     <div class="q2"> <span class="verse v29" data-usfm="ISA.41.29"><span class="content">ඔවුන්ට කිසිවක් කළ නොහැකි ය.</span></span> 
     </div> 
     <div class="q2"> <span class="verse v29" data-usfm="ISA.41.29"><span class="content">ඔවුන්ගේ පිළිම හිස් රූකඩ ය.”</span></span> 
     </div> 
    </div> 
   </div> 
  </div>
 </body>
</html>