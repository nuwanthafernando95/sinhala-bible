<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch27" data-usfm="ISA.27">  
     <div class="s1"> <span class="heading"><b>දේව විනිශ්චයය පිළිබඳ උපමා</b></span> 
     </div> 
     <div class="p"> <span class="content"> </span><span class="verse v1" data-usfm="ISA.27.1"><span class="label">1</span><span class="content"> </span><span class="content">ඒ දවසේ දී සමිඳාණන් වහන්සේ තමන්ගේ දැඩි, බලවත්, භයානක කඩුවෙන් ශීඝ්‍රයෙන් වක් වෙමින් යන ලෙවියාතන් නම් මුහුදු සර්පයාට දඬුවම් කර, මුහුදේ සිටින දිය රකුසා මරාදමන සේක.</span></span> 
     </div> 
     <div class="q"> <span class="verse v1" data-usfm="ISA.27.1"><span class="content"> </span></span><span class="verse v2" data-usfm="ISA.27.2"><span class="label">2</span><span class="content">ඒ දවසේ දී සමිඳුන්ගේ පියකරු මිදි වත්ත ගැන මෙසේ කියනු ඇත:</span></span> 
     </div> 
     <div class="q"> <span class="verse v2" data-usfm="ISA.27.2"><span class="content"> </span></span><span class="verse v3" data-usfm="ISA.27.3"><span class="label">3</span><span class="content">“එහි රැකවරණයාණෝ සමිඳාණන් වන මම ය.</span></span> 
     </div> 
     <div class="q2"> <span class="verse v3" data-usfm="ISA.27.3"><span class="content">මම එය ජලයෙන් නිතර සාරවත් කරන්නෙමි.</span></span> 
     </div> 
     <div class="q2"> <span class="verse v3" data-usfm="ISA.27.3"><span class="content">කිසිවෙකු එයට හානි නොකරන පිණිස මම එය මුර කරන්නෙමි.</span></span> 
     </div> 
     <div class="q"> <span class="verse v3" data-usfm="ISA.27.3"><span class="content"> </span></span><span class="verse v4" data-usfm="ISA.27.4"><span class="label">4</span><span class="content">කෝප වීමට ඉඩක් නැත;</span></span> 
     </div> 
     <div class="q2"> <span class="verse v4" data-usfm="ISA.27.4"><span class="content">කටු ගොකටු පිරිණි නම්, ඒවා උගුලා, ගිනි තබා විනාශ කරන්න තිබිණි.</span></span> 
     </div> 
     <div class="q"> <span class="verse v4" data-usfm="ISA.27.4"><span class="content"> </span></span><span class="verse v5" data-usfm="ISA.27.5"><span class="label">5</span><span class="content">එයට දෙන ආරක්ෂාවට ගරුකර, මා සමඟ සාමය ඇති කරගනිත් වා!</span></span> 
     </div> 
     <div class="q2"> <span class="verse v5" data-usfm="ISA.27.5"><span class="content">මා සමඟ සාමය ඇති කරගනිත් වා!”</span></span> 
     </div> 
     <div class="q"> <span class="verse v5" data-usfm="ISA.27.5"><span class="content"> </span></span><span class="verse v6" data-usfm="ISA.27.6"><span class="label">6</span><span class="content">ඒ දවසේ දී ජාකොබ්ගේ පරම්පරාව වන ඉශ්රායෙල් සෙනඟ දලු ලා මල් හටගන්න ගසක් මෙන් මුල් ඇදගන්නේ ය.</span></span> 
     </div> 
     <div class="q2"> <span class="verse v6" data-usfm="ISA.27.6"><span class="content">පොළොව පලදාවෙන් පිරී යන්නේ ය.</span></span> 
     </div> 
     <div class="q"> <span class="verse v6" data-usfm="ISA.27.6"><span class="content"> </span></span><span class="verse v7" data-usfm="ISA.27.7"><span class="label">7</span><span class="content">ඉශ්රායෙල්වරුන්ගේ සතුරන්ට සමිඳුන් දැඩි ලෙස දඬුවම් කළාක් මෙන් ඉශ්රායෙල්ටත් දඬුවම් කර ඇද් ද?</span></span> 
     </div> 
     <div class="q2"> <span class="verse v7" data-usfm="ISA.27.7"><span class="content">ඔවුන් මරණයට පත් කළ සතුරන් විනාශ කළාක් මෙන් ඔවුනුත් විනාශ කර ඇද් ද?</span></span> 
     </div> 
     <div class="q"> <span class="verse v7" data-usfm="ISA.27.7"><span class="content"> </span></span><span class="verse v8" data-usfm="ISA.27.8"><span class="label">8</span><span class="content">සමිඳාණෝ සිය සෙනඟ වහල්කමට යවමින් ඔවුන්ට දඬුවම් කළ සේක;</span></span> 
     </div> 
     <div class="q2"> <span class="verse v8" data-usfm="ISA.27.8"><span class="content">නැගෙනහිරින් හැමූ අකුණු සුළඟකින් ඔවුන් පහකර දැමූ සේක.</span></span> 
     </div> 
     <div class="q"> <span class="verse v8" data-usfm="ISA.27.8"><span class="content"> </span></span><span class="verse v9" data-usfm="ISA.27.9"><span class="label">9</span><span class="content">විජාතීන්ගේ පූජාසනවල සියලු ගල් රටහුණු මෙන් අඹරාදැමූ පසු ද අෂේරා කප් කණු, දුම් පූජාසන හා හිරු දෙවි රූප තවත් ඉතුරු නොවූ පසු ද ඉශ්රායෙල්ගේ පව් කමා කරනු ලබන්නේ ය.</span></span> 
     </div> 
     <div class="q"> <span class="verse v9" data-usfm="ISA.27.9"><span class="content"> </span></span><span class="verse v10" data-usfm="ISA.27.10"><span class="label">10</span><span class="content">බලකොටුවලින් ආරක්ෂා කරන ලද නුවර නටබුන් වී ඇත;</span></span> 
     </div> 
     <div class="q2"> <span class="verse v10" data-usfm="ISA.27.10"><span class="content">පාළු කාන්තාරයක් මෙන් එය ජනහීන වී ඇත.</span></span> 
     </div> 
     <div class="q2"> <span class="verse v10" data-usfm="ISA.27.10"><span class="content">වස්සා එහි තණ කනු ඇත;</span></span> 
     </div> 
     <div class="q2"> <span class="verse v10" data-usfm="ISA.27.10"><span class="content">එහි ලැග අතු බුදිනු ඇත.</span></span> 
     </div> 
     <div class="q"> <span class="verse v10" data-usfm="ISA.27.10"><span class="content"> </span></span><span class="verse v11" data-usfm="ISA.27.11"><span class="label">11</span><span class="content">ගස්වල අතු වියළී කැඩී ගොස් ඇත.</span></span> 
     </div> 
     <div class="q2"> <span class="verse v11" data-usfm="ISA.27.11"><span class="content">ස්ත්‍රීහු ඒවා දරට එකතු කරති.</span></span> 
     </div> 
     <div class="q2"> <span class="verse v11" data-usfm="ISA.27.11"><span class="content">සෙනඟ කිසිවක් තේරුම්ගෙන නැති නිසා, ඔවුන්ගේ මැවුම්කාර දෙවිඳුන් ඔවුන්ට අනුකම්පා කරන්නේ වත්, දයාවපාන්නේ වත් නැත.</span></span> 
     </div> 
     <div class="p"> <span class="verse v11" data-usfm="ISA.27.11"><span class="content"> </span></span><span class="verse v12" data-usfm="ISA.27.12"><span class="label">12</span><span class="content">ඒ දවසේ දී සමිඳාණන් වහන්සේ ම රටේ එක කොණක සිට අනික් කොණ දක්වා, යුප්‍රටීස් සිට නයිල් ගඟ දක්වා උන් වහන්සේගේ ඉශ්රායෙල් සෙනඟ රැස් කොට විනිශ්චයය කරන සේක. උන් වහන්සේ හොඳ ධාන්‍ය බොල්වලින් වෙන් කරන්නාක් මෙන් සුදනන් දුදනන්ගෙන් වෙන් කරන සේක.</span></span> 
     </div> 
     <div class="p"> <span class="verse v12" data-usfm="ISA.27.12"><span class="content"> </span></span><span class="verse v13" data-usfm="ISA.27.13"><span class="label">13</span><span class="content">ඒ දවස පැමිණි විට අසිරියාවේ හා මිසරයේ වහල්කමට ගෙන යන ලද සියලු ඉශ්රායෙල් සෙනඟ ආපසු ගෙනෙනු ලබන පිණිස හොරණෑවක් පිඹිනු ලබන්නේ ය. ඔවුන් ජෙරුසලමට අවුත් උන් වහන්සේගේ මේ ශුද්ධ කන්දේ දී උන් වහන්සේට නමස්කාර කරනු ඇත.</span></span> 
     </div> 
    </div> 
   </div> 
  </div>
 </body>
</html>