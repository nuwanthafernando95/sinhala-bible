<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch63" data-usfm="ISA.63">  
     <div class="s1"> <span class="heading"><b>සමිඳාණන් වහන්සේගේ ජයග්‍රහණය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.63.1"><span class="label">1</span><span class="content"> </span><span class="content">ඒදොම්හි සිට රතු ලේ පැහැති ඇඳුම් ඇඳ, අලංකාර වස්ත්‍රවලින් සැරසී, මහා බලසම්පන්න ව ගමන් කරමින් බොශ්රාවෙන් එන මේ තැනැත්තා කවරෙක් ද?</span></span> 
     </div> 
     <div class="q2"> <span class="verse v1" data-usfm="ISA.63.1"><span class="content">ඒ වනාහි, ජයග්‍රහණය ප්‍රකාශ කරන පිණිස ගැළවීම ගෙන දෙන්න බලවත් වන සමිඳාණෝ ය.</span></span> 
     </div> 
     <div class="q"> <span class="verse v1" data-usfm="ISA.63.1"><span class="content"> </span></span><span class="verse v2" data-usfm="ISA.63.2"><span class="label">2</span><span class="content">ඔබේ ඇඳුම් රතු ව තිබෙන්නේ කුමක් නිසා ද?</span></span> 
     </div> 
     <div class="q2"> <span class="verse v2" data-usfm="ISA.63.2"><span class="content">ඔබේ වස්ත්‍ර මිදි පැසේ මිදි පාගන්නෙකුගේ ඇඳුම් මෙන් තිබෙන්නේ කුමක් නිසා ද?</span></span> 
     </div> 
     <div class="q"> <span class="verse v2" data-usfm="ISA.63.2"><span class="content"> </span></span><span class="verse v3" data-usfm="ISA.63.3"><span class="label">3</span><span class="content"> </span><span class="content">සමිඳාණෝ මෙසේ පිළිතුරු දෙන සේක:</span></span> 
     </div> 
     <div class="q2"> <span class="verse v3" data-usfm="ISA.63.3"><span class="content">“මම මිදි යන්ත්‍රයක මිදි පල මෙන් ජාතීන් තනියම පෑගුවෙමි.</span></span> 
     </div> 
     <div class="q2"> <span class="verse v3" data-usfm="ISA.63.3"><span class="content">මාගේ උදව්වට සෙනඟගෙන් කිසිවෙක් නොසිටියේ ය.</span></span> 
     </div> 
     <div class="q2"> <span class="verse v3" data-usfm="ISA.63.3"><span class="content">එමෙන් මාගේ උදහසින් ඔවුන් පෑගුවෙමි.</span></span> 
     </div> 
     <div class="q2"> <span class="verse v3" data-usfm="ISA.63.3"><span class="content">මාගේ කෝපයෙන් ඔවුන් පොඩි කෙළෙමි.</span></span> 
     </div> 
     <div class="q2"> <span class="verse v3" data-usfm="ISA.63.3"><span class="content">ඔවුන්ගේ රුධිරය මාගේ ඇඳුම්වල ඉසී තිබේ;</span></span> 
     </div> 
     <div class="q2"> <span class="verse v3" data-usfm="ISA.63.3"><span class="content">එයින් මාගේ සියලු ඇඳුම් කැළැල් වී ඇත.</span></span> 
     </div> 
     <div class="q"> <span class="verse v3" data-usfm="ISA.63.3"><span class="content"> </span></span><span class="verse v4" data-usfm="ISA.63.4"><span class="label">4</span><span class="content">මාගේ සෙනඟ ගළවාගත යුතු කාලය පැමිණ ඇති බවත්, ඔවුන්ගේ සතුරන්ට දඬුවම් දිය යුතු දවස පැමිණ ඇති බවත් මම සිතට ගතිමි.</span></span> 
     </div> 
     <div class="q"> <span class="verse v4" data-usfm="ISA.63.4"><span class="content"> </span></span><span class="verse v5" data-usfm="ISA.63.5"><span class="label">5</span><span class="content"> </span><span class="content">මා බැලූ කල මට උදව් වන්න කිසිවෙකු නොසිටි බව දුටු විට මම පුදුම වීමි.</span></span> 
     </div> 
     <div class="q2"> <span class="verse v5" data-usfm="ISA.63.5"><span class="content">එහෙත්, මාගේ කෝපයෙන් මම වේගවත් ව මාගේ ම ශක්තියෙන් ජය අත්කර ගතිමි.</span></span> 
     </div> 
     <div class="q"> <span class="verse v5" data-usfm="ISA.63.5"><span class="content"> </span></span><span class="verse v6" data-usfm="ISA.63.6"><span class="label">6</span><span class="content">මාගේ උදහසින් ජාතීන් පාගාදමා, මාගේ කෝපයෙන් ඔවුන් මත් කරවා, ඔවුන්ගේ රුධිරය බිම වැගිරෙව්වෙමි.”</span></span> 
     </div> 
     <div class="s1"> <span class="heading"><b>පසුගිය කරුණාවන් සිහි කිරීම</b></span> 
     </div> 
     <div class="p"> <span class="verse v6" data-usfm="ISA.63.6"><span class="content"> </span></span><span class="verse v7" data-usfm="ISA.63.7"><span class="label">7</span><span class="content">සමිඳුන්ගේ ස්ථිර ප්‍රේමය ගැන ද එතුමාණන් අපට කර ඇති සියල්ල ගැන ද එතුමාණන්ගේ දයානුකම්පාවත්, සීමා රහිත දයාවත් අනුව ඉශ්රායෙල් සෙනඟට දුන් සියලු ආසිරි ගැන ද සිහි කොට මම එතුමන් පසසමි.</span></span> 
     </div> 
     <div class="q"> <span class="verse v7" data-usfm="ISA.63.7"><span class="content"> </span></span><span class="verse v8" data-usfm="ISA.63.8"><span class="label">8</span><span class="content">‘ඔව්හු මාගේ සෙනඟ ය, ඔව්හු වංචා නොකරති’යි සමිඳාණෝ වදාළ සේක.</span></span> 
     </div> 
     <div class="q2"> <span class="verse v8" data-usfm="ISA.63.8"><span class="content">ඒ නිසා එතුමාණෝ ඔවුන්ගේ ගැළවුම්කාරයාණෝ වූ සේක.</span></span> 
     </div> 
     <div class="q"> <span class="verse v8" data-usfm="ISA.63.8"><span class="content"> </span></span><span class="verse v9" data-usfm="ISA.63.9"><span class="label">9</span><span class="content">ඔවුන්ගේ සියලු දුක් කරදරවල දී දුක් වූ සේක.</span></span> 
     </div> 
     <div class="q2"> <span class="verse v9" data-usfm="ISA.63.9"><span class="content">ඔවුන් ගැළෙව්වේ දේව දූතයෙකු නොව සමිඳාණෝ ම ය.</span></span> 
     </div> 
     <div class="q2"> <span class="verse v9" data-usfm="ISA.63.9"><span class="content">එතුමාණෝ ස්වකීය ප්‍රේමයෙන් හා දයාවෙන් ඔවුන් මුදාගත් සේක.</span></span> 
     </div> 
     <div class="q2"> <span class="verse v9" data-usfm="ISA.63.9"><span class="content">පසුගිය කාලයේ දී නොකඩවා ඔවුන් නැඟිටුවා, එතුමාණෝ ආරක්ෂා කළ සේක.</span></span> 
     </div> 
     <div class="q"> <span class="verse v9" data-usfm="ISA.63.9"><span class="content"> </span></span><span class="verse v10" data-usfm="ISA.63.10"><span class="label">10</span><span class="content">එහෙත්, ඔව්හු කැරලි ගසා, උන් වහන්සේගේ ශුද්ධාත්මයට දුක් දුන්නෝ ය.</span></span> 
     </div> 
     <div class="q2"> <span class="verse v10" data-usfm="ISA.63.10"><span class="content">ඒ නිසා, එතුමාණෝ ඔවුන්ට සතුරු වී ඔවුන්ට විරුද්ධ ව සටන් කළ සේක.</span></span> 
     </div> 
     <div class="q"> <span class="verse v10" data-usfm="ISA.63.10"><span class="content"> </span></span><span class="verse v11" data-usfm="ISA.63.11"><span class="label">11</span><span class="content">එහෙත්, ඔව්හු සමිඳුන්ගේ සේවක මෝසෙස් සිටි අතීත කාලය සිහි කර මෙසේ ප්‍රශ්න කළහ.</span></span> 
     </div> 
     <div class="q2"> <span class="verse v11" data-usfm="ISA.63.11"><span class="content">එතුමන්ගේ සෙනඟගේ නායකයන් මුහුදෙන් ගළවාගත් සමිඳාණෝ දැන් කොහේ ද?</span></span> 
     </div> 
     <div class="q2"> <span class="verse v11" data-usfm="ISA.63.11"><span class="content">තමන්ගේ ශුද්ධ ආත්මානුභාවය ඔහුට දුන් තැනැන් වහන්සේ කොහේ ද?</span></span> 
     </div> 
     <div class="q"> <span class="verse v11" data-usfm="ISA.63.11"><span class="content"> </span></span><span class="verse v12" data-usfm="ISA.63.12"><span class="label">12</span><span class="content"> </span><span class="content">සදාකාල කීර්තිය තමන්ට ලබාගන්න පිණිස ස්වකීය බලය මෙහෙයවා මෝසෙස් ලවා බලවත් දේ කළ,</span></span> 
     </div> 
     <div class="q"> <span class="verse v12" data-usfm="ISA.63.12"><span class="content"> </span></span><span class="verse v13" data-usfm="ISA.63.13"><span class="label">13</span><span class="content">කාන්තාරයේ යන අශ්වයන් මෙන් නොපැකිළෙන හැටියට ඔවුන් ගැඹුර මැදින් ගෙන ගිය තැනැන් වහන්සේ කොහේ ද?</span></span> 
     </div> 
     <div class="q"> <span class="verse v13" data-usfm="ISA.63.13"><span class="content"> </span></span><span class="verse v14" data-usfm="ISA.63.14"><span class="label">14</span><span class="content">ගව රැළ මිටියාවතට බසින්නාක් මෙන් සමිඳුන්ගේ ආත්මානුභාව ඔවුන් විශ්‍රාමයට ගෙන ගියේ ය.</span></span> 
     </div> 
     <div class="q2"> <span class="verse v14" data-usfm="ISA.63.14"><span class="content">ඔබට තෙදවත් නමක් දිනාගන්න පිණිස සමිඳාණෝ ඔබේ සෙනඟ කැඳවාගෙන ගිය සේක.</span></span> 
     </div> 
     <div class="s1"> <span class="heading"><b>කරුණාව සහ උපකාරය සඳහා අයැදීමක්</b></span> 
     </div> 
     <div class="p"> <span class="verse v14" data-usfm="ISA.63.14"><span class="content"> </span></span><span class="verse v15" data-usfm="ISA.63.15"><span class="label">15</span><span class="content">සමිඳුනි, ස්වර්ගයේ සිට ඇස් යොමා, ඔබේ ශුද්ධ තේජාන්විත භවනයේ සිට බැලුව මැනව.</span></span> 
     </div> 
     <div class="q2"> <span class="verse v15" data-usfm="ISA.63.15"><span class="content">අප කෙරේ සැලකිල්ල කොයි ද?</span></span> 
     </div> 
     <div class="q2"> <span class="verse v15" data-usfm="ISA.63.15"><span class="content">ඔබේ බලය කොහි ද?</span></span> 
     </div> 
     <div class="q2"> <span class="verse v15" data-usfm="ISA.63.15"><span class="content">ඔබේ ප්‍රේමයත්, අනුකම්පාවත් අපෙන් ඉවත් නොකළ මැනව.</span></span> 
     </div> 
     <div class="q"> <span class="verse v15" data-usfm="ISA.63.15"><span class="content"> </span></span><span class="verse v16" data-usfm="ISA.63.16"><span class="label">16</span><span class="content">ඔබ අපේ පියාණෝ ය;</span></span> 
     </div> 
     <div class="q2"> <span class="verse v16" data-usfm="ISA.63.16"><span class="content">ආබ්‍රහම් අප නොදන්න නමුත්, ඉශ්රායෙල් අප නාඳුනන නමුත්, සමිඳාණෙනි, ඔබ අපේ පියාණෝ ය, අපේ මිදුම්කාරයාණෝ ය.</span></span> 
     </div> 
     <div class="q2"> <span class="verse v16" data-usfm="ISA.63.16"><span class="content">එය අතීතයේ සිට ඔබේ නාමය වේ.</span></span> 
     </div> 
     <div class="q"> <span class="verse v16" data-usfm="ISA.63.16"><span class="content"> </span></span><span class="verse v17" data-usfm="ISA.63.17"><span class="label">17</span><span class="content">සමිඳුනි, ඔබේ මාර්ගවලින් අප මුළාව යන්නත්, ඔබ කෙරෙහි බිය නොවන සේ අපේ සිත් දැඩි වන්නත් හරින්නේ කුමක් නිසා ද?</span></span> 
     </div> 
     <div class="q2"> <span class="verse v17" data-usfm="ISA.63.17"><span class="content">ඔබේ සේවකයන් නිසාත්, ඔබේ උරුමයට අයිති ගෝත්‍ර නිසාත් අප වෙත හැරී එනු මැනව.</span></span> 
     </div> 
     <div class="q"> <span class="verse v17" data-usfm="ISA.63.17"><span class="content"> </span></span><span class="verse v18" data-usfm="ISA.63.18"><span class="label">18</span><span class="content">ටික කලකට ඔබ වහන්සේගේ ශුද්ධ සෙනඟ ශුද්ධස්ථානය අත්කර ගත්හ.</span></span> 
     </div> 
     <div class="q2"> <span class="verse v18" data-usfm="ISA.63.18"><span class="content">එහෙත් අපේ සතුරෝ එය පාගා දැමූහ.</span></span> 
     </div> 
     <div class="q"> <span class="verse v18" data-usfm="ISA.63.18"><span class="content"> </span></span><span class="verse v19" data-usfm="ISA.63.19"><span class="label">19</span><span class="content">අපි ඔබ විසින් කිසි කලක පාලනය නොකරන ලද්දවුන් මෙන් ද ඔබේ නාමය නොදරන ලද අය මෙන් ද වී සිටියෙමු.</span></span> 
     </div> 
    </div> 
   </div> 
  </div>
 </body>
</html>