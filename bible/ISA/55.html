<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch55" data-usfm="ISA.55">  
     <div class="s1"> <span class="heading"><b>සාපිපාසා ඇත්තන් කැඳවීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.55.1"><span class="label">1</span><span class="content"> </span><span class="content">“පිපාසා ඇති සියල්ලෙනි, ඇල දොළ වෙත පැමිණෙන්න;</span></span> 
     </div> 
     <div class="q2"> <span class="verse v1" data-usfm="ISA.55.1"><span class="content">මුදල් නැති තැනැත්තෙනි, එන්න, අරගන්න, වළඳන්න.</span></span> 
     </div> 
     <div class="q2"> <span class="verse v1" data-usfm="ISA.55.1"><span class="content">එන්න, මිදියුස හා කිරි ගන්න, නොමිලේ ම ලබාගන්න.</span></span> 
     </div> 
     <div class="q"> <span class="verse v1" data-usfm="ISA.55.1"><span class="content"> </span></span><span class="verse v2" data-usfm="ISA.55.2"><span class="label">2</span><span class="content">කෑමක් නොවන දේට මුදල් ගෙවන්නේ කුමට ද?</span></span> 
     </div> 
     <div class="q2"> <span class="verse v2" data-usfm="ISA.55.2"><span class="content">තෘප්තිය නොදෙන දේට වෙහෙස වන්නේ මන් ද?</span></span> 
     </div> 
     <div class="q2"> <span class="verse v2" data-usfm="ISA.55.2"><span class="content">මා හට සවන් දී, මා කී දේ කර, හොඳ ම ආහාර වළඳා පෝෂණය වී ප්‍රීති වන්න.”</span></span> 
     </div> 
     <div class="s1"> <span class="heading"><b>සෙනඟ සමඟ ගිවිසුම</b></span> 
     </div> 
     <div class="p"> <span class="verse v2" data-usfm="ISA.55.2"><span class="content"> </span></span><span class="verse v3" data-usfm="ISA.55.3"><span class="label">3</span><span class="content"> </span><span class="content">“මට සවන් දී, මා වෙත එන්න;</span></span> 
     </div> 
     <div class="q2"> <span class="verse v3" data-usfm="ISA.55.3"><span class="content">අවුත් ජීවනය ලබාගන්න;</span></span> 
     </div> 
     <div class="q2"> <span class="verse v3" data-usfm="ISA.55.3"><span class="content">දාවිත්ට මා ප්‍රේම කළාක් මෙන් ම නුඹටත් ප්‍රේම කරන ලෙසට සදහට ම පවතින ගිවිසුමක් නුඹ සමඟ කරන්නෙමි.</span></span> 
     </div> 
     <div class="q"> <span class="verse v3" data-usfm="ISA.55.3"><span class="content"> </span></span><span class="verse v4" data-usfm="ISA.55.4"><span class="label">4</span><span class="content">දාවිත්, ජාතීන්ගේ ප්‍රධානියෙකු ද ආඥාපතියෙකු ද කෙළෙමි.</span></span> 
     </div> 
     <div class="q2"> <span class="verse v4" data-usfm="ISA.55.4"><span class="content">මාගේ සෙනඟට ඔහු මාගේ සාක්ෂිකාරයෙකු කරමි.</span></span> 
     </div> 
     <div class="q"> <span class="verse v4" data-usfm="ISA.55.4"><span class="content"> </span></span><span class="verse v5" data-usfm="ISA.55.5"><span class="label">5</span><span class="content">නුඹේ සමිඳුන් හා දෙවිඳුන් වන, ඉශ්රායෙල්වරුන්ගේ සුවිශුද්ධ තැනැන් වහන්සේ වන මා නුඹ ගෞරවයට පත් කළ බැවින්, නුඹ නොහැඳින සිටි ජාතීන් කැඳවා, නුඹ අණ කළ පමණින් නුඹ වෙත විගසින් ඇදී එනු ඇත.”</span></span> 
     </div> 
     <div class="s1"> <span class="heading"><b>පසුතැවී සිත් හරවා ගැනීමට ආරාධනාව</b></span> 
     </div> 
     <div class="p"> <span class="verse v5" data-usfm="ISA.55.5"><span class="content"> </span></span><span class="verse v6" data-usfm="ISA.55.6"><span class="label">6</span><span class="content">හමු විය හැකි බැවින් සමිඳුන් සොයා යන්න;</span></span> 
     </div> 
     <div class="q2"> <span class="verse v6" data-usfm="ISA.55.6"><span class="content">ළඟ ම සිටිය දී එතුමන් අයැදින්න.</span></span> 
     </div> 
     <div class="q"> <span class="verse v6" data-usfm="ISA.55.6"><span class="content"> </span></span><span class="verse v7" data-usfm="ISA.55.7"><span class="label">7</span><span class="content">දුෂ්ටයා සිය මාර්ගයෙන් හැරී, අදමිටු මිනිසා තම සිතුවිලි දුරලා, සමිඳුන් වෙත ඇදී ඒවා!</span></span> 
     </div> 
     <div class="q2"> <span class="verse v7" data-usfm="ISA.55.7"><span class="content">එතුමන් ඔහුට අනුකම්පා කරනු ඇත.</span></span> 
     </div> 
     <div class="q2"> <span class="verse v7" data-usfm="ISA.55.7"><span class="content">දෙවිඳුන් වෙත ඔහු හැරී ඒවා;</span></span> 
     </div> 
     <div class="q2"> <span class="verse v7" data-usfm="ISA.55.7"><span class="content">එතුමන් ඔහුට බොහෝ සේ කමා කරනු ඇත.</span></span> 
     </div> 
     <div class="q"> <span class="verse v7" data-usfm="ISA.55.7"><span class="content"> </span></span><span class="verse v8" data-usfm="ISA.55.8"><span class="label">8</span><span class="content">සමිඳාණන් වන මම මෙසේ පවසමි.</span></span> 
     </div> 
     <div class="q2"> <span class="verse v8" data-usfm="ISA.55.8"><span class="content">“මාගේ සිතුවිලි නුඹේ සිතුවිලි මෙන් නොවේ; මාගේ මාර්ග නුඹේ මාර්ග මෙන් නොවේ.</span></span> 
     </div> 
     <div class="q"> <span class="verse v8" data-usfm="ISA.55.8"><span class="content"> </span></span><span class="verse v9" data-usfm="ISA.55.9"><span class="label">9</span><span class="content">අහස පොළොවට වඩා බොහෝ ඉහළින් ඇති සේ නුඹේ මාර්ගවලට වඩා මාගේ මාර්ග උසස් ය.</span></span> 
     </div> 
     <div class="q2"> <span class="verse v9" data-usfm="ISA.55.9"><span class="content">නුඹේ සිතුවිලිවලට වඩා මාගේ සිතුවිලි බොහෝ සේ උසස් ය.”</span></span> 
     </div> 
     <div class="s1"> <span class="heading"><b>දෙවිඳුන්ගේ නොවරදින වචනය</b></span> 
     </div> 
     <div class="q"> <span class="verse v9" data-usfm="ISA.55.9"><span class="content"> </span></span><span class="verse v10" data-usfm="ISA.55.10"><span class="label">10</span><span class="content"> </span><span class="content">“අහසින් වැටෙන හිම හා වසින වැස්ස නැවත හැරී නොගොස් පොළොව සරුසාර කර, පැළ නංවා, කරල් හටගන්වා වපුරන්නාට ධාන්‍ය ද මිනිසාට ආහාර ද ගෙන දෙයි.</span></span> 
     </div> 
     <div class="q"> <span class="verse v10" data-usfm="ISA.55.10"><span class="content"> </span></span><span class="verse v11" data-usfm="ISA.55.11"><span class="label">11</span><span class="content">එලෙස මා මුවින් නික්මෙන වචන මා වෙත ම හිස් ව නොපැමිණ මාගේ අදහස් සඵල කර නියමයන් සිකුරට ම ඉටු කරයි.”</span></span> 
     </div> 
     <div class="s1"> <span class="heading"><b>වහල්කමින් නික්ම යාම</b></span> 
     </div> 
     <div class="q"> <span class="verse v11" data-usfm="ISA.55.11"><span class="content"> </span></span><span class="verse v12" data-usfm="ISA.55.12"><span class="label">12</span><span class="content">“නුඹලා ප්‍රීතියෙන් බබිලෝනියෙන් නික්ම යන්නහු ය.</span></span> 
     </div> 
     <div class="q2"> <span class="verse v12" data-usfm="ISA.55.12"><span class="content">සාමදානයෙන් නගරයෙන් ගෙනයනු ලබන්නහු ය.</span></span> 
     </div> 
     <div class="q2"> <span class="verse v12" data-usfm="ISA.55.12"><span class="content">කඳු හෙල් නුඹලා ඉදිරියේ බියෙන් ඉපිළෙයි.</span></span> 
     </div> 
     <div class="q2"> <span class="verse v12" data-usfm="ISA.55.12"><span class="content">වනයේ සියලු ගස් කොළන් අත් පොළසන් දෙයි.</span></span> 
     </div> 
     <div class="q"> <span class="verse v12" data-usfm="ISA.55.12"><span class="content"> </span></span><span class="verse v13" data-usfm="ISA.55.13"><span class="label">13</span><span class="content">කටු ගස් වෙනුවට දේවදාර ගස් ද ගොකටු වෙනුවට මරඳ ගස් ද හටගනියි.</span></span> 
     </div> 
     <div class="q2"> <span class="verse v13" data-usfm="ISA.55.13"><span class="content">මෙය සමිඳුන්ගේ නමට සදහට පවතින සලකුණක් වන්නේ ය.</span></span> 
     </div> 
     <div class="q2"> <span class="verse v13" data-usfm="ISA.55.13"><span class="content">එතුමන්ට මැකී නොයන සිහිවටනයක් වන්නේ ය.”</span></span> 
     </div> 
    </div> 
   </div> 
  </div>
 </body>
</html>