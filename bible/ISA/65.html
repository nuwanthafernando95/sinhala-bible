<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch65" data-usfm="ISA.65">  
     <div class="s1"> <span class="heading"><b>කැරලිකරුවන්ට දේව විනිශ්චය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.65.1"><span class="label">1</span><span class="content"> </span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.65.1"><span class="content">“මාගේ සෙනඟට පිළිතුරු දෙන්න මා සූදානම් ව සිටි නමුත්, ඔව්හු මට යාච්ඤා නොකළහ.</span></span> 
     </div> 
     <div class="q2"> <span class="verse v1" data-usfm="ISA.65.1"><span class="content">ඔවුන් හමුවීමට මා සූදානම් ව සිටි නමුත් ඔව්හු මා නොසෙවූ හ.</span></span> 
     </div> 
     <div class="q2"> <span class="verse v1" data-usfm="ISA.65.1"><span class="content">‘මම මෙහි ය, මම මෙහි ය’ කියා පිළිතුරු දෙන්න මා සූදානම් ව සිටි නමුත්, මේ ජාතිය මට යාච්ඤා නොකළහ.</span></span> 
     </div> 
     <div class="q"> <span class="verse v1" data-usfm="ISA.65.1"><span class="content"> </span></span><span class="verse v2" data-usfm="ISA.65.2"><span class="label">2</span><span class="content"> </span><span class="content">කැරලිකාරයන් වන, හිතු මනාපේ අයහපත් මාර්ගයක ගමන් කරන සෙනඟක් දෙසට දවස මුළුල්ලේ ම මාගේ අත් විදහාගෙන සිටියෙමි.</span></span> 
     </div> 
     <div class="q"> <span class="verse v2" data-usfm="ISA.65.2"><span class="content"> </span></span><span class="verse v3" data-usfm="ISA.65.3"><span class="label">3</span><span class="content">ඒ සෙනඟ මා ඉදිරියෙහි දී නිතරම මා කෝප කරති;</span></span> 
     </div> 
     <div class="q2"> <span class="verse v3" data-usfm="ISA.65.3"><span class="content">උයන්වල පූජා ඔප්පු කරති;</span></span> 
     </div> 
     <div class="q2"> <span class="verse v3" data-usfm="ISA.65.3"><span class="content">ගඩොල් පිට සුවඳ දුම් ඔප්පු කරති.</span></span> 
     </div> 
     <div class="q2"> <span class="verse v3" data-usfm="ISA.65.3"><span class="content">රහස් ස්ථානවල රාත්‍රිය ගත කරති;</span></span> 
     </div> 
     <div class="q"> <span class="verse v3" data-usfm="ISA.65.3"><span class="content"> </span></span><span class="verse v4" data-usfm="ISA.65.4"><span class="label">4</span><span class="content">ඔව්හු සොහොන්වල වාසය කරති;</span></span> 
     </div> 
     <div class="q2"> <span class="verse v4" data-usfm="ISA.65.4"><span class="content">ඔව්හු ඌරු මස් කති;</span></span> 
     </div> 
     <div class="q2"> <span class="verse v4" data-usfm="ISA.65.4"><span class="content">පිළිකුල් කෑම ඔවුන්ගේ භාජනවල තිබේ.</span></span> 
     </div> 
     <div class="q"> <span class="verse v4" data-usfm="ISA.65.4"><span class="content"> </span></span><span class="verse v5" data-usfm="ISA.65.5"><span class="label">5</span><span class="content">‘මා ශුද්ධ බැවින් මට ළං නොවී ඈතින් සිටින්නැ’යි ඔව්හු කියති.</span></span> 
     </div> 
     <div class="q2"> <span class="verse v5" data-usfm="ISA.65.5"><span class="content">ඔවුන් කෙරෙහි මාගේ කෝපය නාසයට වැදෙන දුමක් ද නොනිවෙන ගින්නක් ද හා සමාන ය.</span></span> 
     </div> 
     <div class="q"> <span class="verse v5" data-usfm="ISA.65.5"><span class="content"> </span></span><span class="verse v6" data-usfm="ISA.65.6"><span class="label">6</span><span class="content">ඔවුන්ට දෙන දඬුවම් මා දැනට ම කෙටුම්පත් කර ඇත.</span></span> 
     </div> 
     <div class="q2"> <span class="verse v6" data-usfm="ISA.65.6"><span class="content">ඔවුන් කර ඇති දේ ගැන නිහඬ ව නොසිටියෙමි.</span></span> 
     </div> 
     <div class="q"> <span class="verse v6" data-usfm="ISA.65.6"><span class="content"> </span></span><span class="verse v7" data-usfm="ISA.65.7"><span class="label">7</span><span class="content">ඔවුන්ගේත්, ඔවුන්ගේ මුතුන්මිත්තන්ගේත් අයුතුකම්වලට මම ප්‍රතිවිපාක දෙන්නෙමි.</span></span> 
     </div> 
     <div class="q2"> <span class="verse v7" data-usfm="ISA.65.7"><span class="content">ඔවුන් කඳු උඩ සුවඳ දුම් පූජා ඔප්පු කර, මට අපහාස කර ඇත.</span></span> 
     </div> 
     <div class="q2"> <span class="verse v7" data-usfm="ISA.65.7"><span class="content">ඒ නිසා මම නිසි ලෙස මැන ඔවුන්ට දඬුවම් දෙන්නෙමි.”</span></span> 
     </div> 
     <div class="q"> <span class="verse v7" data-usfm="ISA.65.7"><span class="content"> </span></span><span class="verse v8" data-usfm="ISA.65.8"><span class="label">8</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v8" data-usfm="ISA.65.8"><span class="content">“මිදි වල්ලෙහි යුස තිබෙන බව දැක, ‘එහි ආශීර්වාදයක් තිබෙන බැවින් එය විනාශ නොකරන්නැ’යි යමෙකු කියන සේ, මාගේ සෙනඟ මම විනාශ නොකරන්නෙමි:</span></span> 
     </div> 
     <div class="q2"> <span class="verse v8" data-usfm="ISA.65.8"><span class="content">මට සේවය කරන්නන් මම ගළවන්නෙමි.</span></span> 
     </div> 
     <div class="q"> <span class="verse v8" data-usfm="ISA.65.8"><span class="content"> </span></span><span class="verse v9" data-usfm="ISA.65.9"><span class="label">9</span><span class="content">ජුදාගේ වංශයට අයත් ඉශ්රායෙල්වරුන් මම කැඳවන්නෙමි.</span></span> 
     </div> 
     <div class="q2"> <span class="verse v9" data-usfm="ISA.65.9"><span class="content">ඔවුන්ගේ පරම්පරාව මාගේ දේශයත්, කඳුත් උරුම කරගන්නෝ ය.</span></span> 
     </div> 
     <div class="q2"> <span class="verse v9" data-usfm="ISA.65.9"><span class="content">මට සේවය කරන්නන් එහි වාසය කරනු ඇත.</span></span> 
     </div> 
     <div class="q"> <span class="verse v9" data-usfm="ISA.65.9"><span class="content"> </span></span><span class="verse v10" data-usfm="ISA.65.10"><span class="label">10</span><span class="content"> </span><span class="content">මා නමදින මාගේ සෙනඟ උදෙසා ෂාරොන් පෙදෙස, එළු බැටළු රැළවලට තණ බිමක් ද ආකොර් මිටියාවත, ගව රැළවලට ලැගුම් පළක් ද වන්නේ ය.</span></span> 
     </div> 
     <div class="q"> <span class="verse v10" data-usfm="ISA.65.10"><span class="content"> </span></span><span class="verse v11" data-usfm="ISA.65.11"><span class="label">11</span><span class="content">එහෙත්,</span></span> 
     </div> 
     <div class="q2"> <span class="verse v11" data-usfm="ISA.65.11"><span class="content">සමිඳාණන් වන මා අත්හැර, මාගේ ශුද්ධ කන්ද අමතක කර, වාසනාවේ දේවතාවී වන ගාද්ට මේසයක් පිළියෙළ කර, දෛවයේ දේවතාවී වන මේනීට බඳුන් පුරවා, මිදියුස ඔප්පු කරන නුඹලා,</span></span> 
     </div> 
     <div class="q"> <span class="verse v11" data-usfm="ISA.65.11"><span class="content"> </span></span><span class="verse v12" data-usfm="ISA.65.12"><span class="label">12</span><span class="content">මම කඩුවෙන් මරණයට පත් වීමේ ඉරණමට නියම කරන්නෙමි.</span></span> 
     </div> 
     <div class="q2"> <span class="verse v12" data-usfm="ISA.65.12"><span class="content">නුඹලා සියල්ලෝ ම ඝාතනයට අවනත වන්නහු ය.</span></span> 
     </div> 
     <div class="q2"> <span class="verse v12" data-usfm="ISA.65.12"><span class="content">මන්ද, හඬගැසූ විට නුඹලා උත්තර නුදුන්නහු ය.</span></span> 
     </div> 
     <div class="q2"> <span class="verse v12" data-usfm="ISA.65.12"><span class="content">මා කතා කළ විට නුඹලා සවන් නුදුන්නහු ය.</span></span> 
     </div> 
     <div class="q2"> <span class="verse v12" data-usfm="ISA.65.12"><span class="content">මාගේ ඇස් හමුයෙහි නපුරු දේ කර, මා ප්‍රිය නොකරන දේ තෝරාගත්තහු ය.”</span></span> 
     </div> 
     <div class="q"> <span class="verse v12" data-usfm="ISA.65.12"><span class="content"> </span></span><span class="verse v13" data-usfm="ISA.65.13"><span class="label">13</span><span class="content">එබැවින් සමිඳාණන් වන දෙවිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v13" data-usfm="ISA.65.13"><span class="content">“මට සේවය කරන්නන්ට කන්න තිබිය දී නුඹලාට බඩගිනි වන්නේ ය;</span></span> 
     </div> 
     <div class="q2"> <span class="verse v13" data-usfm="ISA.65.13"><span class="content">ඔවුන්ට බොන්න තිබිය දී නුඹලාට පිපාසා වන්නේ ය;</span></span> 
     </div> 
     <div class="q2"> <span class="verse v13" data-usfm="ISA.65.13"><span class="content">ඔවුන් ප්‍රීති ප්‍රමෝද වෙද්දී නුඹලාට ලජ්ජාව ඇති වන්නේ ය.</span></span> 
     </div> 
     <div class="q"> <span class="verse v13" data-usfm="ISA.65.13"><span class="content"> </span></span><span class="verse v14" data-usfm="ISA.65.14"><span class="label">14</span><span class="content">ඔවුන් සිතේ ප්‍රීතියෙන් ගී ගයද්දී නුඹලා වේදනාවෙන් හා අධික ශෝකයෙන් කෑමොරගසමින් ළතෝනි කියන්නහු ය.</span></span> 
     </div> 
     <div class="q"> <span class="verse v14" data-usfm="ISA.65.14"><span class="content"> </span></span><span class="verse v15" data-usfm="ISA.65.15"><span class="label">15</span><span class="content">මා තෝරා ගත්තවුන්ට නුඹලාගේ නාමය සාපයක් මෙන් වන්නේ ය.</span></span> 
     </div> 
     <div class="q2"> <span class="verse v15" data-usfm="ISA.65.15"><span class="content">එහෙත්, එතුමන්ගේ දාසයෝ නව නාමයකින් අමතනු ලබති.</span></span> 
     </div> 
     <div class="q2"> <span class="verse v15" data-usfm="ISA.65.15"><span class="content">මහෝත්තම ස්වාමීන් වන දෙවිඳාණෝ නුඹලා වනසන සේක.</span></span> 
     </div> 
     <div class="q"> <span class="verse v15" data-usfm="ISA.65.15"><span class="content"> </span></span><span class="verse v16" data-usfm="ISA.65.16"><span class="label">16</span><span class="content">දේශයේ යම් කිසිවෙක් තමාට ආශීර්වාදයක් අයැදින්නේ ද, සත්‍යතාවේ දෙවිඳුන්ගෙන් එය අයැදින්නේ ය.</span></span> 
     </div> 
     <div class="q2"> <span class="verse v16" data-usfm="ISA.65.16"><span class="content">දේශයේ යම් කිසිවෙක් දිවුරන්නේ ද, ඔහු සත්‍යතාවේ දෙවිඳුන්ගේ නමින් දිවුරන්නේ ය.</span></span> 
     </div> 
     <div class="q2"> <span class="verse v16" data-usfm="ISA.65.16"><span class="content">පසුගිය දුක් කරදර අමතක කරනු ලබන්නේ ය.</span></span> 
     </div> 
     <div class="q2"> <span class="verse v16" data-usfm="ISA.65.16"><span class="content">ඒවා මාගේ ඇස් ඉදිරියෙන් පහකරනු ලබන්නේ ය.”</span></span> 
     </div> 
     <div class="s1"> <span class="heading"><b>අලුත් මැවිල්ලක්</b></span> 
     </div> 
     <div class="p"> <span class="verse v16" data-usfm="ISA.65.16"><span class="content"> </span></span><span class="verse v17" data-usfm="ISA.65.17"><span class="label">17</span><span class="content"> </span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v17" data-usfm="ISA.65.17"><span class="content">“මම අලුත් අහසක් ද අලුත් පොළොවක් ද මවමි;</span></span> 
     </div> 
     <div class="q2"> <span class="verse v17" data-usfm="ISA.65.17"><span class="content">පසුගිය දේ මතක් කරන්නේ වත්, සිහි කරනු ලබන්නේ වත් නැත.</span></span> 
     </div> 
     <div class="q"> <span class="verse v17" data-usfm="ISA.65.17"><span class="content"> </span></span><span class="verse v18" data-usfm="ISA.65.18"><span class="label">18</span><span class="content">මා මවන දේ ගැන සදහට ම ප්‍රීති සන්තෝෂ වන්න.</span></span> 
     </div> 
     <div class="q2"> <span class="verse v18" data-usfm="ISA.65.18"><span class="content">මා මවන අලුත් ජෙරුසලම ප්‍රීතියෙන් පූර්ණ වන්නේ ය;</span></span> 
     </div> 
     <div class="q2"> <span class="verse v18" data-usfm="ISA.65.18"><span class="content">එහි වැසියෝ සොම්නසින් වෙසෙති.</span></span> 
     </div> 
     <div class="q"> <span class="verse v18" data-usfm="ISA.65.18"><span class="content"> </span></span><span class="verse v19" data-usfm="ISA.65.19"><span class="label">19</span><span class="content"> </span><span class="content">මම ජෙරුසලම කෙරෙහිත්, මාගේ සෙනඟ කෙරෙහිත් ප්‍රසන්න වෙමි.</span></span> 
     </div> 
     <div class="q2"> <span class="verse v19" data-usfm="ISA.65.19"><span class="content">ඇඬීමේ ශබ්දයක් වත්, පීඩිත වේදනාවේ ශබ්දයක් වත් එහි තවත් නොඇසෙන්නේ ය.</span></span> 
     </div> 
     <div class="q"> <span class="verse v19" data-usfm="ISA.65.19"><span class="content"> </span></span><span class="verse v20" data-usfm="ISA.65.20"><span class="label">20</span><span class="content">ස්වල්ප දවසකින් මැරෙන බිළින්දෝ තවත් එහි නොවෙති;</span></span> 
     </div> 
     <div class="q2"> <span class="verse v20" data-usfm="ISA.65.20"><span class="content">පූර්ණ ආයු නොවළඳා මැරෙන මහල්ලෝ නොසිටිති.</span></span> 
     </div> 
     <div class="q2"> <span class="verse v20" data-usfm="ISA.65.20"><span class="content">සිය වසක් ජීවත් වන්නා ‘තරුණයෙකැ’යි ගණන් ගනු ලැබේ.</span></span> 
     </div> 
     <div class="q2"> <span class="verse v20" data-usfm="ISA.65.20"><span class="content">ඒ වයසට පෙර නැසී යන්නා ‘සාප ලද්දෙකැ’යි ගණන් ගනු ලැබේ.</span></span> 
     </div> 
     <div class="q"> <span class="verse v20" data-usfm="ISA.65.20"><span class="content"> </span></span><span class="verse v21" data-usfm="ISA.65.21"><span class="label">21</span><span class="content">ඔව්හු ගෙවල් ගොඩනඟාගෙන එහි වාසය කරන්නෝ ය.</span></span> 
     </div> 
     <div class="q2"> <span class="verse v21" data-usfm="ISA.65.21"><span class="content">මිදි වතු වවාගෙන එහි පලදාව කන්නෝ ය.</span></span> 
     </div> 
     <div class="q"> <span class="verse v21" data-usfm="ISA.65.21"><span class="content"> </span></span><span class="verse v22" data-usfm="ISA.65.22"><span class="label">22</span><span class="content">ඔවුන් ගෙවල් ගොඩනඟා ගත් විට, අන් අය ඒවායේ වාසය කරන්නේ වත්, මිදි වතු වවා ගත් විට, අන් අය ඒවායේ පලදාව භුක්ති විඳින්නේ වත් නැත.</span></span> 
     </div> 
     <div class="q2"> <span class="verse v22" data-usfm="ISA.65.22"><span class="content">වෘක්ෂයන් බොහෝ කල් පවතින්නාක් මෙන් මාගේ සෙනඟ බොහෝ කල් ජීවත් වෙති.</span></span> 
     </div> 
     <div class="q2"> <span class="verse v22" data-usfm="ISA.65.22"><span class="content">මාගේ තෝරාගත් සෙනඟ තමන්ගේ අත්වලින් උපයාගත් දේ භුක්ති විඳින්නෝ ය.</span></span> 
     </div> 
     <div class="q"> <span class="verse v22" data-usfm="ISA.65.22"><span class="content"> </span></span><span class="verse v23" data-usfm="ISA.65.23"><span class="label">23</span><span class="content">ඔවුන්ගේ වැඩ නිරර්ථක නොවන්නේ ය.</span></span> 
     </div> 
     <div class="q2"> <span class="verse v23" data-usfm="ISA.65.23"><span class="content">ඔවුන්ගේ දරුවෝ විපත්තියට පත් නොවන්නෝ ය.</span></span> 
     </div> 
     <div class="q2"> <span class="verse v23" data-usfm="ISA.65.23"><span class="content">මන්ද, ඔව්හු සමිඳුන්ගෙන් ආශීර්වාද ලත් වංශය වෙති.</span></span> 
     </div> 
     <div class="q2"> <span class="verse v23" data-usfm="ISA.65.23"><span class="content">ඔවුන්ගේ දරුවෝ ද එසේ ම වෙති.</span></span> 
     </div> 
     <div class="q"> <span class="verse v23" data-usfm="ISA.65.23"><span class="content"> </span></span><span class="verse v24" data-usfm="ISA.65.24"><span class="label">24</span><span class="content">ඔවුන් අයැදින්න පෙර මම උත්තර දෙමි;</span></span> 
     </div> 
     <div class="q2"> <span class="verse v24" data-usfm="ISA.65.24"><span class="content">ඔවුන් කතා කරද්දී ම මම සවන් දෙන්නෙමි.</span></span> 
     </div> 
     <div class="q"> <span class="verse v24" data-usfm="ISA.65.24"><span class="content"> </span></span><span class="verse v25" data-usfm="ISA.65.25"><span class="label">25</span><span class="content"> </span><span class="content">වෘකයා ද බැටළු පැටවා ද එකට තණ බුදිති;</span></span> 
     </div> 
     <div class="q2"> <span class="verse v25" data-usfm="ISA.65.25"><span class="content">හරකා මෙන් සිංහයා පිදුරු කයි;</span></span> 
     </div> 
     <div class="q2"> <span class="verse v25" data-usfm="ISA.65.25"><span class="content">ධූලි සර්පයාට කෑම වෙයි.</span></span> 
     </div> 
     <div class="q2"> <span class="verse v25" data-usfm="ISA.65.25"><span class="content">මාගේ ශුද්ධ කන්දේ සීමා ඇතුළත කිසි අනතුරක් වත්, විනාශයක් වත් නොවන්නේ ය.”</span></span> 
     </div> 
    </div> 
   </div> 
  </div>
 </body>
</html>