<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch5" data-usfm="ISA.5">  
     <div class="s1"> <span class="heading"><b>මිදි වත්ත පිළිබඳ ගීය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.5.1"><span class="label">1</span><span class="content"> </span><span class="content">මාගේ පෙම්වතාට ඔහුගේ මිදි වත්ත ගැන මම ගී ගයමි.</span></span> 
     </div> 
     <div class="q2"> <span class="verse v1" data-usfm="ISA.5.1"><span class="content">මා පෙම්වතාට මිදි වත්තක් සරුසාරවත් කඳු බෑවුමක තිබිණි.</span></span> 
     </div> 
     <div class="p"> <span class="verse v1" data-usfm="ISA.5.1"><span class="content"> </span></span><span class="verse v2" data-usfm="ISA.5.2"><span class="label">2</span><span class="content">ඔහු බිම හාරා ගල් ඉවත්කර, ඉතා හොඳ මිදි වැල් පැළකර, ඒ මැද මුරකොටුවක් ගොඩ නඟා, මිදියුසට තටාකයක් සාදා, හොඳ මිදි පල ලබන්න බලා සිටියේ ය.</span></span> 
     </div> 
     <div class="q2"> <span class="verse v2" data-usfm="ISA.5.2"><span class="content">අහෝ! එහෙත්, එහි හටගත්තේ වල් මිදි පමණකි.</span></span> 
     </div> 
     <div class="p"> <span class="verse v2" data-usfm="ISA.5.2"><span class="content"> </span></span><span class="verse v3" data-usfm="ISA.5.3"><span class="label">3</span><span class="content">ඒ නිසා මාගේ පෙම්වතා මෙසේ කියයි; “ජෙරුසලමේ හා ජුදාවේ වැසියෙනි, මා හා මාගේ මිදි වත්ත අතරේ විනිශ්චය කරන්න.</span></span> 
     </div> 
     <div class="p"> <span class="verse v3" data-usfm="ISA.5.3"><span class="content"> </span></span><span class="verse v4" data-usfm="ISA.5.4"><span class="label">4</span><span class="content">මාගේ මිදි වත්ත උදෙසා මා කළ දේට අමතර ව තවත් කිසිවක් කරන්නට තිබුණේ ද?</span></span> 
     </div> 
     <div class="q2"> <span class="verse v4" data-usfm="ISA.5.4"><span class="content">එසේ නම්, හොඳ මිදි පල මා බලාපොරොත්තු වන නමුත්, එහි වල් මිදි පල හට ගන්නේ මන් ද?</span></span> 
     </div> 
     <div class="p"> <span class="verse v4" data-usfm="ISA.5.4"><span class="content"> </span></span><span class="verse v5" data-usfm="ISA.5.5"><span class="label">5</span><span class="content">මෙන්න, මාගේ මිදි වත්තට කරන්න යන දේ මම නුඹලාට කියමි.</span></span> 
     </div> 
     <div class="q2"> <span class="verse v5" data-usfm="ISA.5.5"><span class="content">මම එහි වටේට ඇති වැට ඉවත්කර, ආරක්ෂා පිණිස ඇති තාප්පය බිඳදමා, වන මෘගයන්ට මිදි වත්ත පාගා කා දමන්න ඉඩ හරින්නෙමි.</span></span> 
     </div> 
     <div class="p"> <span class="verse v5" data-usfm="ISA.5.5"><span class="content"> </span></span><span class="verse v6" data-usfm="ISA.5.6"><span class="label">6</span><span class="content">එය පාළු වන්න හරින්නෙමි.</span></span> 
     </div> 
     <div class="q2"> <span class="verse v6" data-usfm="ISA.5.6"><span class="content">මා එහි අතු පාහින්නේ වත්, පස් බුරුල් කරන්නේ වත් නැත.</span></span> 
     </div> 
     <div class="q2"> <span class="verse v6" data-usfm="ISA.5.6"><span class="content">එහි කටු ගස් හා ගොකටු හටගන්න හැරදමන්නෙමි.</span></span> 
     </div> 
     <div class="q2"> <span class="verse v6" data-usfm="ISA.5.6"><span class="content">එහි වැසි නොවසින පිණිස වලාකුළුවලට මම අණ කරන්නෙමි.”</span></span> 
     </div> 
     <div class="p"> <span class="verse v6" data-usfm="ISA.5.6"><span class="content"> </span></span><span class="verse v7" data-usfm="ISA.5.7"><span class="label">7</span><span class="content">සව් බලැති සමිඳුන්ගේ මිදි වත්ත නම්, ඉශ්රායෙල් වංශය ය.</span></span> 
     </div> 
     <div class="q2"> <span class="verse v7" data-usfm="ISA.5.7"><span class="content">එතුමාණන් ප්‍රිය කළ මිදි වැල් නම්, ජුදාහි සෙනඟ ය.</span></span> 
     </div> 
     <div class="q2"> <span class="verse v7" data-usfm="ISA.5.7"><span class="content">ඔවුන් යුක්තිය ඉටු කරනු ඇතැ යි එතුමන් බලා සිටි නමුත්, ඔවුන් කෙළේ මිනී මැරීම ය;</span></span> 
     </div> 
     <div class="q2"> <span class="verse v7" data-usfm="ISA.5.7"><span class="content">ඔවුන් දැහැමිකම් කරනු ඇතැ යි එතුමන් බලා සිටි නමුත්, ඇති වූයේ විලාප නැඟීම ය.</span></span> 
     </div> 
     <div class="s1"> <span class="heading"><b>සෙනඟට ඇතිවන සාප</b></span> 
     </div> 
     <div class="p"> <span class="verse v7" data-usfm="ISA.5.7"><span class="content"> </span></span><span class="verse v8" data-usfm="ISA.5.8"><span class="label">8</span><span class="content">තමන් පමණක් දේශයේ වාසය කරන පිණිස, අනුන්ට ඉඩකඩ නැති වන තරමට ගෙයකට ගෙයක් එකතු කරගන්න,</span></span> 
     </div> 
     <div class="q2"> <span class="verse v8" data-usfm="ISA.5.8"><span class="content">කෙතකට කෙතක් යා කරගන්න අයට වන විපතක මහත!</span></span> 
     </div> 
     <div class="p"> <span class="verse v8" data-usfm="ISA.5.8"><span class="content"> </span></span><span class="verse v9" data-usfm="ISA.5.9"><span class="label">9</span><span class="content">සව් බලැති සමිඳුන් මෙසේ වදාරනු මා අසා ඇත.</span></span> 
     </div> 
     <div class="q2"> <span class="verse v9" data-usfm="ISA.5.9"><span class="content">“මේ විශාල අලංකාර ගෙවල් සියල්ල පාළු නටබුන් වන්නේ ය.</span></span> 
     </div> 
     <div class="p"> <span class="verse v9" data-usfm="ISA.5.9"><span class="content"> </span></span><span class="verse v10" data-usfm="ISA.5.10"><span class="label">10</span><span class="content">හෙක්ටාර් දහයක මිදි වත්තකින් ලැබෙන්නේ මිදියුස ලීටර් අටක් පමණකි.</span></span> 
     </div> 
     <div class="q2"> <span class="verse v10" data-usfm="ISA.5.10"><span class="content">බිත්තර වී ලීටර් එකසිය අසූවකින් ලැබෙන්නේ ධාන්‍ය ලීටර් දහඅටකි.”</span></span> 
     </div> 
     <div class="p"> <span class="verse v10" data-usfm="ISA.5.10"><span class="content"> </span></span><span class="verse v11" data-usfm="ISA.5.11"><span class="label">11</span><span class="content">මත්පැන් බීමට පාන්දරින් ම නැඟිටින, වෙරිමත්කමින් රෑ වන තුරු පමා වන ඔබට වන විපතක මහත!</span></span> 
     </div> 
     <div class="p"> <span class="verse v11" data-usfm="ISA.5.11"><span class="content"> </span></span><span class="verse v12" data-usfm="ISA.5.12"><span class="label">12</span><span class="content">ඔබේ උත්සවවල වීණා ද කුඩා වීණා ද රබන් ද නළා ද මත්පැන් ද ඇත;</span></span> 
     </div> 
     <div class="q2"> <span class="verse v12" data-usfm="ISA.5.12"><span class="content">එහෙත්, සමිඳුන් කරන දේ ඔබ ගණන් ගන්නේ නැත;</span></span> 
     </div> 
     <div class="q2"> <span class="verse v12" data-usfm="ISA.5.12"><span class="content">එතුමන්ගේ ක්‍රියා ගැන කල්පනා කරන්නේ වත් නැත.</span></span> 
     </div> 
     <div class="p"> <span class="verse v12" data-usfm="ISA.5.12"><span class="content"> </span></span><span class="verse v13" data-usfm="ISA.5.13"><span class="label">13</span><span class="content">ඔබ අනුවණයන් වන නිසා සිරකරුවන් මෙන් ගෙනයනු ලබන්නහු ය.</span></span> 
     </div> 
     <div class="q2"> <span class="verse v13" data-usfm="ISA.5.13"><span class="content">ඔබේ නායකයෝ බඩගින්නේ මැරෙති;</span></span> 
     </div> 
     <div class="q2"> <span class="verse v13" data-usfm="ISA.5.13"><span class="content">පොදු ජනයා පිපාසයෙන් පෙළෙති.</span></span> 
     </div> 
     <div class="p"> <span class="verse v13" data-usfm="ISA.5.13"><span class="content"> </span></span><span class="verse v14" data-usfm="ISA.5.14"><span class="label">14</span><span class="content">පාතාල ලෝකය ඔවුන් ගිලින්න කට අයාගෙන සිටියි.</span></span> 
     </div> 
     <div class="q2"> <span class="verse v14" data-usfm="ISA.5.14"><span class="content">එය ජෙරුසලමේ ප්‍රභූවරුන් ද කෑ කෝ ගසන කලබලකාරී පොදු සමූහයා ද ගිලගනියි.</span></span> 
     </div> 
     <div class="p"> <span class="verse v14" data-usfm="ISA.5.14"><span class="content"> </span></span><span class="verse v15" data-usfm="ISA.5.15"><span class="label">15</span><span class="content">මෙසේ සියලු දෙන නින්දාවට පමුණුවනු ලබති;</span></span> 
     </div> 
     <div class="q2"> <span class="verse v15" data-usfm="ISA.5.15"><span class="content">උඩඟු සියලු දෙන පහත් කරනු ලබති.</span></span> 
     </div> 
     <div class="p"> <span class="verse v15" data-usfm="ISA.5.15"><span class="content"> </span></span><span class="verse v16" data-usfm="ISA.5.16"><span class="label">16</span><span class="content">එහෙත්, සව් බලැති සමිඳාණෝ යුක්තිය ඉටු කරමින් තමන්ගේ ශ්‍රේෂ්ඨකම ද විනිශ්චයයේ සාධාරණත්වයෙන් තමන්ගේ ශුද්ධවන්තකම ද එළිදරව් කරන සේක.</span></span> 
     </div> 
     <div class="p"> <span class="verse v16" data-usfm="ISA.5.16"><span class="content"> </span></span><span class="verse v17" data-usfm="ISA.5.17"><span class="label">17</span><span class="content">නගරවල නටබුන් අතරේ බැටළු පැටව් තණ කන්නෝ ය;</span></span> 
     </div> 
     <div class="q2"> <span class="verse v17" data-usfm="ISA.5.17"><span class="content">එළු පැටව් ද ගොදුරු සොයන්නෝ ය.</span></span> 
     </div> 
     <div class="p"> <span class="verse v17" data-usfm="ISA.5.17"><span class="content"> </span></span><span class="verse v18" data-usfm="ISA.5.18"><span class="label">18</span><span class="content">වංචාවේ රැහැනින් වෙළී, අපරාධයට වැටෙමින්, පාප දිවියට පා තබන ඔබට වන විපතක මහත!</span></span> 
     </div> 
     <div class="p"> <span class="verse v18" data-usfm="ISA.5.18"><span class="content"> </span></span><span class="verse v19" data-usfm="ISA.5.19"><span class="label">19</span><span class="content">එය සිදු වූ විට, සමිඳාණෝ, “තමන් වහන්සේ කරන සේකැ”යි කියන දේ ඉක්මනින් කරන සේක් වා!</span></span> 
     </div> 
     <div class="q2"> <span class="verse v19" data-usfm="ISA.5.19"><span class="content">එවිට එය අපට බැලිය හැකි ය.</span></span> 
     </div> 
     <div class="q2"> <span class="verse v19" data-usfm="ISA.5.19"><span class="content">ඉශ්රායෙල්වරුන්ගේ සුවිශුද්ධ දෙවිඳාණෝ තමන්ගේ අදහස් ඉටු කරන සේක් වා!</span></span> 
     </div> 
     <div class="q2"> <span class="verse v19" data-usfm="ISA.5.19"><span class="content">“එය සිදු වූ විට, එතුමන්ගේ අදහස් කවරේ ද කියා අපි දැනගනිමු”යි ඔබ කියන්නහු ය.</span></span> 
     </div> 
     <div class="p"> <span class="verse v19" data-usfm="ISA.5.19"><span class="content"> </span></span><span class="verse v20" data-usfm="ISA.5.20"><span class="label">20</span><span class="content">නපුරට යහපත කියා ද යහපතට නපුර කියා ද කියන, එළිය අඳුරු බවටත් අඳුර එළිය බවටත් හරවන මිහිර තිත්ත බවටත් තිත්ත මිහිර බවටත් හරවන ඔබට වන විපතක මහත!</span></span> 
     </div> 
     <div class="p"> <span class="verse v20" data-usfm="ISA.5.20"><span class="content"> </span></span><span class="verse v21" data-usfm="ISA.5.21"><span class="label">21</span><span class="content">‘අපි ඥානවන්තයෝ ය’යි සිතාගෙන ‘අපි නුවණැත්තෝ ය’යි කල්පනා කරන ඔබට වන විපතක මහත!</span></span> 
     </div> 
     <div class="p"> <span class="verse v21" data-usfm="ISA.5.21"><span class="content"> </span></span><span class="verse v22" data-usfm="ISA.5.22"><span class="label">22</span><span class="content">සුරාපානයට ශූර වූ, සුරා මිශ්‍ර කිරීමට සමත් වූ,</span></span> 
     </div> 
     <div class="p"> <span class="verse v22" data-usfm="ISA.5.22"><span class="content"> </span></span><span class="verse v23" data-usfm="ISA.5.23"><span class="label">23</span><span class="content">අල්ලස් ගෙන දුෂ්ටයා නිදොස් කර, ධර්මිෂ්ඨයන්ගේ අයිතිවාසිකම් පැහැරගත් ඔබට වන විපතක මහත!</span></span> 
     </div> 
     <div class="p"> <span class="verse v23" data-usfm="ISA.5.23"><span class="content"> </span></span><span class="verse v24" data-usfm="ISA.5.24"><span class="label">24</span><span class="content">ශුද්ධ දෙවිඳුන්ගේ වචනය හෙළා දුටු නිසාත්, සව් බලැති සමිඳුන්ගේ අණපණත් ප්‍රතික්ෂේප කළ නිසාත්, ගිනි දැල්ලට ඉපනැලි හා පිදුරු දැවී යන්නාක් මෙන් ඔබට සමාන ඒ ගස්වල</span></span> 
     </div> 
     <div class="q2"> <span class="verse v24" data-usfm="ISA.5.24"><span class="content">මුල් දිරාපත් වී, මල් වියළී පහ වී යන්නේ ය.</span></span> 
     </div> 
     <div class="p"> <span class="verse v24" data-usfm="ISA.5.24"><span class="content"> </span></span><span class="verse v25" data-usfm="ISA.5.25"><span class="label">25</span><span class="content">සමිඳුන්ගේ උදහස සෙනඟට විරුද්ධ ව ඇවිළී ඇත.</span></span> 
     </div> 
     <div class="q2"> <span class="verse v25" data-usfm="ISA.5.25"><span class="content">ඔවුන්ට දඬුවම් කිරීමට එතුමාණෝ අත ඔසවා ඔවුන්ට පහර දුන් සේක.</span></span> 
     </div> 
     <div class="q2"> <span class="verse v25" data-usfm="ISA.5.25"><span class="content">එවිට කඳු කම්පා වනු ඇත;</span></span> 
     </div> 
     <div class="q2"> <span class="verse v25" data-usfm="ISA.5.25"><span class="content">මැරෙන අයගේ මළකඳන් කුණු කසළ මෙන් වීථිවල දමා තිබෙනු ඇත.</span></span> 
     </div> 
     <div class="q2"> <span class="verse v25" data-usfm="ISA.5.25"><span class="content">මේ සියල්ල සිදු වුවත් සමිඳුන්ගේ උදහස නිවී නැත.</span></span> 
     </div> 
     <div class="q2"> <span class="verse v25" data-usfm="ISA.5.25"><span class="content">ඔවුන්ට දඬුවම් කරන පිණිස එතුමන් ඔසවාගත් තම හස්තය එසේ ම තිබෙනු ඇත.</span></span> 
     </div> 
     <div class="p"> <span class="verse v25" data-usfm="ISA.5.25"><span class="content"> </span></span><span class="verse v26" data-usfm="ISA.5.26"><span class="label">26</span><span class="content">සමිඳාණෝ දුර සිටින ජාතීන් පොළොවේ සීමාන්තයේ සිට පැමිණෙන පිණිස සංඥාවකින් කැඳවන සේක.</span></span> 
     </div> 
     <div class="q2"> <span class="verse v26" data-usfm="ISA.5.26"><span class="content">ඔව්හු ඉක්මනින්, වේගයෙන් පැමිණෙන්නෝ ය.</span></span> 
     </div> 
     <div class="p"> <span class="verse v26" data-usfm="ISA.5.26"><span class="content"> </span></span><span class="verse v27" data-usfm="ISA.5.27"><span class="label">27</span><span class="content">ඔවුන්ගෙන් කිසිවෙකු විඩාවට පත් වන්නේ වත්, පැකිළෙන්නේ වත් නැත;</span></span> 
     </div> 
     <div class="q2"> <span class="verse v27" data-usfm="ISA.5.27"><span class="content">නිදි කිරා වැටෙන්නේ වත්, නිදාගන්නේ වත් නැත;</span></span> 
     </div> 
     <div class="q2"> <span class="verse v27" data-usfm="ISA.5.27"><span class="content">ඔවුන්ගේ ඉඟපටි බුරුල්වන්නේ වත්, පා වහන්වල පටි කැඩෙන්නේ වත් නැත.</span></span> 
     </div> 
     <div class="p"> <span class="verse v27" data-usfm="ISA.5.27"><span class="content"> </span></span><span class="verse v28" data-usfm="ISA.5.28"><span class="label">28</span><span class="content">ඔවුන්ගේ ඊතල තියුණු කර තිබේ;</span></span> 
     </div> 
     <div class="q2"> <span class="verse v28" data-usfm="ISA.5.28"><span class="content">දුනු සියල්ල තැත් කවා තිබේ.</span></span> 
     </div> 
     <div class="q2"> <span class="verse v28" data-usfm="ISA.5.28"><span class="content">ඔවුන්ගේ අශ්වයන්ගේ කුර ගිනිගල් මෙන් ශක්තිමත් ය;</span></span> 
     </div> 
     <div class="q2"> <span class="verse v28" data-usfm="ISA.5.28"><span class="content">රථවල රෝද සුළි සුළඟ මෙන් වේගවත් ව කැරකෙයි.</span></span> 
     </div> 
     <div class="p"> <span class="verse v28" data-usfm="ISA.5.28"><span class="content"> </span></span><span class="verse v29" data-usfm="ISA.5.29"><span class="label">29</span><span class="content">ඔවුන්ගේ හේවායෝ ගොදුර අල්ලා සුරැකි ව ගෙන යන සිංහයන් මෙන් ගර්ජනා කරන්නෝ ය.</span></span> 
     </div> 
     <div class="q2"> <span class="verse v29" data-usfm="ISA.5.29"><span class="content">ඔවුන්ගෙන් ඒවා ගළවාගන්න හැකි කිසිවෙක් නොමැත.</span></span> 
     </div> 
     <div class="p"> <span class="verse v29" data-usfm="ISA.5.29"><span class="content"> </span></span><span class="verse v30" data-usfm="ISA.5.30"><span class="label">30</span><span class="content">ඒ දවස පැමිණි විට ඔව්හු ඉශ්රායෙල්වරුන්ට විරුද්ධ ව, මුහුද ගිගුරුම් දෙන්නාක් මෙන් ගිගුරුම් දෙන්නෝ ය.</span></span> 
     </div> 
     <div class="q2"> <span class="verse v30" data-usfm="ISA.5.30"><span class="content">දේශය දෙස බැලූ විට දක්නට ලැබෙන්නේ අන්ධකාරය හා විපත්තිය ය.</span></span> 
     </div> 
     <div class="q2"> <span class="verse v30" data-usfm="ISA.5.30"><span class="content">වලාකුළුවලින් එළිය අඳුරු වී ඇත.</span></span> 
     </div> 
    </div> 
   </div> 
  </div>
 </body>
</html>