<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch8" data-usfm="ISA.8">  
     <div class="s1"> <span class="heading"><b>සිරියාවේ විනාශය දැන්වීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.8.1"><span class="label">1</span><span class="content">සමිඳාණන් වහන්සේ මට මෙසේ වදාළ සේක; “නුඹ මහත් පුවරුවක් ගෙන එහි ලොකු අකුරෙන් ‘කොල්ලය ශීඝ්‍රයෙන් සිදුවේ’ යන අරුත ඇති ‘මහෙර්-ෂාලාල්-හාෂ්-බශ්’ යන වචන ලියන්න. </span></span><span class="verse v2" data-usfm="ISA.8.2"><span class="label">2</span><span class="content">විශ්වාසවන්ත සාක්ෂිකාරයන් වන උරියා නමැති පූජකයාත් ජෙබෙරෙකියාගේ පුත්‍ර වූ සෙකරියාත් සාක්ෂි පිණිස ගන්න.”</span></span> 
     </div> 
     <div class="p"> <span class="verse v2" data-usfm="ISA.8.2"><span class="content"> </span></span><span class="verse v3" data-usfm="ISA.8.3"><span class="label">3</span><span class="content">ටික දිනකට පසු මම මාගේ භාර්යාව සමඟ සහවාසයේ යෙදුණෙමි. ඈ පිළිසිඳගෙන දරුවෙකු බිහි කළා ය. සමිඳාණන් වහන්සේ මට මෙසේ වදාළ සේක: “ඔහුට, ‘මහෙර්-ෂාලාල්-හාෂ්-බශ්’ කියා නම් තබන්න. </span></span><span class="verse v4" data-usfm="ISA.8.4"><span class="label">4</span><span class="content">මන්ද, ‘අම්මේ, තාත්තේ’ කියා කියන්න දරුවාට හැකි වන්න පෙර දමස්කයේ සකල වස්තුවත්, සමාරියේ මුළු කොල්ලයත් අසිරියාවේ රජු විසින් ගෙනයනු ලබන්නේ ය.”</span></span> 
     </div> 
     <div class="s1"> <span class="heading"><b>අසිරියා රජුගේ පැමිණීම</b></span> 
     </div> 
     <div class="p"> <span class="verse v4" data-usfm="ISA.8.4"><span class="content"> </span></span><span class="verse v5" data-usfm="ISA.8.5"><span class="label">5</span><span class="content">සමිඳාණන් වහන්සේ යළිත් මට කතා කොට මෙසේ වදාළ සේක: </span></span><span class="verse v6" data-usfm="ISA.8.6"><span class="label">6</span><span class="content">“මේ සෙනඟ හෙමින් ගලා බැස යන ෂිලොවාහි දිය ඇල එපා කොට, රෙශීන් ද පෙකා රජු ද ඉදිරියේ වෙවුළන බැවින්, </span></span><span class="verse v7" data-usfm="ISA.8.7"><span class="label">7</span><span class="content">ස්වාමීන් වන මම අසිරියාවේ රජු ද ඔහුගේ මුළු සේනාව ද ජුදා රටට පහර දෙන පිණිස ගෙනෙන්නෙමි. යුප්‍රටීස් ගඟේ ඉවුරු තලා යන ජලගැලීම සේ ඔවුන් ඉදිරියට එනු ඇත. </span></span><span class="verse v8" data-usfm="ISA.8.8"><span class="label">8</span><span class="content">ඔව්හු ගෙල දක්වා ඉහළට නැඟ සෑම තැනම පැතිරී යන ජල ගැල්මක් සේ ජුදා පුරා පැතිරී යන්නෝ ය.”</span></span> 
     </div> 
     <div class="p"> <span class="verse v8" data-usfm="ISA.8.8"><span class="content">දෙවියන් වහන්සේ අප සමඟ ය. විහිදී ඇති පියාපත්වලින් උන් වහන්සේ රට ආරක්ෂා කරන සේක.</span></span> 
     </div> 
     <div class="p"> <span class="verse v8" data-usfm="ISA.8.8"><span class="content"> </span></span><span class="verse v9" data-usfm="ISA.8.9"><span class="label">9</span><span class="content">ජාතීනි, බියෙන් ඇලළී යන්න; පොළොවේ දුර බැහැර ප්‍රදේශවල ජනයෙනි, සවන් දෙන්න; සටනට සැරසෙන්න; එහෙත්, භයපත් වන්න. එසේ ය, සැරසෙන්න. එහෙත්, භයපත් වන්න. </span></span><span class="verse v10" data-usfm="ISA.8.10"><span class="label">10</span><span class="content">එක් ව මන්ත්‍රණය කරන්න; එහෙත්, ඒවා නිෂ්ඵල වන්නේ ය. ඇති තරම් කතා කරන්න. එහෙත්, ඒවා නිෂ්ඵල වන්නේ ය. මන්ද, දෙවියන් වහන්සේ අප සමඟ ය.</span></span> 
     </div> 
     <div class="s1"> <span class="heading"><b>දිවැසිවරයාට අනතුරු ඇඟවීම</b></span> 
     </div> 
     <div class="p"> <span class="verse v10" data-usfm="ISA.8.10"><span class="content"> </span></span><span class="verse v11" data-usfm="ISA.8.11"><span class="label">11</span><span class="content">සෙනඟ යන මාර්ගයෙහි නොයන ලෙස සමිඳාණන් වහන්සේ තමන් මහත් බලයෙන් මට දැනුමැතිකම් දෙමින් මෙසේ වදාළ සේක: </span></span><span class="verse v12" data-usfm="ISA.8.12"><span class="label">12</span><span class="content">“සෙනඟ කුමන්ත්‍රණය යි කියන සියල්ලට නුඹ කුමන්ත්‍රණය යි නොකියන්න. ඔවුන් භය වන දේට භය නොවන්න. </span></span><span class="verse v13" data-usfm="ISA.8.13"><span class="label">13</span><span class="content">සියලු බලැති සමිඳාණන් වහන්සේ වන මා ශුද්ධ තැනැන් වහන්සේ බව මතක තබාගන්න. නුඹ භය විය යුත්තේ මට පමණකි. </span></span><span class="verse v14" data-usfm="ISA.8.14"><span class="label">14</span><span class="content">මම ශුද්ධස්ථානයකට ද මිනිසුන්ගේ පැකිළීමට හේතු වන ගලකට ද සමාන වෙමි; ජුදා හා ඉශ්රායෙල් රාජ්‍යවල සෙනඟ ද ජෙරුසලමේ වැසියන් ද අසු කරගන්න මලපතක් හා සමාන වෙමි. </span></span><span class="verse v15" data-usfm="ISA.8.15"><span class="label">15</span><span class="content">බොහෝ දෙනෙක් පැකිළී වැටෙති. ඔව්හු වැටී පොඩි වී යති. ඔවුන් මලපතට අසු වනු ඇත.”</span></span> 
     </div> 
     <div class="s1"> <span class="heading"><b>දිවැසිවර යෙසායා ගෝලයන් ඇමතීම</b></span> 
     </div> 
     <div class="p"> <span class="verse v15" data-usfm="ISA.8.15"><span class="content"> </span></span><span class="verse v16" data-usfm="ISA.8.16"><span class="label">16</span><span class="content">මාගේ ගෝලයන් දෙවියන් වහන්සේ මට දුන් පණිවුඩය ආරක්ෂා කොට සිතේ තැන්පත් කරගත යුතු ය. </span></span><span class="verse v17" data-usfm="ISA.8.17"><span class="label">17</span><span class="content">සමිඳාණන් වහන්සේ සිය සෙනඟ වෙතින් සැඟවී සිටින නමුත්, මම උන් වහන්සේ අදහා මාගේ බලාපොරොත්තුව උන් වහන්සේ කෙරෙහි තබමි.</span></span> 
     </div> 
     <div class="p"> <span class="verse v17" data-usfm="ISA.8.17"><span class="content"> </span></span><span class="verse v18" data-usfm="ISA.8.18"><span class="label">18</span><span class="content"> </span><span class="content">සමිඳාණන් වහන්සේ මට දුන් දරුවන් සමඟ මම මෙහි සිටිමි. සියොන් කන්දේ සිය සිහසුන ඇති සියලු බලැති සමිඳාණන් වහන්සේ ඉශ්රායෙල් ජනයා හට ජීවමාන පණිවුඩ ලෙස අප එවා ඇත.</span></span> 
     </div> 
     <div class="p"> <span class="verse v18" data-usfm="ISA.8.18"><span class="content"> </span></span><span class="verse v19" data-usfm="ISA.8.19"><span class="label">19</span><span class="content">පල්හෑලි දොඩන, තොල් මතුරන අනවිනකාරයන්ගෙන් ද දෛවඥායන්ගෙන් ද ශාස්ත්‍ර අසන්න කියා සෙනඟ නුඹලාට කියනු ඇත. “ජීවතුන් උදෙසා මළවුන්ගෙන් ද දෙවි දේවතාවන්ගෙන් ද විචාරන්න යුතු ය”යි ඔවුන් කියනු ඇත.</span></span> 
     </div> 
     <div class="p"> <span class="verse v19" data-usfm="ISA.8.19"><span class="content"> </span></span><span class="verse v20" data-usfm="ISA.8.20"><span class="label">20</span><span class="content">එහෙත්, නුඹලා මෙසේ පිළිතුරු දිය යුතු ය: “සමිඳාණන් වහන්සේ නුඹලාට උගන්වන දේට සවන් දෙන්න, අනවිනකාරයන්ට සවන් නොදෙන්න. ඔවුන් නුඹලාට කියන දෙයින් කිසි යහපතක් සිදු නොවේ.”</span></span> 
     </div> 
     <div class="s1"> <span class="heading"><b>කරදර සහිත කාලයක්</b></span> 
     </div> 
     <div class="p"> <span class="verse v20" data-usfm="ISA.8.20"><span class="content"> </span></span><span class="verse v21" data-usfm="ISA.8.21"><span class="label">21</span><span class="content">සෙනඟ අමාරුවට වැටී සාගින්න නිසා රටෙහි ඔබමොබ ඉබාගාතේ යනු ඇත. ඔව්හු සාගින්නෙන් හා කෝපයෙන් තමන්ගේ රජුට හා තමන්ගේ දෙවියන්ට දෙස් කියති. ඔව්හු අහස දෙස බැලුවත්, </span></span><span class="verse v22" data-usfm="ISA.8.22"><span class="label">22</span><span class="content">පොළොව දෙස බැලුවත් විපත හා අන්ධකාරය මිස වෙන කිසිවක් නොදකිති. ඒ භයානක අන්ධකාරයට ඔව්හු පන්නා දමනු ලබන්නෝ ය. මේ කරදර සහිත කාලයෙන් බේරෙන්නට මඟක් ඔවුන්ට කිසිසේත් ඇති නොවේ.</span></span> 
     </div> 
    </div> 
   </div> 
  </div>
 </body>
</html>