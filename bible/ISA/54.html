<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch54" data-usfm="ISA.54">  
     <div class="s1"> <span class="heading"><b>ඉශ්රායෙල්වරුන්ට සමිඳුන්ගේ ප්‍රේමය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.54.1"><span class="label">1</span><span class="content"> </span><span class="content">“දරුවන් නොලැබූ වඳ ස්ත්‍රියක වැනි ජෙරුසලම, ගී ගයන්න.</span></span> 
     </div> 
     <div class="q2"> <span class="verse v1" data-usfm="ISA.54.1"><span class="content">ප්‍රසව වේදනාව නොවින්ද නුඹ ගී හඬ නඟා මොරගසන්න.</span></span> 
     </div> 
     <div class="q2"> <span class="verse v1" data-usfm="ISA.54.1"><span class="content">මන්ද, විවාහක ස්ත්‍රියගේ දරුවන්ට වඩා, අත්හරිනු ලැබූ ගැහැණියක වැනි නුඹට දරු සම්පත් බොහෝ වෙති”යි සමිඳාණෝ වදාරන සේක.</span></span> 
     </div> 
     <div class="q"> <span class="verse v1" data-usfm="ISA.54.1"><span class="content"> </span></span><span class="verse v2" data-usfm="ISA.54.2"><span class="label">2</span><span class="content">“නුඹේ කූඩාරම පිහිටා ඇති ස්ථානය විශාල කරන්න.</span></span> 
     </div> 
     <div class="q2"> <span class="verse v2" data-usfm="ISA.54.2"><span class="content">එහි සීමා පළල් කරන්න;</span></span> 
     </div> 
     <div class="q2"> <span class="verse v2" data-usfm="ISA.54.2"><span class="content">පසු නොබසින්න;</span></span> 
     </div> 
     <div class="q2"> <span class="verse v2" data-usfm="ISA.54.2"><span class="content">ලණු දික් කරගෙන ඇබ සවි කරන්න.</span></span> 
     </div> 
     <div class="q"> <span class="verse v2" data-usfm="ISA.54.2"><span class="content"> </span></span><span class="verse v3" data-usfm="ISA.54.3"><span class="label">3</span><span class="content">මන්ද, නුඹේ සීමා වමටත් දකුණටත් පැතිරී යනු ඇත.</span></span> 
     </div> 
     <div class="q2"> <span class="verse v3" data-usfm="ISA.54.3"><span class="content">නුඹේ දරු පරපුර ජාතීන්ගේ දේශ හිමි කරගෙන පාළු වී ඇති නගර වැසියන්ගෙන් පුරවනු ඇත.</span></span> 
     </div> 
     <div class="q"> <span class="verse v3" data-usfm="ISA.54.3"><span class="content"> </span></span><span class="verse v4" data-usfm="ISA.54.4"><span class="label">4</span><span class="content">බිය නොවන්න;</span></span> 
     </div> 
     <div class="q2"> <span class="verse v4" data-usfm="ISA.54.4"><span class="content">නුඹ නැවත ලජ්ජාවට පැමිණෙන්නේ නැත.</span></span> 
     </div> 
     <div class="q2"> <span class="verse v4" data-usfm="ISA.54.4"><span class="content">නොකැළඹෙන්න, නුඹ නින්දාවට පත් වන්නේ නැත.</span></span> 
     </div> 
     <div class="q2"> <span class="verse v4" data-usfm="ISA.54.4"><span class="content">නුඹේ යොවුන් වියෙහි ලජ්ජාව නුඹ අමතක කරන්නෙහි ය.</span></span> 
     </div> 
     <div class="q2"> <span class="verse v4" data-usfm="ISA.54.4"><span class="content">නුඹේ වැන්දඹුකමේ නින්දාව තවත් සිහි නොකරන්නෙහි ය.</span></span> 
     </div> 
     <div class="q"> <span class="verse v4" data-usfm="ISA.54.4"><span class="content"> </span></span><span class="verse v5" data-usfm="ISA.54.5"><span class="label">5</span><span class="content">නුඹේ මැවුම්කාරයාණෝ නුඹේ ස්වාමි පුරුෂයා මෙන් වන සේක.</span></span> 
     </div> 
     <div class="q2"> <span class="verse v5" data-usfm="ISA.54.5"><span class="content">එතුමන්ගේ නාමය සව් බලැති සමිඳාණෝ ය.</span></span> 
     </div> 
     <div class="q2"> <span class="verse v5" data-usfm="ISA.54.5"><span class="content">ඉශ්රායෙල්වරුන්ගේ ශුද්ධ තැනැන් වහන්සේ නුඹේ මිදුම්කාරයාණෝ ය.</span></span> 
     </div> 
     <div class="q2"> <span class="verse v5" data-usfm="ISA.54.5"><span class="content">‘මුළු පොළොවේ දෙවිඳාණෝ ය’යි එතුමන්ට කියනු ලබන්නේ ය.</span></span> 
     </div> 
     <div class="q"> <span class="verse v5" data-usfm="ISA.54.5"><span class="content"> </span></span><span class="verse v6" data-usfm="ISA.54.6"><span class="label">6</span><span class="content">ඉශ්රායෙල්, නුඹ සිය පුරුෂයා විසින් අත්හරිනු ලැබූ අතිශයෙන් ශෝකයට පත් වී සිටින තරුණ භාර්යාවක වැන්න.</span></span> 
     </div> 
     <div class="q2"> <span class="verse v6" data-usfm="ISA.54.6"><span class="content">එහෙත්, සමිඳාණන් එතුමන් වෙත නුඹ කැඳවා ඇත.”</span></span> 
     </div> 
     <div class="q2"> <span class="verse v6" data-usfm="ISA.54.6"><span class="content">නුඹේ දෙවිඳාණෝ නුඹට මෙසේ වදාරන සේක:</span></span> 
     </div> 
     <div class="q"> <span class="verse v6" data-usfm="ISA.54.6"><span class="content"> </span></span><span class="verse v7" data-usfm="ISA.54.7"><span class="label">7</span><span class="content">“මම ස්වල්ප කලකට නුඹ අත්හළෙමි.</span></span> 
     </div> 
     <div class="q2"> <span class="verse v7" data-usfm="ISA.54.7"><span class="content">එහෙත් මහා දයානුකම්පාවෙන් නැවත නුඹ කැඳවාගන්නෙමි.</span></span> 
     </div> 
     <div class="q"> <span class="verse v7" data-usfm="ISA.54.7"><span class="content"> </span></span><span class="verse v8" data-usfm="ISA.54.8"><span class="label">8</span><span class="content">ඉමහත් උදහසින් මොහොතකට මාගේ මුහුණ නුඹ කෙරෙන් සඟවාගතිමි.</span></span> 
     </div> 
     <div class="q2"> <span class="verse v8" data-usfm="ISA.54.8"><span class="content">එහෙත්, නොමියෙන සුලු ප්‍රේමයකින් මම නුඹට අනුකම්පා කරන්නෙමි.”</span></span> 
     </div> 
     <div class="q2"> <span class="verse v8" data-usfm="ISA.54.8"><span class="content">නුඹේ මිදුම්කාරයාණන් වන සමිඳාණෝ මෙසේ වදාරන සේක:</span></span> 
     </div> 
     <div class="q"> <span class="verse v8" data-usfm="ISA.54.8"><span class="content"> </span></span><span class="verse v9" data-usfm="ISA.54.9"><span class="label">9</span><span class="content"> </span><span class="content">“නෝවාගේ කාලයේ ඇති වූ ජලගැල්ම මට සිහි වේ.</span></span> 
     </div> 
     <div class="q2"> <span class="verse v9" data-usfm="ISA.54.9"><span class="content">ඒ කාලයේ ඇති වූවාක් මෙන් නුඹ කෙරෙහි උදහස් නොවන බවටත්, නුඹට තරවටු නොකරන බවටත් මම දිවුරුම් දෙන්නෙමි.</span></span> 
     </div> 
     <div class="q"> <span class="verse v9" data-usfm="ISA.54.9"><span class="content"> </span></span><span class="verse v10" data-usfm="ISA.54.10"><span class="label">10</span><span class="content">කඳු පහ ව ගියත්, හෙල් සෙලවුණත්, නුඹට ඇති මාගේ තිර පෙම පහ වෙන්නේ වත්, මාගේ ගිවිසුම සෙලවෙන්නේ වත් නැත.</span></span> 
     </div> 
     <div class="q2"> <span class="verse v10" data-usfm="ISA.54.10"><span class="content">මෙසේ වදාරන්නේ නුඹට අනුකම්පා කරන සමිඳාණන් වන මම ය.”</span></span> 
     </div> 
     <div class="s1"> <span class="heading"><b>අලුත් ජෙරුසලම</b></span> 
     </div> 
     <div class="p"> <span class="verse v10" data-usfm="ISA.54.10"><span class="content"> </span></span><span class="verse v11" data-usfm="ISA.54.11"><span class="label">11</span><span class="content"> </span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v11" data-usfm="ISA.54.11"><span class="content">“අහෝ අසරණ කුණාටුවකින් මෙන් කැළඹී සිටින සැනසිල්ලක් නැති තැනැත්තියක වැනි ජෙරුසලම!</span></span> 
     </div> 
     <div class="q2"> <span class="verse v11" data-usfm="ISA.54.11"><span class="content">මම නුඹේ ගඩොල් මරකතවලින් සාදා, නුඹේ අත්තිවාරම් නිල් මාණික්‍යවලින් ඉදි කරන්නෙමි.</span></span> 
     </div> 
     <div class="q"> <span class="verse v11" data-usfm="ISA.54.11"><span class="content"> </span></span><span class="verse v12" data-usfm="ISA.54.12"><span class="label">12</span><span class="content">නුඹේ කොත් රතුකැටවලින් ද නුඹේ දොරටු පද්මරාගවලින් ද නුඹ වටේ ඇති තාප්පය මැණික්වලින් ද මම තනන්නෙමි.</span></span> 
     </div> 
     <div class="q"> <span class="verse v12" data-usfm="ISA.54.12"><span class="content"> </span></span><span class="verse v13" data-usfm="ISA.54.13"><span class="label">13</span><span class="content"> </span><span class="content">නුඹේ දරුවන්ට ස්වාමීන් වන මම උගන්වන්නෙමි.</span></span> 
     </div> 
     <div class="q2"> <span class="verse v13" data-usfm="ISA.54.13"><span class="content">ඔවුන්ගේ සෞභාග්‍යය අධික වන්නේ ය.</span></span> 
     </div> 
     <div class="q"> <span class="verse v13" data-usfm="ISA.54.13"><span class="content"> </span></span><span class="verse v14" data-usfm="ISA.54.14"><span class="label">14</span><span class="content">නුඹ ධර්මිෂ්ඨකමෙහි පිහිටුවනු ලබන්නෙහි ය.</span></span> 
     </div> 
     <div class="q2"> <span class="verse v14" data-usfm="ISA.54.14"><span class="content">නුඹ පීඩාවෙන් දුරු ව බිය නැති ව සිටින්නෙහි ය.</span></span> 
     </div> 
     <div class="q2"> <span class="verse v14" data-usfm="ISA.54.14"><span class="content">භීතියක් නුඹට ළං වන්නේ නැත.</span></span> 
     </div> 
     <div class="q"> <span class="verse v14" data-usfm="ISA.54.14"><span class="content"> </span></span><span class="verse v15" data-usfm="ISA.54.15"><span class="label">15</span><span class="content">කිසිදාක නුඹට පහර දීමට කිසිවෙකුට මම අනුමැතිය නොදෙන්නෙමි.</span></span> 
     </div> 
     <div class="q2"> <span class="verse v15" data-usfm="ISA.54.15"><span class="content">නුඹට විරුද්ධ ව සටන් කරන අය වැටෙන්නෝ ය.</span></span> 
     </div> 
     <div class="q"> <span class="verse v15" data-usfm="ISA.54.15"><span class="content"> </span></span><span class="verse v16" data-usfm="ISA.54.16"><span class="label">16</span><span class="content">ගිනි අඟුරු පිඹ නියම වැඩට ආයුධයක් තළාගන්නා වූ කම්මල්කරුවා මැව්වේ මම ය.</span></span> 
     </div> 
     <div class="q2"> <span class="verse v16" data-usfm="ISA.54.16"><span class="content">ඒ ආයුධවලින් වනසාදැමීම සඳහා යුද්ධ භටයා මැව්වේත් මම ය.</span></span> 
     </div> 
     <div class="q"> <span class="verse v16" data-usfm="ISA.54.16"><span class="content"> </span></span><span class="verse v17" data-usfm="ISA.54.17"><span class="label">17</span><span class="content">නුඹට විරුද්ධ ව සාදන කිසි ම ආයුධයකින් වැඩක් නොවේ.</span></span> 
     </div> 
     <div class="q2"> <span class="verse v17" data-usfm="ISA.54.17"><span class="content">නුඹට විරුද්ධ ව නඟන සියලු චෝදනා නුඹ නිෂ්ප්‍රභා කරන්නෙහි ය.</span></span> 
     </div> 
     <div class="q2"> <span class="verse v17" data-usfm="ISA.54.17"><span class="content">මාගේ මෙහෙකරුවන්ගේ උරුමය මෙය වන්නේ ය.</span></span> 
     </div> 
     <div class="q2"> <span class="verse v17" data-usfm="ISA.54.17"><span class="content">මම ඔවුන්ට ජය අත්කර දෙමි.”</span></span> 
     </div> 
    </div> 
   </div> 
  </div>
 </body>
</html>