<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch49" data-usfm="ISA.49">  
     <div class="s1"> <span class="heading"><b>ඉශ්රායෙලය ජාතීන් හට ආලෝකයක් වීමේ දූතික මෙහෙවර</b></span> 
     </div> 
     <div class="p"> <span class="content"> </span><span class="verse v1" data-usfm="ISA.49.1"><span class="label">1</span><span class="content"> </span><span class="content">මුහුදුබඩ වැසියෙනි, මාගේ බස් අසන්න. ඈත සිටින ජනයෙනි, මට සවන් දෙන්න.</span></span> 
     </div> 
     <div class="q2"> <span class="verse v1" data-usfm="ISA.49.1"><span class="content">මා උපදින්නත් පෙර මවුකුසෙහි සිටිය දී සමිඳාණෝ මා තෝරාගෙන එතුමන්ගේ සේවකයා වන පිණිස මා පත්කළ සේක.</span></span> 
     </div> 
     <div class="q"> <span class="verse v1" data-usfm="ISA.49.1"><span class="content"> </span></span><span class="verse v2" data-usfm="ISA.49.2"><span class="label">2</span><span class="content"> </span><span class="content">එතුමාණෝ මාගේ වචන තියුණු කඩුවක් මෙන් කළ සේක.</span></span> 
     </div> 
     <div class="q2"> <span class="verse v2" data-usfm="ISA.49.2"><span class="content">සිය අතේ සෙවණැල්ලෙහි මා ආරක්ෂා කළ සේක.</span></span> 
     </div> 
     <div class="q2"> <span class="verse v2" data-usfm="ISA.49.2"><span class="content">එතුමාණෝ මා මුවහත් කළ ඊගසක් මෙන් කළ සේක.</span></span> 
     </div> 
     <div class="q2"> <span class="verse v2" data-usfm="ISA.49.2"><span class="content">සිය කොපුවේ මා සඟවා තැබූ සේක.</span></span> 
     </div> 
     <div class="q"> <span class="verse v2" data-usfm="ISA.49.2"><span class="content"> </span></span><span class="verse v3" data-usfm="ISA.49.3"><span class="label">3</span><span class="content">එතුමාණෝ කතා කොට, “ඉශ්රායෙල්, නුඹ මාගේ සේවකයා ය, නුඹ මඟින් සෙනඟ මාගේ මහිමය ප්‍රකාශ කරනු ඇතැ”යි වදාළ සේක.</span></span> 
     </div> 
     <div class="q"> <span class="verse v3" data-usfm="ISA.49.3"><span class="content"> </span></span><span class="verse v4" data-usfm="ISA.49.4"><span class="label">4</span><span class="content">මම කතා කරමින්, “මම නිකරුණේ වෙහෙසුණෙමි;</span></span> 
     </div> 
     <div class="q2"> <span class="verse v4" data-usfm="ISA.49.4"><span class="content">මාගේ මුළු ශක්තිය යෙදූ නමුත්, කිසිවක් අත්පත් කර නොගතිමි”යි කීවෙමි.</span></span> 
     </div> 
     <div class="q2"> <span class="verse v4" data-usfm="ISA.49.4"><span class="content">එසේ වුව ද, මාගේ විනිශ්චයය සමිඳුන් අතේ ඇති බවත්, මාගේ විපාකය දෙවිඳුන් අතේ ඇති බවත් මට සහතික ය.</span></span> 
     </div> 
     <div class="q"> <span class="verse v4" data-usfm="ISA.49.4"><span class="content"> </span></span><span class="verse v5" data-usfm="ISA.49.5"><span class="label">5</span><span class="content">මා උපදින්නටත් පෙර තමන්ගේ සෙනඟ ආපසු ගෙනෙන පිණිසත්, විසිර සිටින ඉශ්රායෙල් ජනයා, ජාකොබ්ගේ වංශය එක් රැස් කරන පිණිසත් සේවකයෙකු වශයෙන් සමිඳාණෝ මා පත් කළ සේක.</span></span> 
     </div> 
     <div class="q2"> <span class="verse v5" data-usfm="ISA.49.5"><span class="content">සමිඳාණෝ මට ගෞරවය දෙන සේක.</span></span> 
     </div> 
     <div class="q2"> <span class="verse v5" data-usfm="ISA.49.5"><span class="content">එතුමාණෝ මාගේ ශක්තිය වන සේක.</span></span> 
     </div> 
     <div class="q"> <span class="verse v5" data-usfm="ISA.49.5"><span class="content"> </span></span><span class="verse v6" data-usfm="ISA.49.6"><span class="label">6</span><span class="content"> </span><span class="content">එතුමාණෝ මට මෙසේ වදාළ සේක:</span></span> 
     </div> 
     <div class="q2"> <span class="verse v6" data-usfm="ISA.49.6"><span class="content">“ඉතිරි ව සිටින ඉශ්රායෙල්වරුන් එනම්, ජාකොබ් වංශයේ ජනයා නැඟිටුවා පුනරුත්ථාපනය කිරීමට මාගේ සේවකයා ලෙස නුඹ පත් කිරීම සුළුපටු දෙයක් නොවනු ඇත.</span></span> 
     </div> 
     <div class="q2"> <span class="verse v6" data-usfm="ISA.49.6"><span class="content">එනම්, මුළු ලොව ගළවනු පිණිස සියලු ජාතීන් හට නුඹ ආලෝකයක් වන්න මම සලස්වන්නෙමි.”</span></span> 
     </div> 
     <div class="q"> <span class="verse v6" data-usfm="ISA.49.6"><span class="content"> </span></span><span class="verse v7" data-usfm="ISA.49.7"><span class="label">7</span><span class="content">ඉශ්රායෙල්වරුන්ගේ මිදුම්කාරයා ද ඔවුන්ගේ සුවිශුද්ධ තැනැන් වහන්සේ ද වන සමිඳාණෝ මිනිසුන් විසින් සුළු කරනු ලැබූ, ජාතීන් විසින් පිළිකුල් කරනු ලැබූ, ආණ්ඩුකාරයන්ගේ සේවකයෙකු වූ තැනැත්තාට මෙසේ වදාළ සේක:</span></span> 
     </div> 
     <div class="q2"> <span class="verse v7" data-usfm="ISA.49.7"><span class="content">“ඉශ්රායෙල්වරුන්ගේ සුවිශුද්ධ දෙවි සමිඳාණන් සිය සේවකයා වන නුඹ තෝරාගත් බව දකින රජවරුන් විශ්වාසවන්ත ඒ සමිඳාණන් නිසා නුඹට ගරු කරන්න නැඟිටිනු ඇත;</span></span> 
     </div> 
     <div class="q2"> <span class="verse v7" data-usfm="ISA.49.7"><span class="content">අධිපතීන් නුඹට නමදිනු ඇත.”</span></span> 
     </div> 
     <div class="s1"> <span class="heading"><b>ජෙරුසලමේ පුනරුත්ථාපනය</b></span> 
     </div> 
     <div class="p"> <span class="verse v7" data-usfm="ISA.49.7"><span class="content"> </span></span><span class="verse v8" data-usfm="ISA.49.8"><span class="label">8</span><span class="content"> </span><span class="content">සමිඳාණෝ මෙසේ වදාළ සේක:</span></span> 
     </div> 
     <div class="q2"> <span class="verse v8" data-usfm="ISA.49.8"><span class="content">“සුදුසු කාලයේ දී මම නුඹට පිළිතුරු දී, ගැළවීමේ දවසේ දී නුඹට උපකාර කරන්නෙමි.</span></span> 
     </div> 
     <div class="q2"> <span class="verse v8" data-usfm="ISA.49.8"><span class="content">මම නුඹ ආරක්ෂාකර, නුඹ මඟින් සියලු මිනිසුන් සමඟ ගිවිසුමක් කරන්නෙමි.</span></span> 
     </div> 
     <div class="q2"> <span class="verse v8" data-usfm="ISA.49.8"><span class="content">දැනට පාළු වී ඇති නුඹේ දේශය නැවත උරුම කරගන්න මම නුඹට දෙන්නෙමි.</span></span> 
     </div> 
     <div class="q"> <span class="verse v8" data-usfm="ISA.49.8"><span class="content"> </span></span><span class="verse v9" data-usfm="ISA.49.9"><span class="label">9</span><span class="content">හිරකරුවන්ට, ‘නිදහස් ව යන්න’ කියා ද අඳුරේ සිටින්නන්ට, ‘ආලෝකයට එන්න’ කියා ද මම කියන්නෙමි.</span></span> 
     </div> 
     <div class="q2"> <span class="verse v9" data-usfm="ISA.49.9"><span class="content">හැම මාර්ගයක දී ම ඔවුන්ට කෑම ලැබෙයි.</span></span> 
     </div> 
     <div class="q2"> <span class="verse v9" data-usfm="ISA.49.9"><span class="content">ඔවුන් යන කවර මාවතක දී වුව ද පාළු වී ගිය කඳු මුදුන් පිට ඔවුන්ට ආහාර ඇති වේ.</span></span> 
     </div> 
     <div class="q"> <span class="verse v9" data-usfm="ISA.49.9"><span class="content"> </span></span><span class="verse v10" data-usfm="ISA.49.10"><span class="label">10</span><span class="content"> </span><span class="content">ඔවුන්ට සාපිපාසා නොවන්නේ ය.</span></span> 
     </div> 
     <div class="q2"> <span class="verse v10" data-usfm="ISA.49.10"><span class="content">ගිනි අව්වෙන් වත්, මරුකතරෙන් වත් ඔවුන්ට පීඩාවක් නොවන්නේ ය.</span></span> 
     </div> 
     <div class="q2"> <span class="verse v10" data-usfm="ISA.49.10"><span class="content">මන්ද, ඔවුන්ට අනුකම්පා කරන තැනැන් වහන්සේ ඔවුන්ට මඟපෙන්වන සේක.</span></span> 
     </div> 
     <div class="q2"> <span class="verse v10" data-usfm="ISA.49.10"><span class="content">දිය උල්පත් අසලින් ඔවුන් කැඳවාගෙන යන සේක.</span></span> 
     </div> 
     <div class="q"> <span class="verse v10" data-usfm="ISA.49.10"><span class="content"> </span></span><span class="verse v11" data-usfm="ISA.49.11"><span class="label">11</span><span class="content">මම කඳු හරහා මහා මාවත් සාදා මාගේ සෙනඟ ගමන් කරන පිණිස මාර්ගයක් සූදානම් කරන්නෙමි.</span></span> 
     </div> 
     <div class="q"> <span class="verse v11" data-usfm="ISA.49.11"><span class="content"> </span></span><span class="verse v12" data-usfm="ISA.49.12"><span class="label">12</span><span class="content">මාගේ සෙනඟගෙන් සමහරෙක් දුර බැහැර සිට පැමිණෙති;</span></span> 
     </div> 
     <div class="q2"> <span class="verse v12" data-usfm="ISA.49.12"><span class="content">සමහරෙක් උතුරෙන් හා බස්නාහිරෙන් ද සමහරෙක් සීන්වරුන්ගේ දේශයෙන් ද පැමිණෙති.”</span></span> 
     </div> 
     <div class="q"> <span class="verse v12" data-usfm="ISA.49.12"><span class="content"> </span></span><span class="verse v13" data-usfm="ISA.49.13"><span class="label">13</span><span class="content">සගලෝ ගී ගයා වා!</span></span> 
     </div> 
     <div class="q2"> <span class="verse v13" data-usfm="ISA.49.13"><span class="content">පොළොව ප්‍රීති වේ වා!</span></span> 
     </div> 
     <div class="q2"> <span class="verse v13" data-usfm="ISA.49.13"><span class="content">කඳු ප්‍රීතියෙන් පිනා යේ වා!</span></span> 
     </div> 
     <div class="q2"> <span class="verse v13" data-usfm="ISA.49.13"><span class="content">මන්ද, සමිඳාණෝ සිය සෙනඟ සනසන සේක;</span></span> 
     </div> 
     <div class="q2"> <span class="verse v13" data-usfm="ISA.49.13"><span class="content">දුක් විඳින සෙනඟට අනුකම්පා කරන සේක.</span></span> 
     </div> 
     <div class="q"> <span class="verse v13" data-usfm="ISA.49.13"><span class="content"> </span></span><span class="verse v14" data-usfm="ISA.49.14"><span class="label">14</span><span class="content">එහෙත්, ජෙරුසලම් වැසියෝ, “සමිඳාණෝ අප අත්හළ සේක;</span></span> 
     </div> 
     <div class="q2"> <span class="verse v14" data-usfm="ISA.49.14"><span class="content">අප මතක නැති කළ සේකැ”යි කී හ.</span></span> 
     </div> 
     <div class="q"> <span class="verse v14" data-usfm="ISA.49.14"><span class="content"> </span></span><span class="verse v15" data-usfm="ISA.49.15"><span class="label">15</span><span class="content">සමිඳාණෝ පිළිතුරු දෙමින් මෙසේ වදාළ සේක:</span></span> 
     </div> 
     <div class="q2"> <span class="verse v15" data-usfm="ISA.49.15"><span class="content">“මවකට හැකි ද, කුසේ දැරූ බිළිඳා අමතක කරන්න?</span></span> 
     </div> 
     <div class="q2"> <span class="verse v15" data-usfm="ISA.49.15"><span class="content">හැකි ද ඈට ඇගේ ම කිරි දරුවාට පෙම් නොකරන්න?</span></span> 
     </div> 
     <div class="q2"> <span class="verse v15" data-usfm="ISA.49.15"><span class="content">මවක ඇගේ දරුවා අමතක කළත්, මම නම්, කිසිදා නුඹ අමතක නොකරමි.</span></span> 
     </div> 
     <div class="q"> <span class="verse v15" data-usfm="ISA.49.15"><span class="content"> </span></span><span class="verse v16" data-usfm="ISA.49.16"><span class="label">16</span><span class="content">එම්බා ජෙරුසලම, නුඹේ නම මාගේ අත්වල අල්ලෙහි කොටා ගෙන ඇත.</span></span> 
     </div> 
     <div class="q2"> <span class="verse v16" data-usfm="ISA.49.16"><span class="content">නුඹේ පවුරු මා ඉදිරියෙහි නිතර ම ඇත.</span></span> 
     </div> 
     <div class="q"> <span class="verse v16" data-usfm="ISA.49.16"><span class="content"> </span></span><span class="verse v17" data-usfm="ISA.49.17"><span class="label">17</span><span class="content">නැවත නුඹ ගොඩනඟන අය කැඩූ අයට වඩා ඉක්මනින් ඉදි කරති.</span></span> 
     </div> 
     <div class="q2"> <span class="verse v17" data-usfm="ISA.49.17"><span class="content">නුඹව විනාශ කළ අය පලා යති.</span></span> 
     </div> 
     <div class="q"> <span class="verse v17" data-usfm="ISA.49.17"><span class="content"> </span></span><span class="verse v18" data-usfm="ISA.49.18"><span class="label">18</span><span class="content">නෙත් විදහා වට පිට බලන්න.</span></span> 
     </div> 
     <div class="q2"> <span class="verse v18" data-usfm="ISA.49.18"><span class="content">මොවුහු සියල්ලෝ ම එකතු ව නුඹ ළඟට එති.</span></span> 
     </div> 
     <div class="q2"> <span class="verse v18" data-usfm="ISA.49.18"><span class="content">මම ජීවමාන දෙවිඳාණන්ගේ නාමයෙන් දිවුරා කියමි:</span></span> 
     </div> 
     <div class="q2"> <span class="verse v18" data-usfm="ISA.49.18"><span class="content">‘මනාලියක ඇගේ ආභරණ පළඳින්නාක් මෙන් නුඹේ සෙනඟ නුඹට අලංකාරයක් වන්නෝ ය.’</span></span> 
     </div> 
     <div class="q"> <span class="verse v18" data-usfm="ISA.49.18"><span class="content"> </span></span><span class="verse v19" data-usfm="ISA.49.19"><span class="label">19</span><span class="content">විනාශ කරන ලද නුඹේ දේශය නටබුන් වී පාළු වී ඇතත්, දැන් එහි පදිංචියට පැමිණෙන අයට එහි ඉඩ මදි වන්නේ ය.</span></span> 
     </div> 
     <div class="q2"> <span class="verse v19" data-usfm="ISA.49.19"><span class="content">නුඹ විනාශ කර දැමූ අය නුඹෙන් ඉවත් කරනු ලබන්නෝ ය.</span></span> 
     </div> 
     <div class="q"> <span class="verse v19" data-usfm="ISA.49.19"><span class="content"> </span></span><span class="verse v20" data-usfm="ISA.49.20"><span class="label">20</span><span class="content">පිටුවහල් ව සිටි කාලයේ දී උපන් අය ‘මේ දේශය අපට ජීවත් වීමට මදි ය.</span></span> 
     </div> 
     <div class="q2"> <span class="verse v20" data-usfm="ISA.49.20"><span class="content">අපට වාසය කිරීමට තව ඉඩකඩ වුවමනා ය’යි නුඹට යම් දවසක දී කියනු ඇත.</span></span> 
     </div> 
     <div class="q"> <span class="verse v20" data-usfm="ISA.49.20"><span class="content"> </span></span><span class="verse v21" data-usfm="ISA.49.21"><span class="label">21</span><span class="content">එවිට නුඹ නුඹට ම මෙසේ කියා ගනු ඇත:</span></span> 
     </div> 
     <div class="q2"> <span class="verse v21" data-usfm="ISA.49.21"><span class="content">‘මොවුන් මා හට ඉපදෙව්වේ කවරෙක් ද?</span></span> 
     </div> 
     <div class="q2"> <span class="verse v21" data-usfm="ISA.49.21"><span class="content">මම දරුවන් නැති ව වඳ ව, රටෙන් පිටිවහල් වී ඔබමොබ ගියෙමි.</span></span> 
     </div> 
     <div class="q2"> <span class="verse v21" data-usfm="ISA.49.21"><span class="content">මොවුන් ඇති කළේ කවරෙක් ද?</span></span> 
     </div> 
     <div class="q2"> <span class="verse v21" data-usfm="ISA.49.21"><span class="content">මම තනි ව සිටියෙමි.</span></span> 
     </div> 
     <div class="q2"> <span class="verse v21" data-usfm="ISA.49.21"><span class="content">මොවුන් ආවේ කොතැනින් ද?”</span></span> 
     </div> 
     <div class="q"> <span class="verse v21" data-usfm="ISA.49.21"><span class="content"> </span></span><span class="verse v22" data-usfm="ISA.49.22"><span class="label">22</span><span class="content">මහෝත්තම දෙවි සමිඳාණෝ සිය සෙනඟට මෙසේ වදාරන සේක:</span></span> 
     </div> 
     <div class="q2"> <span class="verse v22" data-usfm="ISA.49.22"><span class="content">“මම මාගේ හස්තය ජාතීන් මත ඔසවා සලකුණකින් සෙනඟට සංඥා කරන්නෙමි.</span></span> 
     </div> 
     <div class="q2"> <span class="verse v22" data-usfm="ISA.49.22"><span class="content">ඔව්හු නුඹේ පුත්‍රයන් වඩාගෙන එන්නෝ ය.</span></span> 
     </div> 
     <div class="q2"> <span class="verse v22" data-usfm="ISA.49.22"><span class="content">නුඹේ දූවරු ද ඔවුන්ගේ කරපිට ගෙනෙනු ලබන්නෝ ය.</span></span> 
     </div> 
     <div class="q"> <span class="verse v22" data-usfm="ISA.49.22"><span class="content"> </span></span><span class="verse v23" data-usfm="ISA.49.23"><span class="label">23</span><span class="content">රජවරු නුඹ ඇතිදැඩි කරන පියවරුන් මෙන් වෙති.</span></span> 
     </div> 
     <div class="q2"> <span class="verse v23" data-usfm="ISA.49.23"><span class="content">බිසෝවරු නුඹේ කිරි මවුවරුන් මෙන් වෙති.</span></span> 
     </div> 
     <div class="q2"> <span class="verse v23" data-usfm="ISA.49.23"><span class="content">ඔව්හු මුණින්තලා වී නුඹට වැඳ නුඹේ පාදවල ධූලි ලෙව කන්නෝ ය.</span></span> 
     </div> 
     <div class="q2"> <span class="verse v23" data-usfm="ISA.49.23"><span class="content">එවිට මා සමිඳාණන් බව නුඹලා දැනගන්නහු ය.</span></span> 
     </div> 
     <div class="q2"> <span class="verse v23" data-usfm="ISA.49.23"><span class="content">මා කෙරෙහි විශ්වාස කරන අයගේ බලාපොරොත්තු කඩ නොවන්නේ ය.”</span></span> 
     </div> 
     <div class="q"> <span class="verse v23" data-usfm="ISA.49.23"><span class="content"> </span></span><span class="verse v24" data-usfm="ISA.49.24"><span class="label">24</span><span class="content">බලවන්තයෙකුගෙන් කොල්ලය ගන්න නොහොත් කෲරතර රජෙකුගෙන් හිරකරුවන් මුදාගන්න කිසිවෙකුට හැකි ද?</span></span> 
     </div> 
     <div class="q"> <span class="verse v24" data-usfm="ISA.49.24"><span class="content"> </span></span><span class="verse v25" data-usfm="ISA.49.25"><span class="label">25</span><span class="content">සමිඳාණෝ මෙසේ පිළිතුරු දෙන සේක:</span></span> 
     </div> 
     <div class="q2"> <span class="verse v25" data-usfm="ISA.49.25"><span class="content">“සැබැවින් ම බලවන්තයාගේ අතින් වහල්ලු මුදාගනු ලබන්නෝ ය.</span></span> 
     </div> 
     <div class="q2"> <span class="verse v25" data-usfm="ISA.49.25"><span class="content">කෲරතර රජුගෙන් හිරකරුවෝ මුදාගනු ලබන්නෝ ය.</span></span> 
     </div> 
     <div class="q2"> <span class="verse v25" data-usfm="ISA.49.25"><span class="content">නුඹට එදිරිවාදිකම් කරන අයට විරුද්ධ ව නුඹේ දරුවන් මුදාගන්නෙමි.</span></span> 
     </div> 
     <div class="q"> <span class="verse v25" data-usfm="ISA.49.25"><span class="content"> </span></span><span class="verse v26" data-usfm="ISA.49.26"><span class="label">26</span><span class="content">නුඹට පීඩා කරන්නන්ට ඔවුන්ගේ ම මාංසය කන්න සලස්වන්නෙමි.</span></span> 
     </div> 
     <div class="q2"> <span class="verse v26" data-usfm="ISA.49.26"><span class="content">මත්පැන් බී මත් වන සේ, ඔව්හු තමන්ගේ ම ලේ බී, මත් වන්නෝ ය.</span></span> 
     </div> 
     <div class="q2"> <span class="verse v26" data-usfm="ISA.49.26"><span class="content">එවිට මා සමිඳාණන් වන බවත්, නුඹලා මුදා නිදහස් කරන තැනැන් වහන්සේ බවත්, ඉශ්රායෙල්වරුන්ගේ දෙවිඳාණන් බලවත් බවත් මුළු මිනිස් වර්ගයා දැනගනු ඇත.”</span></span> 
     </div> 
    </div> 
   </div> 
  </div>
 </body>
</html>