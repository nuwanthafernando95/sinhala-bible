<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch6" data-usfm="ISA.6">  
     <div class="s1"> <span class="heading"><b>දිවැසිවර යෙසායා කැඳවනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.6.1"><span class="label">1</span><span class="content"> </span><span class="content">උශ්ශියා රජු මරණයට පත් වූ අවුරුද්දේ දී සමිඳාණන් වහන්සේ උස් වූ උදාර වූ සිංහාසනයක් මත වැඩ හිඳිනු මම දිටිමි. උන් වහන්සේගේ සළුවෙන් දේව මාලිගාව පිරී තිබුණේ ය. </span></span><span class="verse v2" data-usfm="ISA.6.2"><span class="label">2</span><span class="content">සෙරාප්වරු උන් වහන්සේ සිසාරා සිටියෝ ය, එක් එක් කෙනාට පියාපත් සය බැගින් තිබුණේ ය; දෙකකින් මුහුණු වසා ගත්තෝ ය, දෙකකින් ඇඟ වසා ගත්තෝ ය; දෙකකින් පියාසර කළෝ ය. </span></span><span class="verse v3" data-usfm="ISA.6.3"><span class="label">3</span><span class="content">එක් කෙනෙක් අනිකෙකුට හඬගසමින් මෙසේ කී ය:</span></span> 
     </div> 
     <div class="q2"> <span class="verse v3" data-usfm="ISA.6.3"><span class="content">“සුවිශුද්ධ ය, සුවිශුද්ධ ය, සුවිශුද්ධ ය.</span></span> 
     </div> 
     <div class="q2"> <span class="verse v3" data-usfm="ISA.6.3"><span class="content">සව් බලැති සමිඳාණන් වහන්සේ සුවිශුද්ධ ය.</span></span> 
     </div> 
     <div class="q2"> <span class="verse v3" data-usfm="ISA.6.3"><span class="content">උන් වහන්සේගේ තේජසින් මුළු ලොව පිරී ගියේ ය.”</span></span> 
     </div> 
     <div class="p"> <span class="verse v3" data-usfm="ISA.6.3"><span class="content"> </span></span><span class="verse v4" data-usfm="ISA.6.4"><span class="label">4</span><span class="content"> </span><span class="content">ඔවුන්ගේ මොරගැසීමේ හඬට දේව මාලිගාවේ අත්තිවාරම සෙලවුණේ ය; දේව මාලිගාව ද දුමෙන් පිරුණේ ය.</span></span> 
     </div> 
     <div class="p"> <span class="verse v4" data-usfm="ISA.6.4"><span class="content"> </span></span><span class="verse v5" data-usfm="ISA.6.5"><span class="label">5</span><span class="content">එවිට මම මෙසේ කීමි: “අහෝ! මා වැනි කාලකණ්ණියෙක්; මට කිසි බලාපොරොත්තුවක් නැත. මන්ද, අපවිත්‍ර තොල් ඇති මිනිසෙකු වන, අපවිත්‍ර තොල් ඇති සෙනඟක් අතරේ ජීවත් වන, මම සියලු බලැති ස්වාමීන් වන රජාණන් වහන්සේ මාගේ දෑසින් ම දිටිමි.”</span></span> 
     </div> 
     <div class="p"> <span class="verse v5" data-usfm="ISA.6.5"><span class="content"> </span></span><span class="verse v6" data-usfm="ISA.6.6"><span class="label">6</span><span class="content">එවිට සෙරාප්වරුන්ගෙන් එක් කෙනෙක් අඬුවකින් පූජාසනය මත්තෙන් ගත් ගිනි අඟුරක් රැගෙන මා ළඟට පියාසර කර අවුත්, </span></span><span class="verse v7" data-usfm="ISA.6.7"><span class="label">7</span><span class="content">එය මාගේ මුඛයෙහි තවරා, “මෙය නුඹේ තොල්වල තැවරුණේ ය; මෙසේ නුඹේ අපරාධය පහ කරන ලද්දේ ය; නුඹේ පාපය කමා කරන ලද්දේ ය”යි කී ය. </span></span><span class="verse v8" data-usfm="ISA.6.8"><span class="label">8</span><span class="content">එවිට, “මම කවරෙකු යවම් ද? අප වෙනුවෙන් යන්නේ කවරෙක් දැ”යි කියන සමිඳාණන් වහන්සේගේ හඬ මට ඇසුණේ ය. මම ද, “මෙන්න, මම මෙහි ය, මා යැව්ව මැනවැ”යි කීමි.</span></span> 
     </div> 
     <div class="p"> <span class="verse v8" data-usfm="ISA.6.8"><span class="content"> </span></span><span class="verse v9" data-usfm="ISA.6.9"><span class="label">9</span><span class="content"> </span><span class="content">උන් වහන්සේ මට යන්න කියා සෙනඟට මේ පණිවුඩය දෙන්න යයි මට වදාළ සේක:</span></span> 
     </div> 
     <div class="q2"> <span class="verse v9" data-usfm="ISA.6.9"><span class="content">“නුඹලා කොතෙක් සවන් දුන්නත් තේරුම් නොගන්නහු ය;</span></span> 
     </div> 
     <div class="q2"> <span class="verse v9" data-usfm="ISA.6.9"><span class="content">කොතෙක් දුටුවත් වටහා නොගන්නහු ය.</span></span> 
     </div> 
     <div class="p"> <span class="verse v9" data-usfm="ISA.6.9"><span class="content"> </span></span><span class="verse v10" data-usfm="ISA.6.10"><span class="label">10</span><span class="content">මේ සෙනඟගේ සිත් අඳුරු වනු ඇත;</span></span> 
     </div> 
     <div class="q2"> <span class="verse v10" data-usfm="ISA.6.10"><span class="content">කන් බිහිරි වනු ඇත, ඇස් අන්ධ වනු ඇත.</span></span> 
     </div> 
     <div class="q2"> <span class="verse v10" data-usfm="ISA.6.10"><span class="content">ඒ නිසා ඔවුන්ට සුවය නොලැබෙන ලෙස ඔවුන්ගේ ඇස්වලින් ඔවුන්ට නොපෙනේ;</span></span> 
     </div> 
     <div class="q2"> <span class="verse v10" data-usfm="ISA.6.10"><span class="content">කන්වලින් ඔවුන්ට නො ඇසේ;</span></span> 
     </div> 
     <div class="q2"> <span class="verse v10" data-usfm="ISA.6.10"><span class="content">සිත්වලින් ඔවුන්ට නොවැටහේ.”</span></span> 
     </div> 
     <div class="p"> <span class="verse v10" data-usfm="ISA.6.10"><span class="content"> </span></span><span class="verse v11" data-usfm="ISA.6.11"><span class="label">11</span><span class="content">එවිට මම, “සමිඳුනි, මෙසේ වන්නේ කොපමණ කලකට දැ”යි ඇසීමි.</span></span> 
     </div> 
     <div class="q2"> <span class="verse v11" data-usfm="ISA.6.11"><span class="content">එතුමාණෝ මෙසේ පිළිතුරු දුන් සේක:</span></span> 
     </div> 
     <div class="q2"> <span class="verse v11" data-usfm="ISA.6.11"><span class="content">“වැසියෙකු නැති ව නගර ද මිනිසෙකු නැති ව ගෙවල් ද පාළු වන තුරුත්, දේශය සහමුලින් ම ජනශූන්‍ය වන තුරුත් ය.</span></span> 
     </div> 
     <div class="p"> <span class="verse v11" data-usfm="ISA.6.11"><span class="content"> </span></span><span class="verse v12" data-usfm="ISA.6.12"><span class="label">12</span><span class="content">මම ජනයා ඈතට පහකර දමා මුළු දේශය පාළු කරන්නෙමි.</span></span> 
     </div> 
     <div class="p"> <span class="verse v12" data-usfm="ISA.6.12"><span class="content"> </span></span><span class="verse v13" data-usfm="ISA.6.13"><span class="label">13</span><span class="content">දේශයේ දසදෙනෙකුගෙන් එක් කෙනෙකු වත් ඉතිරි වූවොත් ඔහු ද විනාශ කරනු ලැබේ.</span></span> 
     </div> 
     <div class="q2"> <span class="verse v13" data-usfm="ISA.6.13"><span class="content">ඔහු සිඳ දමනු ලැබූ ආලෝන ගසක ඉතිරි වන කොටස හා සමාන වේ.”</span></span> 
     </div> 
     <div class="p"> <span class="verse v13" data-usfm="ISA.6.13"><span class="content">මේ කොටසෙන් ඉශ්රායෙල් සෙනඟගේ නවෝදය නිරූපණය කෙරේ.</span></span> 
     </div> 
    </div> 
   </div> 
  </div>
 </body>
</html>