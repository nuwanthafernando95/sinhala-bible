<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch24" data-usfm="ISA.24">  
     <div class="s1"> <span class="heading"><b>ලෝකය කෙරෙහි දේව විනිශ්චයය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.24.1"><span class="label">1</span><span class="content">සමිඳාණෝ පොළොව විනාශ කොට, එය මරුකතරක් කරන සේක.</span></span> 
     </div> 
     <div class="q2"> <span class="verse v1" data-usfm="ISA.24.1"><span class="content">පොළොව පෙරළාදමා, එහි වැසියන් විසුරුවා හරින සේක.</span></span> 
     </div> 
     <div class="q"> <span class="verse v1" data-usfm="ISA.24.1"><span class="content"> </span></span><span class="verse v2" data-usfm="ISA.24.2"><span class="label">2</span><span class="content">සෙනඟට මෙන් පූජකයාටත්, වැඩකාරයාට මෙන් ඔහුගේ ස්වාමියාටත්, වැඩකාරිට මෙන් ඇගේ ස්වාමි දූටත් මිලයට ගන්නාට මෙන් විකුණන්නාටත්, ණය දෙන්නාට මෙන් ණය ගන්නාටත්, පොළියට දෙන්නාට මෙන් පොළියට ගන්නාටත් එසේ සිදු වන්නේ ය.</span></span> 
     </div> 
     <div class="q"> <span class="verse v2" data-usfm="ISA.24.2"><span class="content"> </span></span><span class="verse v3" data-usfm="ISA.24.3"><span class="label">3</span><span class="content">පොළොව සුණු විසුණු වී සහමුලින් ම පාළු වන්නේ ය.</span></span> 
     </div> 
     <div class="q2"> <span class="verse v3" data-usfm="ISA.24.3"><span class="content">මෙසේ වදාළේ සමිඳාණෝ ය.</span></span> 
     </div> 
     <div class="q"> <span class="verse v3" data-usfm="ISA.24.3"><span class="content"> </span></span><span class="verse v4" data-usfm="ISA.24.4"><span class="label">4</span><span class="content">මුළු පොළොව මැලවී, වියළී යන්නේ ය;</span></span> 
     </div> 
     <div class="q2"> <span class="verse v4" data-usfm="ISA.24.4"><span class="content">මුළු ලෝකය අබල දුබල වන්නේ ය;</span></span> 
     </div> 
     <div class="q2"> <span class="verse v4" data-usfm="ISA.24.4"><span class="content">අහසත්, පොළොවත් ජරාවාසයක් වන්නේ ය.</span></span> 
     </div> 
     <div class="q"> <span class="verse v4" data-usfm="ISA.24.4"><span class="content"> </span></span><span class="verse v5" data-usfm="ISA.24.5"><span class="label">5</span><span class="content">සෙනඟ විසින් දෙවිඳුන්ගේ නීති නියෝග හා අණපණත් ද ගිවිසුම ද කඩ කරන ලද බැවින් පොළොව දූෂණය වී ඇත.</span></span> 
     </div> 
     <div class="q"> <span class="verse v5" data-usfm="ISA.24.5"><span class="content"> </span></span><span class="verse v6" data-usfm="ISA.24.6"><span class="label">6</span><span class="content">එබැවින් දෙවිඳුන් පොළොව විනාශ කිරීමට සාපයක් එවා ඇත.</span></span> 
     </div> 
     <div class="q2"> <span class="verse v6" data-usfm="ISA.24.6"><span class="content">ඔව්හු තමන් කළ දේට දැන් වන්දි ගෙවති.</span></span> 
     </div> 
     <div class="q2"> <span class="verse v6" data-usfm="ISA.24.6"><span class="content">ජීවත් වී සිටින සෙනඟගේ ගණන එන්න එන්න අඩුවේගෙන යයි.</span></span> 
     </div> 
     <div class="q2"> <span class="verse v6" data-usfm="ISA.24.6"><span class="content">ඉතිරි වන්නේ ටික දෙනෙකි.</span></span> 
     </div> 
     <div class="q"> <span class="verse v6" data-usfm="ISA.24.6"><span class="content"> </span></span><span class="verse v7" data-usfm="ISA.24.7"><span class="label">7</span><span class="content">මිදිවැල වියළී යයි;</span></span> 
     </div> 
     <div class="q2"> <span class="verse v7" data-usfm="ISA.24.7"><span class="content">මිදියුස එන්න එන්න හීන වේ;</span></span> 
     </div> 
     <div class="q2"> <span class="verse v7" data-usfm="ISA.24.7"><span class="content">කලින් ප්‍රීතියෙන් සිටි අය දැන් දුකින් කල් යවති.</span></span> 
     </div> 
     <div class="q"> <span class="verse v7" data-usfm="ISA.24.7"><span class="content"> </span></span><span class="verse v8" data-usfm="ISA.24.8"><span class="label">8</span><span class="content">ඔවුන්ගේ ද වීණා හා බට නළාවල ද ප්‍රීති නාදය දැන් නැවතී ඇත.</span></span> 
     </div> 
     <div class="q"> <span class="verse v8" data-usfm="ISA.24.8"><span class="content"> </span></span><span class="verse v9" data-usfm="ISA.24.9"><span class="label">9</span><span class="content">ගී ගයමින් මිදිරස බීමක් තවත් නැත.</span></span> 
     </div> 
     <div class="q2"> <span class="verse v9" data-usfm="ISA.24.9"><span class="content">මද්‍යපානය බොන්නන්ට එය දැන් තිත්ත වී ඇත.</span></span> 
     </div> 
     <div class="q"> <span class="verse v9" data-usfm="ISA.24.9"><span class="content"> </span></span><span class="verse v10" data-usfm="ISA.24.10"><span class="label">10</span><span class="content">නගරයේ සියලු දේ අවුල් ජාලාවකි.</span></span> 
     </div> 
     <div class="q2"> <span class="verse v10" data-usfm="ISA.24.10"><span class="content">කිසිවකු ඇතුළු නොවන පිණිස සියලු ගෙවල් වසාදමා තිබේ.</span></span> 
     </div> 
     <div class="q"> <span class="verse v10" data-usfm="ISA.24.10"><span class="content"> </span></span><span class="verse v11" data-usfm="ISA.24.11"><span class="label">11</span><span class="content">මිනිස්සු වීථිවල මුද්‍රික පානය ඉල්ලා කෑගසති.</span></span> 
     </div> 
     <div class="q2"> <span class="verse v11" data-usfm="ISA.24.11"><span class="content">ප්‍රීතිය සදහට ම අතුරුදහන් වී ඇත.</span></span> 
     </div> 
     <div class="q2"> <span class="verse v11" data-usfm="ISA.24.11"><span class="content">දේශයෙන් සන්තෝෂය පහ වී ගොස් ඇත.</span></span> 
     </div> 
     <div class="q"> <span class="verse v11" data-usfm="ISA.24.11"><span class="content"> </span></span><span class="verse v12" data-usfm="ISA.24.12"><span class="label">12</span><span class="content">නගරයේ ඉතිරි ව ඇත්තේ නටබුන් පමණකි.</span></span> 
     </div> 
     <div class="q2"> <span class="verse v12" data-usfm="ISA.24.12"><span class="content">එහි දොරටු කඩා වැටී ඇත.</span></span> 
     </div> 
     <div class="q"> <span class="verse v12" data-usfm="ISA.24.12"><span class="content"> </span></span><span class="verse v13" data-usfm="ISA.24.13"><span class="label">13</span><span class="content">මුළු ලොවේ සෑම ජාතීන් අතර මෙසේ සිදු වන්නේ ය.</span></span> 
     </div> 
     <div class="q2"> <span class="verse v13" data-usfm="ISA.24.13"><span class="content">එය හරියට ඔලීව ගස්වල ද මිදි වැල්වල ද පල කඩා නිමකළ පසු අවසාන වූ කාලය වැනි ය.</span></span> 
     </div> 
     <div class="q"> <span class="verse v13" data-usfm="ISA.24.13"><span class="content"> </span></span><span class="verse v14" data-usfm="ISA.24.14"><span class="label">14</span><span class="content">ඉතිරි වන අය ප්‍රීතියෙන් ගී ගයන්නෝ ය.</span></span> 
     </div> 
     <div class="q2"> <span class="verse v14" data-usfm="ISA.24.14"><span class="content">බටහිර සිටින අය සමිඳුන්ගේ මහිමතාව ප්‍රකාශ කරති.</span></span> 
     </div> 
     <div class="q"> <span class="verse v14" data-usfm="ISA.24.14"><span class="content"> </span></span><span class="verse v15" data-usfm="ISA.24.15"><span class="label">15</span><span class="content">මුහුදු දිවයින්වල වෙසෙන සෙනඟ ඉශ්රායෙල්වරුන්ගේ දෙවි සමිඳුන්ට ප්‍රශංසා කරති.</span></span> 
     </div> 
     <div class="q"> <span class="verse v15" data-usfm="ISA.24.15"><span class="content"> </span></span><span class="verse v16" data-usfm="ISA.24.16"><span class="label">16</span><span class="content">පොළොවේ සීමාන්තවලින් ධර්මිෂ්ඨ දේශය වන ඉශ්රායෙල් සම්බන්ධයෙන් නඟන ප්‍රශංසා ගී අපට ඇසෙන්නේ ය.</span></span> 
     </div> 
     <div class="q2"> <span class="verse v16" data-usfm="ISA.24.16"><span class="content">එහෙත්, මම කතා කොට, “මට බලාපොරොත්තුවක් නැත;</span></span> 
     </div> 
     <div class="q2"> <span class="verse v16" data-usfm="ISA.24.16"><span class="content">මම ක්ෂය වෙමි;</span></span> 
     </div> 
     <div class="q2"> <span class="verse v16" data-usfm="ISA.24.16"><span class="content">ද්‍රෝහියෝ මා පාවා දෙති.</span></span> 
     </div> 
     <div class="q2"> <span class="verse v16" data-usfm="ISA.24.16"><span class="content">ඔවුන්ගේ ද්‍රෝහිකම දෙගුණ තෙගුණ වේ ය”යි කියමි.</span></span> 
     </div> 
     <div class="q"> <span class="verse v16" data-usfm="ISA.24.16"><span class="content"> </span></span><span class="verse v17" data-usfm="ISA.24.17"><span class="label">17</span><span class="content">මිහි පිට ජනයෙනි, භයානක දේ ද බොරුවළවල් ද මලපත් ද නුඹලා අසුකරගන්න බලා සිටියි.</span></span> 
     </div> 
     <div class="q"> <span class="verse v17" data-usfm="ISA.24.17"><span class="content"> </span></span><span class="verse v18" data-usfm="ISA.24.18"><span class="label">18</span><span class="content">භයානක දෙයින් බේරෙන්න සොයන තැනැත්තා බොරු වළක වැටෙන්නේ ය.</span></span> 
     </div> 
     <div class="q2"> <span class="verse v18" data-usfm="ISA.24.18"><span class="content">බොරු වළෙන් ගොඩවන්නා මලපතට අසුවන්නේ ය.</span></span> 
     </div> 
     <div class="q2"> <span class="verse v18" data-usfm="ISA.24.18"><span class="content">මන්ද අහසේ කවුළු විවෘත ව ඇත.</span></span> 
     </div> 
     <div class="q2"> <span class="verse v18" data-usfm="ISA.24.18"><span class="content">පොළොවේ අත්තිවාරම කම්පා වන්නේ ය.</span></span> 
     </div> 
     <div class="q"> <span class="verse v18" data-usfm="ISA.24.18"><span class="content"> </span></span><span class="verse v19" data-usfm="ISA.24.19"><span class="label">19</span><span class="content">පොළොව දෙදරා, සිඳී, බිඳී යන්නේ ය;</span></span> 
     </div> 
     <div class="q2"> <span class="verse v19" data-usfm="ISA.24.19"><span class="content">පොළොව පැළී යන්නේ ය;</span></span> 
     </div> 
     <div class="q2"> <span class="verse v19" data-usfm="ISA.24.19"><span class="content">පොළොව කම්පා වෙමින් චලනය වන්නේ ය;</span></span> 
     </div> 
     <div class="q"> <span class="verse v19" data-usfm="ISA.24.19"><span class="content"> </span></span><span class="verse v20" data-usfm="ISA.24.20"><span class="label">20</span><span class="content">පොළොව බේබද්දෙකු මෙන් වැනෙමින්, කුණාටුවකට අසු වූ පැල්පතක් මෙන් සැලෙමින් පවතින්නේ ය.</span></span> 
     </div> 
     <div class="q2"> <span class="verse v20" data-usfm="ISA.24.20"><span class="content">පොළොව පාපයෙන් බර වී ඇත.</span></span> 
     </div> 
     <div class="q2"> <span class="verse v20" data-usfm="ISA.24.20"><span class="content">එය කිසි කලක ගොඩගන්නට බැරි වන ලෙස බිඳී වැටෙන්නේ ය.</span></span> 
     </div> 
     <div class="q"> <span class="verse v20" data-usfm="ISA.24.20"><span class="content"> </span></span><span class="verse v21" data-usfm="ISA.24.21"><span class="label">21</span><span class="content">උඩ සිටින, ඉහළ අහසේ බල මණ්ඩලවලටත්, පොළොවේ සිටින පාලකයන්ටත්, සමිඳුන් දඬුවම් කරන කාලයක් පැමිණෙන්නේ ය.</span></span> 
     </div> 
     <div class="q"> <span class="verse v21" data-usfm="ISA.24.21"><span class="content"> </span></span><span class="verse v22" data-usfm="ISA.24.22"><span class="label">22</span><span class="content">හිරකාරයන් වළක හිරකොට තබන්නාක් මෙන් දෙවිඳාණෝ රජවරුන් සිරගත ව තබන සේක.</span></span> 
     </div> 
     <div class="q2"> <span class="verse v22" data-usfm="ISA.24.22"><span class="content">දීර්ඝ කාලයකට පසු ඔවුන්ට දඬුවම් කරන්න එන සේක.</span></span> 
     </div> 
     <div class="q"> <span class="verse v22" data-usfm="ISA.24.22"><span class="content"> </span></span><span class="verse v23" data-usfm="ISA.24.23"><span class="label">23</span><span class="content">එවිට, හඳ අඳුරු වන්නේ ය;</span></span> 
     </div> 
     <div class="q2"> <span class="verse v23" data-usfm="ISA.24.23"><span class="content">ඉර නොබැබළෙන්නේ ය.</span></span> 
     </div> 
     <div class="q2"> <span class="verse v23" data-usfm="ISA.24.23"><span class="content">මන්ද, සව් බලැති සමිඳුන් රජ වන බැවිනි.</span></span> 
     </div> 
     <div class="q2"> <span class="verse v23" data-usfm="ISA.24.23"><span class="content">එතුමාණෝ ජෙරුසලමේ සියොන් කන්ද මුදුනේ, රජකම් කරන සේක.</span></span> 
     </div> 
     <div class="q2"> <span class="verse v23" data-usfm="ISA.24.23"><span class="content">එතුමන්ගේ තේජාලංකාරය ප්‍රජා මූලිකයන් අබිමුව ප්‍රකාශ වන්නේ ය.</span></span> 
     </div> 
    </div> 
   </div> 
  </div>
 </body>
</html>