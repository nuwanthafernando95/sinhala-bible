<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch23" data-usfm="ISA.23">  
     <div class="s1"> <span class="heading"><b>පිනීසියට දඬුවම් දීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.23.1"><span class="label">1</span><span class="content"> </span><span class="content">තීර් පිළිබඳ දේව ප්‍රකාශනය මෙසේ ය:</span></span> 
     </div> 
     <div class="q2"> <span class="verse v1" data-usfm="ISA.23.1"><span class="content">අහෝ! තර්ෂිෂ්හි නාවිකයෙනි, කෑමොරගසන්න.</span></span> 
     </div> 
     <div class="q2"> <span class="verse v1" data-usfm="ISA.23.1"><span class="content">මන්ද, තීර් නම් තොටුපළ විනාශකර ඇත.</span></span> 
     </div> 
     <div class="q2"> <span class="verse v1" data-usfm="ISA.23.1"><span class="content">එහි ගෙවල් හා වරාය සුන්බුන් වී ඇත.</span></span> 
     </div> 
     <div class="q2"> <span class="verse v1" data-usfm="ISA.23.1"><span class="content">සයිප්‍රසයෙන් නුඹලාගේ නැව් ආපසු පැමිණෙන විට නුඹලාට ආරංචි වනු ඇත.</span></span> 
     </div> 
     <div class="q"> <span class="verse v1" data-usfm="ISA.23.1"><span class="content"> </span></span><span class="verse v2" data-usfm="ISA.23.2"><span class="label">2</span><span class="content">සීදොන්හි වෙළෙඳුනි, මුහුදුබඩ වැසියෙනි, නිහඬ වන්න.</span></span> 
     </div> 
     <div class="q2"> <span class="verse v2" data-usfm="ISA.23.2"><span class="content">ඔබේ දූතයෝ මුහුද තරණය කළහ.</span></span> 
     </div> 
     <div class="q"> <span class="verse v2" data-usfm="ISA.23.2"><span class="content"> </span></span><span class="verse v3" data-usfm="ISA.23.3"><span class="label">3</span><span class="content">මිසර වැසියෝ නයිල් ගඟ අසල අස්වැන්නෙන් ද ධාන්‍යයෙන් ද ජාතීන් අතර වෙළඳාම් කිරීමෙන් ආදායම උපයාගත්තෝ ය.</span></span> 
     </div> 
     <div class="q2"> <span class="verse v3" data-usfm="ISA.23.3"><span class="content">මුහුදෙන් එතෙර සියලු රටවලට නුඹලාගේ භාණ්ඩ යවන ලදී.</span></span> 
     </div> 
     <div class="q"> <span class="verse v3" data-usfm="ISA.23.3"><span class="content"> </span></span><span class="verse v4" data-usfm="ISA.23.4"><span class="label">4</span><span class="content">එම්බා සීදොන් නගරය, නුඹ ලජ්ජා වන්න.</span></span> 
     </div> 
     <div class="q2"> <span class="verse v4" data-usfm="ISA.23.4"><span class="content">මන්ද, සත් සමුදුරු පත්ලත් නුඹ ප්‍රතික්ෂේප කර, “මම ප්‍රසව වේදනා නොවින්දෙමි;</span></span> 
     </div> 
     <div class="q2"> <span class="verse v4" data-usfm="ISA.23.4"><span class="content">දරුවන් උත්පාද නොකෙළෙමි;</span></span> 
     </div> 
     <div class="q2"> <span class="verse v4" data-usfm="ISA.23.4"><span class="content">තරුණ තරුණියන් ඇතිදැඩි නොකෙළෙමි”යි කියන්නේ ය.</span></span> 
     </div> 
     <div class="q"> <span class="verse v4" data-usfm="ISA.23.4"><span class="content"> </span></span><span class="verse v5" data-usfm="ISA.23.5"><span class="label">5</span><span class="content">තීර් විනාශ කරනු ලැබූ බව මිසර වාසීන්ට ආරංචි වූ විට ඔව්හු තිගැස්සී ශෝක වන්නෝ ය.</span></span> 
     </div> 
     <div class="q"> <span class="verse v5" data-usfm="ISA.23.5"><span class="content"> </span></span><span class="verse v6" data-usfm="ISA.23.6"><span class="label">6</span><span class="content">පිනීසියේ සෙනඟෙනි, ශෝකයෙන් කෑමොරගසන්න.</span></span> 
     </div> 
     <div class="q2"> <span class="verse v6" data-usfm="ISA.23.6"><span class="content">නුඹලා තර්ෂිෂ් වරායට පලා යන්න උත්සාහ කරන්නහු ද?</span></span> 
     </div> 
     <div class="q"> <span class="verse v6" data-usfm="ISA.23.6"><span class="content"> </span></span><span class="verse v7" data-usfm="ISA.23.7"><span class="label">7</span><span class="content">මෙය මීට බොහෝ ඈත කාලයක දී පිහිටුවන ලද ප්‍රීතිමත් නගරය විය හැකි ද?</span></span> 
     </div> 
     <div class="q2"> <span class="verse v7" data-usfm="ISA.23.7"><span class="content">යටත් විජිත පිහිටුවන පිණිස මුහුදින් එතෙර පදිංචිකාරයන් යවන ලද්දේ මේ නගරයෙන් ද?</span></span> 
     </div> 
     <div class="q"> <span class="verse v7" data-usfm="ISA.23.7"><span class="content"> </span></span><span class="verse v8" data-usfm="ISA.23.8"><span class="label">8</span><span class="content">ලෝ වැසි සියල්ලන්ගේ ගෞරවයට පාත්‍ර වූ රාජකීය වෙළෙඳුන් විසූ, අධිරාජ නගරයක් වූ තීර්ට විරුද්ධ ව මෙය යෝජනා කෙළේ කවරෙක් ද?</span></span> 
     </div> 
     <div class="q"> <span class="verse v8" data-usfm="ISA.23.8"><span class="content"> </span></span><span class="verse v9" data-usfm="ISA.23.9"><span class="label">9</span><span class="content">ඔවුන් කළ දේ නිසා ඔවුන්ගේ අහංකාරය නැත්තටම නැති කරන පිණිසත්, ගරුබුහුමන් ලත් සෙනඟ නින්දාවට පමුණුවන පිණිසත් මෙසේ යෝජනා කෙළේ සව් බලැති සමිඳාණෝ ය.</span></span> 
     </div> 
     <div class="q"> <span class="verse v9" data-usfm="ISA.23.9"><span class="content"> </span></span><span class="verse v10" data-usfm="ISA.23.10"><span class="label">10</span><span class="content">තර්ෂිෂ්හි වැසියෙනි, ගොස් දේශය වගා කරන්න, නුඹලා ආරක්ෂා කරන්න දැන් කිසිවෙක් නැත.</span></span> 
     </div> 
     <div class="q"> <span class="verse v10" data-usfm="ISA.23.10"><span class="content"> </span></span><span class="verse v11" data-usfm="ISA.23.11"><span class="label">11</span><span class="content">සමිඳුන් ස්වකීය හස්තය මුහුද හරහා දිගු කොට රට රාජ්‍යයන් බිඳ හෙළා ඇත.</span></span> 
     </div> 
     <div class="q2"> <span class="verse v11" data-usfm="ISA.23.11"><span class="content">කානාන්හි සවිමත් පවුරු විනාශ කරන ලෙස එතුමන් අණකර ඇත.</span></span> 
     </div> 
     <div class="q"> <span class="verse v11" data-usfm="ISA.23.11"><span class="content"> </span></span><span class="verse v12" data-usfm="ISA.23.12"><span class="label">12</span><span class="content">“සීදොන් පුරංගනාවෙනි, නුඹේ ප්‍රීතිය දැන් ඉවර ය.</span></span> 
     </div> 
     <div class="q2"> <span class="verse v12" data-usfm="ISA.23.12"><span class="content">නුඹේ සෙනඟ පීඩා කරනු ලබති.</span></span> 
     </div> 
     <div class="q2"> <span class="verse v12" data-usfm="ISA.23.12"><span class="content">ඔවුන් සයිප්‍රසයට පලා ගියත් එහි දී ඔවුන්ට ආරක්ෂාවක් ඇති වන්නේ නැතැ”යි සමිඳාණෝ වදාරන සේක.</span></span> 
     </div> 
     <div class="p"> <span class="verse v12" data-usfm="ISA.23.12"><span class="content"> </span></span><span class="verse v13" data-usfm="ISA.23.13"><span class="label">13</span><span class="content">තීර් දේශය වන සතුන් විසින් වනසනු ලබන පිණිස මඟ පෑදුවෝ අසිරියන්වරු නොවෙති; වැටලීමේ කොත් ගොඩනඟා තීර්හි බලකොටු බිඳදමා නගරය සුන්බුන් කළෝ බබිලෝනිවරු ය.</span></span> 
     </div> 
     <div class="q"> <span class="verse v13" data-usfm="ISA.23.13"><span class="content"> </span></span><span class="verse v14" data-usfm="ISA.23.14"><span class="label">14</span><span class="content">තර්ෂිෂ්හි නාවිකයෙනි, කෑමොරගසන්න.</span></span> 
     </div> 
     <div class="q2"> <span class="verse v14" data-usfm="ISA.23.14"><span class="content">මන්ද, නුඹලා විශ්වාසය තැබූ නගරය විනාශකර ඇත.</span></span> 
     </div> 
     <div class="p"> <span class="verse v14" data-usfm="ISA.23.14"><span class="content"> </span></span><span class="verse v15" data-usfm="ISA.23.15"><span class="label">15</span><span class="content">රජ කෙනෙකුගේ ආයු කාලය වන අවුරුදු හැත්තෑවක් තුළ තීර් අමතක කරනු ලැබේ. ඒ කාලය අවසන් වූ විට තීර් මෙසේ ගයන වෙසඟනක මෙන් වන්නී ය:</span></span> 
     </div> 
     <div class="q"> <span class="verse v15" data-usfm="ISA.23.15"><span class="content"> </span></span><span class="verse v16" data-usfm="ISA.23.16"><span class="label">16</span><span class="content">“අමතක වී ගිය කාලකණ්ණි වෙසඟන, නුඹේ වීණාව රැගෙන නගරය තුළ සැරිසරන්න.</span></span> 
     </div> 
     <div class="q2"> <span class="verse v16" data-usfm="ISA.23.16"><span class="content">නුඹේ පෙම්වතුන් ආපසු ඇදගන්න පිණිස බොහෝ මිහිරි ගී ගයන්න.”</span></span> 
     </div> 
     <div class="p"> <span class="verse v16" data-usfm="ISA.23.16"><span class="content"> </span></span><span class="verse v17" data-usfm="ISA.23.17"><span class="label">17</span><span class="content">අවුරුදු හැත්තෑව ගත වූ පසු සමිඳාණන් වහන්සේ තීර් වැසියන්ට සිය පරණ වෙළෙඳාමට යන්න ඉඩ හරින සේක. ඈ ලෝකයේ රට රාජ්‍යයන් සමඟ ගනුදෙනු කරනු ඇත. </span></span><span class="verse v18" data-usfm="ISA.23.18"><span class="label">18</span><span class="content">ඈ වෙළෙඳාමෙන් උපයන මුදල සමිඳාණන් වහන්සේට කැප කරනු ඇත. ඈ ඒ මුදල් රැස්කර තබා ගන්නේ නැත. සමිඳාණන් වහන්සේ නමදින අය කෑම හා තමන්ට වුවමනා ඇඳුම් මිලයට ගැනීමට ඒ මුදල වැය කරනු ඇත.</span></span> 
     </div> 
    </div> 
   </div> 
  </div>
 </body>
</html>