<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch60" data-usfm="ISA.60">  
     <div class="s1"> <span class="heading"><b>ජෙරුසලමේ නවෝදය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.60.1"><span class="label">1</span><span class="content">ජෙරුසලම, නැඟිටින්න, බැබළෙන්න.</span></span> 
     </div> 
     <div class="q2"> <span class="verse v1" data-usfm="ISA.60.1"><span class="content">ඔබේ ආලෝකය දැන් උදා වී ඇත.</span></span> 
     </div> 
     <div class="q2"> <span class="verse v1" data-usfm="ISA.60.1"><span class="content">සමිඳුන්ගේ තේජාලංකාරය ඔබ කෙරෙහි බැබළේ.</span></span> 
     </div> 
     <div class="q"> <span class="verse v1" data-usfm="ISA.60.1"><span class="content"> </span></span><span class="verse v2" data-usfm="ISA.60.2"><span class="label">2</span><span class="content">පොළොව අඳුරෙන් ද ජාතීන් ගන’ඳුරෙන් ද වසනු ලබන නමුත්, සමිඳාණෝ ඔබ මත බබළන සේක.</span></span> 
     </div> 
     <div class="q2"> <span class="verse v2" data-usfm="ISA.60.2"><span class="content">එතුමන්ගේ තේජාලංකාරය ඔබ කෙරෙහි දිස් වන්නේ ය.</span></span> 
     </div> 
     <div class="q"> <span class="verse v2" data-usfm="ISA.60.2"><span class="content"> </span></span><span class="verse v3" data-usfm="ISA.60.3"><span class="label">3</span><span class="content">ජාතීන් ඔබේ ආලෝකය වෙතටත්, රජවරුන් උදා වන ඔබේ දීප්තිය දෙසටත් පැමිණෙනු ඇත.</span></span> 
     </div> 
     <div class="q"> <span class="verse v3" data-usfm="ISA.60.3"><span class="content"> </span></span><span class="verse v4" data-usfm="ISA.60.4"><span class="label">4</span><span class="content">ඔබේ ඇස් ඔසවා අවට බලන්න;</span></span> 
     </div> 
     <div class="q2"> <span class="verse v4" data-usfm="ISA.60.4"><span class="content">ඔව්හු සියල්ලෝ රැස් ව ඔබ වෙත එති.</span></span> 
     </div> 
     <div class="q2"> <span class="verse v4" data-usfm="ISA.60.4"><span class="content">ඔබේ පුත්‍රයන් දුර සිට පැමිණෙනු ඇත.</span></span> 
     </div> 
     <div class="q2"> <span class="verse v4" data-usfm="ISA.60.4"><span class="content">ඔබේ දූවරු උකුලේ හොවාගෙන ගෙනෙනු ලබති.</span></span> 
     </div> 
     <div class="q"> <span class="verse v4" data-usfm="ISA.60.4"><span class="content"> </span></span><span class="verse v5" data-usfm="ISA.60.5"><span class="label">5</span><span class="content">මෙය දැක ඔබ ප්‍රීති වන්නහු ය.</span></span> 
     </div> 
     <div class="q2"> <span class="verse v5" data-usfm="ISA.60.5"><span class="content">ඔබේ සිත ප්‍රීති ප්‍රමෝදයෙන් පිනා යන්නේ ය.</span></span> 
     </div> 
     <div class="q2"> <span class="verse v5" data-usfm="ISA.60.5"><span class="content">මන්ද, මුහුදු මඟින් ගෙනෙන යසඉසුරු ඔබ වෙත ගලා එන්නේ ය.</span></span> 
     </div> 
     <div class="q2"> <span class="verse v5" data-usfm="ISA.60.5"><span class="content">ජාතීන්ගේ වස්තුව ඔබ වෙත පැමිණෙන්නේ ය.</span></span> 
     </div> 
     <div class="q"> <span class="verse v5" data-usfm="ISA.60.5"><span class="content"> </span></span><span class="verse v6" data-usfm="ISA.60.6"><span class="label">6</span><span class="content">ඔටුවන් සමූහයකින් යුත් තවලම් මිදියන් හා ඒපා දේශවලින් නුඹ වෙත රොක් වෙයි.</span></span> 
     </div> 
     <div class="q2"> <span class="verse v6" data-usfm="ISA.60.6"><span class="content">ඔවුන් ෂෙබා දේශයෙන් රන් ද සුවඳ ද්‍රව්‍ය ද රැගෙන අවුත්, සමිඳුන්ගේ ප්‍රශංසාව ප්‍රකාශ කරනු ඇත.</span></span> 
     </div> 
     <div class="q"> <span class="verse v6" data-usfm="ISA.60.6"><span class="content"> </span></span><span class="verse v7" data-usfm="ISA.60.7"><span class="label">7</span><span class="content">කේදාර් හා නෙබායොත්හි සියලු එළු බැටළු පට්ටි පූජා කරනු සඳහා නුඹ වෙත ගෙනෙනු ලබති;</span></span> 
     </div> 
     <div class="q2"> <span class="verse v7" data-usfm="ISA.60.7"><span class="content">උන් සමිඳුන්ගේ පූජාසනය පිට ඔප්පු කරනු ලබති.</span></span> 
     </div> 
     <div class="q2"> <span class="verse v7" data-usfm="ISA.60.7"><span class="content">සමිඳාණෝ සිය තේජාන්විත දේව මාලිගාව අලංකාරවත් කරන සේක.</span></span> 
     </div> 
     <div class="q"> <span class="verse v7" data-usfm="ISA.60.7"><span class="content"> </span></span><span class="verse v8" data-usfm="ISA.60.8"><span class="label">8</span><span class="content">වලාකුළු ගසාගෙන යන්නාක් මෙන් ද පරෙවියන් උන්ගේ කූඩුවලට ඉගිලෙන්නාක් මෙන් ද වේගයෙන් ගමන් කරන්නේ මොනවා ද?</span></span> 
     </div> 
     <div class="q"> <span class="verse v8" data-usfm="ISA.60.8"><span class="content"> </span></span><span class="verse v9" data-usfm="ISA.60.9"><span class="label">9</span><span class="content">මුහුදුබඩ වසන්නෝ මාගේ පැමිණීම බලා සිටිති.</span></span> 
     </div> 
     <div class="q2"> <span class="verse v9" data-usfm="ISA.60.9"><span class="content">නැව් තර්ෂිෂ්හි සිට පැමිණෙනු ඇත.</span></span> 
     </div> 
     <div class="q2"> <span class="verse v9" data-usfm="ISA.60.9"><span class="content">දුර සිට නුඹේ පුත්‍රයන් ද ඔවුන් සමඟ රන් රිදී ද ඒ නැව් ගෙනෙනු ඇත.</span></span> 
     </div> 
     <div class="q2"> <span class="verse v9" data-usfm="ISA.60.9"><span class="content">නුඹේ දෙවි සමිඳුන්ට එනම්, ඉශ්රායෙල්වරුන්ගේ සුවිශුද්ධ තැනැන් වහන්සේට ගරු කරන පිණිස ඒ නැව් පැමිණෙයි.</span></span> 
     </div> 
     <div class="q2"> <span class="verse v9" data-usfm="ISA.60.9"><span class="content">මන්ද, එතුමාණන් නුඹ මහිමයට පත් කර තිබෙන බැවිනි.</span></span> 
     </div> 
     <div class="q"> <span class="verse v9" data-usfm="ISA.60.9"><span class="content"> </span></span><span class="verse v10" data-usfm="ISA.60.10"><span class="label">10</span><span class="content">සමිඳාණෝ ජෙරුසලමට මෙසේ වදාරන සේක:</span></span> 
     </div> 
     <div class="q2"> <span class="verse v10" data-usfm="ISA.60.10"><span class="content">“විදේශීහු නුඹේ පවුරු ගොඩනඟන්නෝ ය.</span></span> 
     </div> 
     <div class="q2"> <span class="verse v10" data-usfm="ISA.60.10"><span class="content">ඔවුන්ගේ රජවරු ද නුඹට සේවය කරන්නෝ ය.</span></span> 
     </div> 
     <div class="q"> <span class="verse v10" data-usfm="ISA.60.10"><span class="content"> </span></span><span class="verse v11" data-usfm="ISA.60.11"><span class="label">11</span><span class="content"> </span><span class="content">ජාතීන්ගේ සම්පත් ඔවුන්ගේ රජවරුන් පෙරටු කොටගෙන නුඹ වෙත ගෙනෙන පිණිස නුඹේ දොරටු රෑ දාවල් දෙක්හි නොවසා, නිතර ම ඇර තබනු ලැබේ.</span></span> 
     </div> 
     <div class="q"> <span class="verse v11" data-usfm="ISA.60.11"><span class="content"> </span></span><span class="verse v12" data-usfm="ISA.60.12"><span class="label">12</span><span class="content">ඔබ වහන්සේට සේවය නොකරන ජාතීන් ද රාජ්‍යය ද වැනසෙන්නේ ය.</span></span> 
     </div> 
     <div class="q2"> <span class="verse v12" data-usfm="ISA.60.12"><span class="content">එසේ ම ඒ ජාතීහු සහමුලින් ම විනාශ වන්නෝ ය.</span></span> 
     </div> 
     <div class="q"> <span class="verse v12" data-usfm="ISA.60.12"><span class="content"> </span></span><span class="verse v13" data-usfm="ISA.60.13"><span class="label">13</span><span class="content">මාගේ ශුද්ධස්ථානය අලංකාර කිරීමටත්, මා වැඩවසන ශුද්ධ මන්දිරය තේජවන්ත කිරීමටත්, ලෙබනොන්හි අනර්ඝ දේවදාර ගස් ද හල් ගස් ද නුඹ වෙත ගෙනෙනු ඇත.</span></span> 
     </div> 
     <div class="q"> <span class="verse v13" data-usfm="ISA.60.13"><span class="content"> </span></span><span class="verse v14" data-usfm="ISA.60.14"><span class="label">14</span><span class="content"> </span><span class="content">නුඹට පීඩා කළ අයගේ පුත්‍රයන් දණින් වැටී නුඹ වෙත පැමිණෙනු ඇත.</span></span> 
     </div> 
     <div class="q2"> <span class="verse v14" data-usfm="ISA.60.14"><span class="content">නුඹ හෙළා දැක්ක සියල්ලන් ද නුඹේ පාමුල වැඳ වැටෙනු ඇත.</span></span> 
     </div> 
     <div class="q2"> <span class="verse v14" data-usfm="ISA.60.14"><span class="content">ඔවුන් නුඹට, ‘සමිඳුන්ගේ නගරය’ කියාත්, ‘සියොන් නම් ඉශ්රායෙල්වරුන්ගේ සුවිශුද්ධ තැනැන් වහන්සේගේ නුවර ය’ කියාත් කියනු ඇත.</span></span> 
     </div> 
     <div class="q"> <span class="verse v14" data-usfm="ISA.60.14"><span class="content"> </span></span><span class="verse v15" data-usfm="ISA.60.15"><span class="label">15</span><span class="content">එපා කරන ලද, ද්වේෂයට භාජනය වූ, පාළු වූ, නුවරක් වූ නමුත්, මම නුඹ උතුම්, අලංකාර, සදහට ම ප්‍රීතිය ඇති ස්ථානයක් කරන්නෙමි.</span></span> 
     </div> 
     <div class="q"> <span class="verse v15" data-usfm="ISA.60.15"><span class="content"> </span></span><span class="verse v16" data-usfm="ISA.60.16"><span class="label">16</span><span class="content">මුව දෙනක ඇගේ කිරි දරුවාට කිරි පොවා රැක බලන්නාක් මෙන් ජාතීහු ද රජවරු ද නුඹ රැක බලාගනිති.</span></span> 
     </div> 
     <div class="q2"> <span class="verse v16" data-usfm="ISA.60.16"><span class="content">ස්වාමීන් වන මම නුඹේ ගැළවුම්කාරයාණන් බවත්, ඉශ්රායෙල්වරුන්ගේ බලවන්තයාණන් නුඹේ මිදුම්කාරයාණන් බවත් නුඹ දැනගනු ඇත.</span></span> 
     </div> 
     <div class="q"> <span class="verse v16" data-usfm="ISA.60.16"><span class="content"> </span></span><span class="verse v17" data-usfm="ISA.60.17"><span class="label">17</span><span class="content">මම ලෝකඩ වෙනුවට රත්රන් ද යකඩ වෙනුවට රිදී ද ලී වෙනුවට ලෝකඩ ද ගල් වෙනුවට යකඩ ද ගෙනෙන්නෙමි.</span></span> 
     </div> 
     <div class="q2"> <span class="verse v17" data-usfm="ISA.60.17"><span class="content">නුඹේ නායකයන් විසින් යුක්තියෙන් හා සාමයෙන් නුඹ පාලනය කරනු ලැබීමට මම සලස්වන්නෙමි.</span></span> 
     </div> 
     <div class="q"> <span class="verse v17" data-usfm="ISA.60.17"><span class="content"> </span></span><span class="verse v18" data-usfm="ISA.60.18"><span class="label">18</span><span class="content">නුඹේ දේශ සීමා තුළ බලහත්කාරකම ද නාස්තිය හා විනාශය ද ගැන තවත් අසන්න නොලැබෙන්නේ ය.</span></span> 
     </div> 
     <div class="q2"> <span class="verse v18" data-usfm="ISA.60.18"><span class="content">නුඹේ පවුරුවලට ‘ගැළවීම’ කියා ද නුඹේ දොරටුවලට ‘ප්‍රශංසාව’ කියා ද නුඹ කියන්නෙහි ය.</span></span> 
     </div> 
     <div class="q"> <span class="verse v18" data-usfm="ISA.60.18"><span class="content"> </span></span><span class="verse v19" data-usfm="ISA.60.19"><span class="label">19</span><span class="content"> </span><span class="content">මින්පසු, දවල් කාලේ හිරු තවත් ඔබේ එළිය නොවන්නේ ය;</span></span> 
     </div> 
     <div class="q2"> <span class="verse v19" data-usfm="ISA.60.19"><span class="content">රෑ කාලේ සඳ, එළිය දෙන්න ඔබ කෙරේ නොබබළන්නේ ය;</span></span> 
     </div> 
     <div class="q2"> <span class="verse v19" data-usfm="ISA.60.19"><span class="content">සමිඳාණෝ ඔබේ සදාතන ආලෝකය වන සේක.</span></span> 
     </div> 
     <div class="q2"> <span class="verse v19" data-usfm="ISA.60.19"><span class="content">ඔබේ දෙවිඳාණෝ ඔබේ තේජාලංකාරය වන සේක.</span></span> 
     </div> 
     <div class="q"> <span class="verse v19" data-usfm="ISA.60.19"><span class="content"> </span></span><span class="verse v20" data-usfm="ISA.60.20"><span class="label">20</span><span class="content">ඔබේ හිරු තවත් බැස යන්නේ නැත;</span></span> 
     </div> 
     <div class="q2"> <span class="verse v20" data-usfm="ISA.60.20"><span class="content">ඔබේ සඳ බැස යන්නේත් නැත.</span></span> 
     </div> 
     <div class="q2"> <span class="verse v20" data-usfm="ISA.60.20"><span class="content">සමිඳාණෝ ඔබේ සදාතන එළිය වන සේක.</span></span> 
     </div> 
     <div class="q2"> <span class="verse v20" data-usfm="ISA.60.20"><span class="content">ඔබේ වැලපීමේ දවස් කෙළවර වන්නේ ය.</span></span> 
     </div> 
     <div class="q"> <span class="verse v20" data-usfm="ISA.60.20"><span class="content"> </span></span><span class="verse v21" data-usfm="ISA.60.21"><span class="label">21</span><span class="content">ඔබේ සෙනඟ සියල්ලෝ ම දැහැමි ව, සදහට ම දේශය උරුම කරගන්නෝ ය;</span></span> 
     </div> 
     <div class="q2"> <span class="verse v21" data-usfm="ISA.60.21"><span class="content">ඔව්හු මා විසින් පැළ කරන ලද මාගේ පැළෑටියක් හා සමාන ය;</span></span> 
     </div> 
     <div class="q2"> <span class="verse v21" data-usfm="ISA.60.21"><span class="content">මාගේ මහිමය ප්‍රකාශ කරන පිණිස මා විසින් මවන ලද්දෝ වෙති.</span></span> 
     </div> 
     <div class="q"> <span class="verse v21" data-usfm="ISA.60.21"><span class="content"> </span></span><span class="verse v22" data-usfm="ISA.60.22"><span class="label">22</span><span class="content">කුඩා තැනැත්තා වංශයක් ද සුළු තැනැත්තා බලවත් ජාතියක් ද වන්නේ ය.</span></span> 
     </div> 
     <div class="q2"> <span class="verse v22" data-usfm="ISA.60.22"><span class="content">නියම කාලය පැමිණි විට මෙය ඉක්මනින් සිදු වීමට මම සලස්වන්නෙමි.</span></span> 
     </div> 
     <div class="q2"> <span class="verse v22" data-usfm="ISA.60.22"><span class="content">මම සමිඳු වෙමි.”</span></span> 
     </div> 
    </div> 
   </div> 
  </div>
 </body>
</html>