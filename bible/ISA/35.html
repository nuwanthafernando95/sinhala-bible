<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch35" data-usfm="ISA.35">  
     <div class="s1"> <span class="heading"><b>ගුණවත්කමේ මාර්ගය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.35.1"><span class="label">1</span><span class="content">වනය ද වියළි දේශය ද ප්‍රීති වන්නෝ ය;</span></span> 
     </div> 
     <div class="q2"> <span class="verse v1" data-usfm="ISA.35.1"><span class="content">කාන්තාරය ප්‍රීතිමත් වී සෙව්වන්දි මෙන් මල් දරන්නේ ය.</span></span> 
     </div> 
     <div class="q"> <span class="verse v1" data-usfm="ISA.35.1"><span class="content"> </span></span><span class="verse v2" data-usfm="ISA.35.2"><span class="label">2</span><span class="content">එය ප්‍රීතියෙන් ගී හඬ නඟන්නේ ය.</span></span> 
     </div> 
     <div class="q2"> <span class="verse v2" data-usfm="ISA.35.2"><span class="content">ලෙබනොන් කන්ද මෙන් එය පියකරු වන්නේ ය;</span></span> 
     </div> 
     <div class="q2"> <span class="verse v2" data-usfm="ISA.35.2"><span class="content">කර්මෙල් හා ශාරොන් කෙත් මෙන් සාරවත් වන්නේ ය;</span></span> 
     </div> 
     <div class="q2"> <span class="verse v2" data-usfm="ISA.35.2"><span class="content">සමිඳුන්ගේ තේජාලංකාරය ද එතුමන්ගේ මහ බල මහිමය ද සියල්ලෝ දකින්නෝ ය.</span></span> 
     </div> 
     <div class="q"> <span class="verse v2" data-usfm="ISA.35.2"><span class="content"> </span></span><span class="verse v3" data-usfm="ISA.35.3"><span class="label">3</span><span class="content"> </span><span class="content">බෙලහීන අත් බලවත්කර, වෙවුළන දණ හිස් ශක්තිමත් කරන්න;</span></span> 
     </div> 
     <div class="q"> <span class="verse v3" data-usfm="ISA.35.3"><span class="content"> </span></span><span class="verse v4" data-usfm="ISA.35.4"><span class="label">4</span><span class="content">බියසුලු සිත් ඇත්තන්ට මෙසේ කියන්න;</span></span> 
     </div> 
     <div class="q2"> <span class="verse v4" data-usfm="ISA.35.4"><span class="content">“බිය නොවී දිරි ගන්න;</span></span> 
     </div> 
     <div class="q2"> <span class="verse v4" data-usfm="ISA.35.4"><span class="content">දෙවිඳාණෝ ඔබ මුදන පිණිසත් ඔබේ සතුරන්ගෙන් පළිගන්න පිණිසත් වඩින සේක.”</span></span> 
     </div> 
     <div class="q"> <span class="verse v4" data-usfm="ISA.35.4"><span class="content"> </span></span><span class="verse v5" data-usfm="ISA.35.5"><span class="label">5</span><span class="content"> </span><span class="content">අන්ධයන්ගේ ඇස් පැහැදෙන්නේ ය.</span></span> 
     </div> 
     <div class="q2"> <span class="verse v5" data-usfm="ISA.35.5"><span class="content">බිහිරන්ගේ කන් ඇරෙන්නේ ය.</span></span> 
     </div> 
     <div class="q"> <span class="verse v5" data-usfm="ISA.35.5"><span class="content"> </span></span><span class="verse v6" data-usfm="ISA.35.6"><span class="label">6</span><span class="content">කොර අය මුවන් මෙන් දුව පනින්නෝ ය.</span></span> 
     </div> 
     <div class="q2"> <span class="verse v6" data-usfm="ISA.35.6"><span class="content">ගොළු අය ප්‍රීතියෙන් ගී ගයන්නෝ ය.</span></span> 
     </div> 
     <div class="q2"> <span class="verse v6" data-usfm="ISA.35.6"><span class="content">කාන්තාරයෙන් ජලධාරා ගලා එන්නේ ය.</span></span> 
     </div> 
     <div class="q2"> <span class="verse v6" data-usfm="ISA.35.6"><span class="content">මරුකතරෙන් ඇල දොළවල් බිඳී එන්නේ ය.</span></span> 
     </div> 
     <div class="q"> <span class="verse v6" data-usfm="ISA.35.6"><span class="content"> </span></span><span class="verse v7" data-usfm="ISA.35.7"><span class="label">7</span><span class="content">මිරිඟුව ජල පොකුණක් වෙයි.</span></span> 
     </div> 
     <div class="q2"> <span class="verse v7" data-usfm="ISA.35.7"><span class="content">වියළි බිම උල්පත්වලින් පිරෙයි.</span></span> 
     </div> 
     <div class="q2"> <span class="verse v7" data-usfm="ISA.35.7"><span class="content">සිවලුන් ලැගුම් ගත් පාළු පෙදෙස්වල බට පඳුරු හා පන්ගස් හටගන්නේ ය.</span></span> 
     </div> 
     <div class="q"> <span class="verse v7" data-usfm="ISA.35.7"><span class="content"> </span></span><span class="verse v8" data-usfm="ISA.35.8"><span class="label">8</span><span class="content">ශුද්ධවන්තකමේ මාර්ගය යන නමින් මහා මාවතක් එහි ඇති වේ.</span></span> 
     </div> 
     <div class="q2"> <span class="verse v8" data-usfm="ISA.35.8"><span class="content">පවිටුන්ට එහි ගමන් කළ නොහැකි ය.</span></span> 
     </div> 
     <div class="q2"> <span class="verse v8" data-usfm="ISA.35.8"><span class="content">අනුවණයන් ද එහි මුළා නොවේ.</span></span> 
     </div> 
     <div class="q"> <span class="verse v8" data-usfm="ISA.35.8"><span class="content"> </span></span><span class="verse v9" data-usfm="ISA.35.9"><span class="label">9</span><span class="content">සිංහයෝ එහි නොවෙති, දරුණු මෘගයෝ එමඟෙහි හමු නොවෙති,</span></span> 
     </div> 
     <div class="q2"> <span class="verse v9" data-usfm="ISA.35.9"><span class="content">සමිඳුන් විසින් මුදාගනු ලැබූ අය පමණක් එහි ගමන් ගනිති.</span></span> 
     </div> 
     <div class="q"> <span class="verse v9" data-usfm="ISA.35.9"><span class="content"> </span></span><span class="verse v10" data-usfm="ISA.35.10"><span class="label">10</span><span class="content">ගැළවීම ලැබූ ඔව්හු ප්‍රීති ඝෝෂා පවත්වමින් සතුටු සිතින් පිනා යමින් ජෙරුසලමට පැමිණෙති.</span></span> 
     </div> 
     <div class="q2"> <span class="verse v10" data-usfm="ISA.35.10"><span class="content">දුකින් හා දොම්නසින් මිදී සදහට ම ප්‍රීති වෙමින් ඔව්හු එහි වෙසෙති.</span></span> 
     </div> 
    </div> 
   </div> 
  </div>
 </body>
</html>