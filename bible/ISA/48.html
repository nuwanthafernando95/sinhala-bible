<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch48" data-usfm="ISA.48">  
     <div class="s1"> <span class="heading"><b>අනාගතය අනාවරණය කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.48.1"><span class="label">1</span><span class="content">ජුදා වංශයෙන් පැවත එන, ඉශ්රායෙල් යන නම දරන ජාකොබ් පුත්‍රයෙනි, මෙයට සවන් දෙන්න.</span></span> 
     </div> 
     <div class="q2"> <span class="verse v1" data-usfm="ISA.48.1"><span class="content">නුඹලා සමිඳුන්ගේ නාමයෙන් දිවුරන නමුත්, එසේ කරන්නේ අවංක සිතින් වත්, දැහැමිකමින් වත් නොවේ.</span></span> 
     </div> 
     <div class="q"> <span class="verse v1" data-usfm="ISA.48.1"><span class="content"> </span></span><span class="verse v2" data-usfm="ISA.48.2"><span class="label">2</span><span class="content">එසේ වුවත්, නුඹලා ශුද්ධ නුවරට අයිති යයි ද ‘සව් බලැති සමිඳාණෝ’ යන නම දරන ඉශ්රායෙල්වරුන්ගේ දෙවිඳුන් සරණ ගෙන ඇතැ යි ද කියමින් පාරට්ටු කරගන්නහු ය.</span></span> 
     </div> 
     <div class="q"> <span class="verse v2" data-usfm="ISA.48.2"><span class="content"> </span></span><span class="verse v3" data-usfm="ISA.48.3"><span class="label">3</span><span class="content">සමිඳාණෝ ඉශ්රායෙල්වරුන්ට මෙසේ වදාරන සේක:</span></span> 
     </div> 
     <div class="q2"> <span class="verse v3" data-usfm="ISA.48.3"><span class="content">“අතීතයේ සිට සිදු වූ සෑම දෙයක් ම මා මුවින් නුඹලාට ප්‍රකාශ කෙළෙමි.</span></span> 
     </div> 
     <div class="q2"> <span class="verse v3" data-usfm="ISA.48.3"><span class="content">මා ක්‍රියා කළ විගස ම ඒවා සිදු විය.</span></span> 
     </div> 
     <div class="q"> <span class="verse v3" data-usfm="ISA.48.3"><span class="content"> </span></span><span class="verse v4" data-usfm="ISA.48.4"><span class="label">4</span><span class="content">යකඩ මෙන් දැඩි සිතක් ඇති, ලෝකඩ මෙන් බොරු ආටෝපයක් ඇති නුඹලා, මුරණ්ඩු සෙනඟක් බව දැන සිටියෙමි.</span></span> 
     </div> 
     <div class="q"> <span class="verse v4" data-usfm="ISA.48.4"><span class="content"> </span></span><span class="verse v5" data-usfm="ISA.48.5"><span class="label">5</span><span class="content">නුඹට සිදු වන්න යන දේ, සිදු වන්න බොහෝ කල් තියා, පුරාණයේ සිට ම මම නුඹට දැන්වීමි.</span></span> 
     </div> 
     <div class="q2"> <span class="verse v5" data-usfm="ISA.48.5"><span class="content">මා එසේ දැන්වූයේ, ‘නුඹලාගේ දේව රූප ඒවා සිදු කෙළේ ය’ කියා ද, ‘නුඹලාගේ කැටයම් රූප සහ වාත්තු කළ පිළිම ඒවා කෙළේ ය’ කියා ද නුඹට කියන්න බැරි වන පිණිස ය.</span></span> 
     </div> 
     <div class="q"> <span class="verse v5" data-usfm="ISA.48.5"><span class="content"> </span></span><span class="verse v6" data-usfm="ISA.48.6"><span class="label">6</span><span class="content">මා පෙර කී සියලු දේ දැන් සිදු වී ඇත.</span></span> 
     </div> 
     <div class="q2"> <span class="verse v6" data-usfm="ISA.48.6"><span class="content">මාගේ අනාවැකි සිදු වී ඇති බව නුඹ පිළිගත යුතු ය.</span></span> 
     </div> 
     <div class="q2"> <span class="verse v6" data-usfm="ISA.48.6"><span class="content">දැන්, මම කලින් නුඹට ප්‍රකාශ නොකළ මතු සිදු වන්න යන අලුත් දේවල් ප්‍රකාශ කරමි.</span></span> 
     </div> 
     <div class="q"> <span class="verse v6" data-usfm="ISA.48.6"><span class="content"> </span></span><span class="verse v7" data-usfm="ISA.48.7"><span class="label">7</span><span class="content">ඒවා සිදු වන්න මා සලස්වන්නේ දැන් ය.</span></span> 
     </div> 
     <div class="q2"> <span class="verse v7" data-usfm="ISA.48.7"><span class="content">පෙර එවැන්නක් සිදු නො වී ය.</span></span> 
     </div> 
     <div class="q2"> <span class="verse v7" data-usfm="ISA.48.7"><span class="content">සිදුවිණි නම්, නුඹලා ඒ ගැන දැන සිටියහු යයි කියනු ඇත.</span></span> 
     </div> 
     <div class="q"> <span class="verse v7" data-usfm="ISA.48.7"><span class="content"> </span></span><span class="verse v8" data-usfm="ISA.48.8"><span class="label">8</span><span class="content">මේ ගැන කිසිවක් නුඹ ඇසුවේ වත්, ඒ ගැන දැනගත්තේ වත්, ඒ ගැන කිසිදු වචනයක් නුඹේ කනේ වැකුණේ වත් නැත්තේ,</span></span> 
     </div> 
     <div class="q2"> <span class="verse v8" data-usfm="ISA.48.8"><span class="content">නුඹ විශ්වාස කළ නොහැකි බවත්, උපන් දා සිට නුඹ ද්‍රෝහියෙකු ව සිටි බවත් මා දැන සිටි නිසා ය.</span></span> 
     </div> 
     <div class="q"> <span class="verse v8" data-usfm="ISA.48.8"><span class="content"> </span></span><span class="verse v9" data-usfm="ISA.48.9"><span class="label">9</span><span class="content">මාගේ නමට සෙනඟ ප්‍රශංසා කරන පිණිස, මාගේ කෝපයට ඉඩ නො දී එය වළලවා මම නුඹ විනාශ නොකෙළෙමි.</span></span> 
     </div> 
     <div class="q"> <span class="verse v9" data-usfm="ISA.48.9"><span class="content"> </span></span><span class="verse v10" data-usfm="ISA.48.10"><span class="label">10</span><span class="content">ගිනි උදුනක රිදී මෙන් නොව ශෝකය නමැති ගින්නෙන් මම නුඹ සෝදිසිකර බැලුවෙමි.</span></span> 
     </div> 
     <div class="q"> <span class="verse v10" data-usfm="ISA.48.10"><span class="content"> </span></span><span class="verse v11" data-usfm="ISA.48.11"><span class="label">11</span><span class="content">මා කරන දේ මා කරන්නේ මා උදෙසා ම ය.</span></span> 
     </div> 
     <div class="q2"> <span class="verse v11" data-usfm="ISA.48.11"><span class="content">මාගේ නාමය කෙලෙසන්නට වත්, මට ම අයිති, මට පමණක් හිමි, මාගේ ගෞරවය වෙන කිසිවෙකුට ගන්න වත් මම ඉඩ නොදෙමි.”</span></span> 
     </div> 
     <div class="s1"> <span class="heading"><b>සමිඳාණන් වහන්සේ තෝරාගත් සයිරස් රජ</b></span> 
     </div> 
     <div class="p"> <span class="verse v11" data-usfm="ISA.48.11"><span class="content"> </span></span><span class="verse v12" data-usfm="ISA.48.12"><span class="label">12</span><span class="content"> </span><span class="content">“මා කැඳවාගත් ඉශ්රායෙල් ජනයෙනි, ජාකොබ් පුත්‍රයෙනි, මට සවන් දෙන්න.</span></span> 
     </div> 
     <div class="q2"> <span class="verse v12" data-usfm="ISA.48.12"><span class="content">පටන්ගැන්ම මම ය;</span></span> 
     </div> 
     <div class="q2"> <span class="verse v12" data-usfm="ISA.48.12"><span class="content">අවසානය ද මම ය;</span></span> 
     </div> 
     <div class="q2"> <span class="verse v12" data-usfm="ISA.48.12"><span class="content">දෙවිඳාණෝ මම ය.</span></span> 
     </div> 
     <div class="q"> <span class="verse v12" data-usfm="ISA.48.12"><span class="content"> </span></span><span class="verse v13" data-usfm="ISA.48.13"><span class="label">13</span><span class="content">පොළොවේ අත්තිවාරම් මාගේ අතින් ම මම දැමුවෙමි.</span></span> 
     </div> 
     <div class="q2"> <span class="verse v13" data-usfm="ISA.48.13"><span class="content">මාගේ දකුණතින් අහස විහිදුවා පිහිටුවෙමි.</span></span> 
     </div> 
     <div class="q2"> <span class="verse v13" data-usfm="ISA.48.13"><span class="content">මා ඒවාට අඬගැසූ විට ඒවා මා ඉදිරියට පැමිණේ.</span></span> 
     </div> 
     <div class="q"> <span class="verse v13" data-usfm="ISA.48.13"><span class="content"> </span></span><span class="verse v14" data-usfm="ISA.48.14"><span class="label">14</span><span class="content">නුඹලා සියලු දෙනා රැස් ව සවන් දෙන්න.</span></span> 
     </div> 
     <div class="q2"> <span class="verse v14" data-usfm="ISA.48.14"><span class="content">මා තෝරාගත් තැනැත්තා බබිලෝනියට පහර දී, මා කියන දේ කරන බවට නුඹලාගේ දෙවිවරුන්ගෙන් කිසිවෙක් වත් අනාවැකියක් කීවෝ ද?</span></span> 
     </div> 
     <div class="q"> <span class="verse v14" data-usfm="ISA.48.14"><span class="content"> </span></span><span class="verse v15" data-usfm="ISA.48.15"><span class="label">15</span><span class="content">ඔහුට කතා කොට, ඔහු කැඳවූ තැනැන් වහන්සේ මම ය.</span></span> 
     </div> 
     <div class="q2"> <span class="verse v15" data-usfm="ISA.48.15"><span class="content">ඔහුට මඟපෙන්වා ජය අත්කර දුන්නේ මම ය.</span></span> 
     </div> 
     <div class="q"> <span class="verse v15" data-usfm="ISA.48.15"><span class="content"> </span></span><span class="verse v16" data-usfm="ISA.48.16"><span class="label">16</span><span class="content">දැන් මා ළඟට පැමිණ මා කියන දේට සවන් දෙන්න.</span></span> 
     </div> 
     <div class="q2"> <span class="verse v16" data-usfm="ISA.48.16"><span class="content">මම කිසිවක් නොසඟවා මුල සිට ම ප්‍රකාශ කෙළෙමි, මුල සිට ම මැවීම සමඟ මම සිටියෙමි.”</span></span> 
     </div> 
     <div class="q2"> <span class="verse v16" data-usfm="ISA.48.16"><span class="content">‘දෙවි සමිඳාණෝ සිය බලය මට දී මා එවූ සේකැ’යි සයිරස් කීවේ ය.</span></span> 
     </div> 
     <div class="q"> <span class="verse v16" data-usfm="ISA.48.16"><span class="content"> </span></span><span class="verse v17" data-usfm="ISA.48.17"><span class="label">17</span><span class="content">නුඹලාගේ මිදුම්කාරයාණන් ද ඉශ්රායෙල්වරුන්ගේ සුවිශුද්ධ තැනැන් වහන්සේ ද වන සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v17" data-usfm="ISA.48.17"><span class="content">“නුඹලාගේ යහපත පිණිස නුඹලාට උගන්වන, යා යුතු හරි මඟ නුඹලාට පෙන්වන, නුඹලාගේ දෙවි සමිඳාණෝ මම ය.</span></span> 
     </div> 
     <div class="q"> <span class="verse v17" data-usfm="ISA.48.17"><span class="content"> </span></span><span class="verse v18" data-usfm="ISA.48.18"><span class="label">18</span><span class="content">නුඹලා මාගේ ආඥාවලට සවන් දුන්නහු නම්, මාගේ ආශීර්වාද නොසිඳී ගලන ගඟක් සේ නුඹලා කරා ගලා එන්නේ ය.</span></span> 
     </div> 
     <div class="q2"> <span class="verse v18" data-usfm="ISA.48.18"><span class="content">මුහුදේ රළ පතර මෙන් දැහැමිකම නුඹලා වෙත පැමිණෙන්නේ ය.</span></span> 
     </div> 
     <div class="q"> <span class="verse v18" data-usfm="ISA.48.18"><span class="content"> </span></span><span class="verse v19" data-usfm="ISA.48.19"><span class="label">19</span><span class="content">නුඹලාගේ දරු පරම්පරාව වැලි ඇට මෙන් බහුල වන්නෝ ය.</span></span> 
     </div> 
     <div class="q2"> <span class="verse v19" data-usfm="ISA.48.19"><span class="content">ඔවුන්ගේ නම මැකී යන්නේ වත්, මා ඉදිරියෙන් ඔවුන් කිසි කලක විනාශ වන්නේ වත් නැත.”</span></span> 
     </div> 
     <div class="q"> <span class="verse v19" data-usfm="ISA.48.19"><span class="content"> </span></span><span class="verse v20" data-usfm="ISA.48.20"><span class="label">20</span><span class="content"> </span><span class="content">නිදහස ලබා, බබිලෝනියෙන් පිට වී යන්න.</span></span> 
     </div> 
     <div class="q2"> <span class="verse v20" data-usfm="ISA.48.20"><span class="content">බබිලෝනිවරුන් වෙතින් බේරී යන්න.</span></span> 
     </div> 
     <div class="q2"> <span class="verse v20" data-usfm="ISA.48.20"><span class="content">“සමිඳාණෝ සිය සේවක ඉශ්රායෙල් මුදාගත් සේකැ”යි කියමින් ප්‍රීති ඝෝෂා පවත්වා ලොව පුරා පතුරුවන්න.</span></span> 
     </div> 
     <div class="q"> <span class="verse v20" data-usfm="ISA.48.20"><span class="content"> </span></span><span class="verse v21" data-usfm="ISA.48.21"><span class="label">21</span><span class="content">සමිඳාණන් වහන්සේ සිය සෙනඟ පාළුකරය මැදින් ගෙන ගිය විට ඔවුන්ට පිපාසයක් නො වී ය.</span></span> 
     </div> 
     <div class="q2"> <span class="verse v21" data-usfm="ISA.48.21"><span class="content">එතුමාණෝ ඔවුන් උදෙසා පර්වතයකින් වතුර ගලන්න සැලැස්සූ සේක.</span></span> 
     </div> 
     <div class="q2"> <span class="verse v21" data-usfm="ISA.48.21"><span class="content">එතුමන් පර්වතය විවර කළ විට වතුර ගලා ආයේ ය.</span></span> 
     </div> 
     <div class="q"> <span class="verse v21" data-usfm="ISA.48.21"><span class="content"> </span></span><span class="verse v22" data-usfm="ISA.48.22"><span class="label">22</span><span class="content"> </span><span class="content">“අදමිටුවන්ට සාමය අහිමි වේ ය”යි සමිඳාණෝ වදාරන සේක.</span></span> 
     </div> 
    </div> 
   </div> 
  </div>
 </body>
</html>