<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch42" data-usfm="ISA.42">  
     <div class="s1"> <span class="heading"><b>සමිඳාණන් වහන්සේගේ සේවකයා</b></span> 
     </div> 
     <div class="p"> <span class="content"> </span><span class="verse v1" data-usfm="ISA.42.1"><span class="label">1</span><span class="content"> </span><span class="content"> </span><span class="content">“මා සහාය දෙන මාගේ සේවකයා මෙන්න.</span></span> 
     </div> 
     <div class="q2"> <span class="verse v1" data-usfm="ISA.42.1"><span class="content">මට ප්‍රිය වූ මාගේ තෝරාගත් තැනැත්තා මෙන්න.</span></span> 
     </div> 
     <div class="q2"> <span class="verse v1" data-usfm="ISA.42.1"><span class="content">මාගේ ආත්මානුභාවය මා එතුමාට ප්‍රදානය කර ඇත.</span></span> 
     </div> 
     <div class="q2"> <span class="verse v1" data-usfm="ISA.42.1"><span class="content">සියලු ජාතීන්ට එතුමා යුක්තිය ගෙන දෙනු ඇත.</span></span> 
     </div> 
     <div class="q"> <span class="verse v1" data-usfm="ISA.42.1"><span class="content"> </span></span><span class="verse v2" data-usfm="ISA.42.2"><span class="label">2</span><span class="content">එතුමා උස් හඬින් කතා කරන්නේ වත්, මොරගසන්නේ වත් නැත;</span></span> 
     </div> 
     <div class="q2"> <span class="verse v2" data-usfm="ISA.42.2"><span class="content">වීථිවල ඇසෙන පරිදි හඬ නඟන්නේ නැත;</span></span> 
     </div> 
     <div class="q"> <span class="verse v2" data-usfm="ISA.42.2"><span class="content"> </span></span><span class="verse v3" data-usfm="ISA.42.3"><span class="label">3</span><span class="content">තැළුණු බට දණ්ඩක් කඩාදමන්නේ නැත;</span></span> 
     </div> 
     <div class="q2"> <span class="verse v3" data-usfm="ISA.42.3"><span class="content">නිවී ගෙන යන පහන් තිරයක් නිවාදමන්නේ නැත.</span></span> 
     </div> 
     <div class="q"> <span class="verse v3" data-usfm="ISA.42.3"><span class="content"> </span></span><span class="verse v4" data-usfm="ISA.42.4"><span class="label">4</span><span class="content">සැබැවින් ම යුක්තිය ඉටු කරන්නේ ය;</span></span> 
     </div> 
     <div class="q2"> <span class="verse v4" data-usfm="ISA.42.4"><span class="content">එතුමා කලකිරෙන්නේ වත්, අධෛර්ය වන්නේ වත් නැත;</span></span> 
     </div> 
     <div class="q2"> <span class="verse v4" data-usfm="ISA.42.4"><span class="content">මිහි පිට යුක්තිය පිහිටුවන තුරු එතුමාගේ දහම් මඟ උදාවන තුරු දිවයින් බලා සිටිනු ඇත.”</span></span> 
     </div> 
     <div class="q"> <span class="verse v4" data-usfm="ISA.42.4"><span class="content"> </span></span><span class="verse v5" data-usfm="ISA.42.5"><span class="label">5</span><span class="content"> </span><span class="content">අහස් තලය මවා, එය පිහිටෙ වූ ද පොළෝ තලයත් එහි හටගන්න සියල්ලත් නිර්මාණය කළා වූ ද එහි වැසියන් හට පණ නළ දුන්නා වූ ද එහි යන එන සතුන්ට ජීවය දුන්නා වූ ද දෙවි සමිඳාණෝ මෙසේ වදාරන සේක:</span></span> 
     </div> 
     <div class="q"> <span class="verse v5" data-usfm="ISA.42.5"><span class="content"> </span></span><span class="verse v6" data-usfm="ISA.42.6"><span class="label">6</span><span class="content"> </span><span class="content">“යුක්තිය පිහිටුවන පිණිස සමිඳාණන් වන මම නුඹ කැඳවාගතිමි.</span></span> 
     </div> 
     <div class="q2"> <span class="verse v6" data-usfm="ISA.42.6"><span class="content">මම නුඹ අතින් ගෙන නුඹ හැඩගැසීමි.</span></span> 
     </div> 
     <div class="q2"> <span class="verse v6" data-usfm="ISA.42.6"><span class="content">සෙනඟ හා මා අතර ගිවිසුමක් වන පිණිසත්, සියලු ජාතීන් අතර ආලෝකයක් වන පිණිසත් මම නුඹ පත් කෙළෙමි.</span></span> 
     </div> 
     <div class="q"> <span class="verse v6" data-usfm="ISA.42.6"><span class="content"> </span></span><span class="verse v7" data-usfm="ISA.42.7"><span class="label">7</span><span class="content">මා එසේ කෙළේ, නුඹ අන්ධයන්ගේ ඇස් පහදන පිණිසත්, සිරගෙයි සිරකරුවන් ද දඟගෙයි අඳුරෙහි වසන්නන් ද මුදන පිණිසත් ය.</span></span> 
     </div> 
     <div class="q"> <span class="verse v7" data-usfm="ISA.42.7"><span class="content"> </span></span><span class="verse v8" data-usfm="ISA.42.8"><span class="label">8</span><span class="content">මම සමිඳාණෝ ය;</span></span> 
     </div> 
     <div class="q2"> <span class="verse v8" data-usfm="ISA.42.8"><span class="content">එය යි මාගේ නාමය.</span></span> 
     </div> 
     <div class="q2"> <span class="verse v8" data-usfm="ISA.42.8"><span class="content">මාගේ තෙද මහිමය අන් දෙවි කෙනෙකුට වත්, මාගේ ප්‍රශංසාව කිසි පිළිමයකට වත් මම නොදෙමි.</span></span> 
     </div> 
     <div class="q"> <span class="verse v8" data-usfm="ISA.42.8"><span class="content"> </span></span><span class="verse v9" data-usfm="ISA.42.9"><span class="label">9</span><span class="content">බලන්න, පෙර මා කී දේ දැන් සිදු වී ඇත;</span></span> 
     </div> 
     <div class="q2"> <span class="verse v9" data-usfm="ISA.42.9"><span class="content">මතු සිදුවන අලුත් දේ සිදුවන්නත් පෙර මම ඔබට ප්‍රකාශ කරමි.”</span></span> 
     </div> 
     <div class="s1"> <span class="heading"><b>ප්‍රශංසා ගීයක්</b></span> 
     </div> 
     <div class="p"> <span class="verse v9" data-usfm="ISA.42.9"><span class="content"> </span></span><span class="verse v10" data-usfm="ISA.42.10"><span class="label">10</span><span class="content">සමිඳුන් හට නව ගීයක් ගයන්න.</span></span> 
     </div> 
     <div class="q2"> <span class="verse v10" data-usfm="ISA.42.10"><span class="content">මුළු ලොව පුරා පැසසුම් පතුරුවා හරින්න.</span></span> 
     </div> 
     <div class="q2"> <span class="verse v10" data-usfm="ISA.42.10"><span class="content">මුහුදේ යාත්‍රා කරන, එහි ජීවත් ව සිටින, ද්වීප හා මුහුදුබඩ වැසියෙනි, සමිඳුන් හට පැසසුම් කරන්න.</span></span> 
     </div> 
     <div class="q"> <span class="verse v10" data-usfm="ISA.42.10"><span class="content"> </span></span><span class="verse v11" data-usfm="ISA.42.11"><span class="label">11</span><span class="content">කාන්තාරය හා එහි නගර ද කේදාර්හි සිටින සෙනඟ ද සේලා නගර වැසි සියල්ලෝ ද කඳු මුදුන්වල සිට ප්‍රීති ඝෝෂා නඟත් වා!</span></span> 
     </div> 
     <div class="q"> <span class="verse v11" data-usfm="ISA.42.11"><span class="content"> </span></span><span class="verse v12" data-usfm="ISA.42.12"><span class="label">12</span><span class="content">ද්වීප හා මුහුදුබඩ වැසියෙනි, සමිඳුන් හට පැසසුමත්, එතුමන් හට මහිමයත් පිරිනමත් වා!</span></span> 
     </div> 
     <div class="q"> <span class="verse v12" data-usfm="ISA.42.12"><span class="content"> </span></span><span class="verse v13" data-usfm="ISA.42.13"><span class="label">13</span><span class="content">සමිඳාණෝ බලවතෙකු සේ නික්ම එන සේක;</span></span> 
     </div> 
     <div class="q2"> <span class="verse v13" data-usfm="ISA.42.13"><span class="content">එතුමාණෝ, රණ වීරයෙකු සේ දිරිගන්වන සේක.</span></span> 
     </div> 
     <div class="q2"> <span class="verse v13" data-usfm="ISA.42.13"><span class="content">රණ හඬ පතුරා, සිහ නද නඟා, සතුරන් අබිබවා සිය බලය පෙන්වන සේක.</span></span> 
     </div> 
     <div class="s1"> <span class="heading"><b>සෙනඟට පිහිට දීමට පොරොන්දුව</b></span> 
     </div> 
     <div class="q"> <span class="verse v13" data-usfm="ISA.42.13"><span class="content"> </span></span><span class="verse v14" data-usfm="ISA.42.14"><span class="label">14</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v14" data-usfm="ISA.42.14"><span class="content">“මම බොහෝ කල් නිශ්ශබ්ද ව මාගේ සෙනඟට පිළිතුරු නොදී සිටියෙමි.</span></span> 
     </div> 
     <div class="q2"> <span class="verse v14" data-usfm="ISA.42.14"><span class="content">ප්‍රසව වේදනා ඇති ස්ත්‍රියක මෙන් හතිදමමින්, සුසුම්ලමින් දැන් මහා හඬින් කෑගසමි.</span></span> 
     </div> 
     <div class="q"> <span class="verse v14" data-usfm="ISA.42.14"><span class="content"> </span></span><span class="verse v15" data-usfm="ISA.42.15"><span class="label">15</span><span class="content">මම කඳු හා හෙල් පාළු කර, එහි සියලු පලා ජාති වේළී යන්න සලස්වන්නෙමි.</span></span> 
     </div> 
     <div class="q2"> <span class="verse v15" data-usfm="ISA.42.15"><span class="content">ගංගා වැලිකතර කරන්නෙමි.</span></span> 
     </div> 
     <div class="q2"> <span class="verse v15" data-usfm="ISA.42.15"><span class="content">සියලු පොකුණු හිඳී යන්න සලස්වන්නෙමි.</span></span> 
     </div> 
     <div class="q"> <span class="verse v15" data-usfm="ISA.42.15"><span class="content"> </span></span><span class="verse v16" data-usfm="ISA.42.16"><span class="label">16</span><span class="content">අන්ධයන් ඔවුන් නොදත් මාර්ගයකින් ගෙන යන්නෙමි:</span></span> 
     </div> 
     <div class="q2"> <span class="verse v16" data-usfm="ISA.42.16"><span class="content">ඔවුන් නොදත් මාර්ගවලින් යන්න මම සලස්වන්නෙමි.</span></span> 
     </div> 
     <div class="q2"> <span class="verse v16" data-usfm="ISA.42.16"><span class="content">ඔවුන් ඉදිරියේ අන්ධකාරය ආලෝකයට හරවා, ඇද තැන් ඇද හරින්නෙමි.</span></span> 
     </div> 
     <div class="q2"> <span class="verse v16" data-usfm="ISA.42.16"><span class="content">මම මේ දේවල් නොවරදවා ම කරන්නෙමි.</span></span> 
     </div> 
     <div class="q2"> <span class="verse v16" data-usfm="ISA.42.16"><span class="content">මම ඔවුන් අත් නොහරින්නෙමි.</span></span> 
     </div> 
     <div class="q"> <span class="verse v16" data-usfm="ISA.42.16"><span class="content"> </span></span><span class="verse v17" data-usfm="ISA.42.17"><span class="label">17</span><span class="content">රූප කෙරෙහි විශ්වාසය තබන, පිළිම දෙවිවරුන් මෙන් සලකන සියලු දෙනා නින්දාවටත්, අධික ලජ්ජාවටත් පත් වන්නෝ ය.”</span></span> 
     </div> 
     <div class="s1"> <span class="heading"><b>සේවක ඉශ්රායෙල්වරුන්ගේ අඩු ලුහුඬුකම්</b></span> 
     </div> 
     <div class="p"> <span class="verse v17" data-usfm="ISA.42.17"><span class="content"> </span></span><span class="verse v18" data-usfm="ISA.42.18"><span class="label">18</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v18" data-usfm="ISA.42.18"><span class="content">“බිහිරෙනි, අසන්න;</span></span> 
     </div> 
     <div class="q2"> <span class="verse v18" data-usfm="ISA.42.18"><span class="content">අන්ධයෙනි, හොඳින් බලන්න.</span></span> 
     </div> 
     <div class="q"> <span class="verse v18" data-usfm="ISA.42.18"><span class="content"> </span></span><span class="verse v19" data-usfm="ISA.42.19"><span class="label">19</span><span class="content">මාගේ සේවකයාට වඩා බිහිරි වූ වෙන කිසිවෙක් සිටිත් ද?</span></span> 
     </div> 
     <div class="q2"> <span class="verse v19" data-usfm="ISA.42.19"><span class="content">මට කැප වූ, සමිඳුන්ගේ මෙහෙකරුවා තරම් අන්ධ කිසිවෙක් ඇද් ද?</span></span> 
     </div> 
     <div class="q"> <span class="verse v19" data-usfm="ISA.42.19"><span class="content"> </span></span><span class="verse v20" data-usfm="ISA.42.20"><span class="label">20</span><span class="content">ඉශ්රායෙල්වරුනි, නුඹලා බොහෝ දේ දැක ඇතත් තේරුම් ගෙන නැත.</span></span> 
     </div> 
     <div class="q2"> <span class="verse v20" data-usfm="ISA.42.20"><span class="content">නුඹලාගේ කන් ඇරී ඇතත් නුඹලා සවන් දී නැත.”</span></span> 
     </div> 
     <div class="q"> <span class="verse v20" data-usfm="ISA.42.20"><span class="content"> </span></span><span class="verse v21" data-usfm="ISA.42.21"><span class="label">21</span><span class="content">සමිඳාණන් සාධාරණ බැවින් එතුමන්ගේ අණපණත් උසස් කොට ගෞරවයට පත් කිරීමට එතුමාණෝ ප්‍රසන්න වූ සේක.</span></span> 
     </div> 
     <div class="q"> <span class="verse v21" data-usfm="ISA.42.21"><span class="content"> </span></span><span class="verse v22" data-usfm="ISA.42.22"><span class="label">22</span><span class="content">එහෙත්, එතුමන්ගේ සෙනඟ කොල්ලකෑමට ගොදුරු වූ හ.</span></span> 
     </div> 
     <div class="q2"> <span class="verse v22" data-usfm="ISA.42.22"><span class="content">ඔවුන් ඇඳිරි ගෙවල්හි වසනු ලැබ, හිරගෙවල්හි සඟවා තබනු ඇත.</span></span> 
     </div> 
     <div class="q2"> <span class="verse v22" data-usfm="ISA.42.22"><span class="content">ඔව්හු ගළවන්න කිසිවෙකු නැති ව කොල්ලකෑමට ගොදුරු වී සිටිති.</span></span> 
     </div> 
     <div class="q2"> <span class="verse v22" data-usfm="ISA.42.22"><span class="content">ඔව්හු නිදහස් කරන්න කිසිවෙකු නැති ව සොරා කෑමට ගොදුරු වී සිටිති.</span></span> 
     </div> 
     <div class="q"> <span class="verse v22" data-usfm="ISA.42.22"><span class="content"> </span></span><span class="verse v23" data-usfm="ISA.42.23"><span class="label">23</span><span class="content">මේ දේ අසා, මින්මතු ඊට මැනවින් සවන් දෙන කිසිවෙක් නුඹලා අතරේ සිටිත් ද?</span></span> 
     </div> 
     <div class="q"> <span class="verse v23" data-usfm="ISA.42.23"><span class="content"> </span></span><span class="verse v24" data-usfm="ISA.42.24"><span class="label">24</span><span class="content">කොල්ලකාරයන් අතට ඉශ්රායෙල්වරුන් භාර දුන්නේ කවරෙක් ද?</span></span> 
     </div> 
     <div class="q2"> <span class="verse v24" data-usfm="ISA.42.24"><span class="content">සමිඳාණෝ නොවන සේක් ද?</span></span> 
     </div> 
     <div class="q2"> <span class="verse v24" data-usfm="ISA.42.24"><span class="content">අප පව් කෙළේ එතුමන්ට විරුද්ධ ව ය.</span></span> 
     </div> 
     <div class="q2"> <span class="verse v24" data-usfm="ISA.42.24"><span class="content">එතුමන්ගේ මාර්ගයෙහි අපි ගමන් නොකෙළෙමු.</span></span> 
     </div> 
     <div class="q2"> <span class="verse v24" data-usfm="ISA.42.24"><span class="content">එතුමන්ගේ අණපණත්වලට අපි කීකරු නොවීමු.</span></span> 
     </div> 
     <div class="q"> <span class="verse v24" data-usfm="ISA.42.24"><span class="content"> </span></span><span class="verse v25" data-usfm="ISA.42.25"><span class="label">25</span><span class="content">ඒ නිසා එතුමාණෝ සිය කෝපාග්නිය අපට දැනෙන්නත්, යුද්ධයේ දරුණුකම විඳින්නත් සැලැසූ සේක.</span></span> 
     </div> 
     <div class="q2"> <span class="verse v25" data-usfm="ISA.42.25"><span class="content">ගින්නක් මෙන් එතුමන්ගේ උදහස ඉශ්රායෙල් පුරා ඇවිළී ගියේ ය.</span></span> 
     </div> 
     <div class="q2"> <span class="verse v25" data-usfm="ISA.42.25"><span class="content">එහෙත්, ඉශ්රායෙල් එයින් කිසිවක් තේරුම් නොගත්තේ ය.</span></span> 
     </div> 
     <div class="q2"> <span class="verse v25" data-usfm="ISA.42.25"><span class="content">දැවුණු නමුත් එය සිතට නොගත්තේ ය.</span></span> 
     </div> 
    </div> 
   </div> 
  </div>
 </body>
</html>