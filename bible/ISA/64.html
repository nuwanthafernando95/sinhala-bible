<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch64" data-usfm="ISA.64">  
     <div class="p"> <span class="content"> </span><span class="verse v1" data-usfm="ISA.64.1"><span class="label">1</span><span class="content">ඔබ අහස පළාගෙන නොබසින්නේ මන් ද?</span></span> 
     </div> 
     <div class="q2"> <span class="verse v1" data-usfm="ISA.64.1"><span class="content">එවිට කඳු ඔබ තුමාණන් දැක බියෙන් කම්පා වනු ඇත.</span></span> 
     </div> 
     <div class="q"> <span class="verse v1" data-usfm="ISA.64.1"><span class="content"> </span></span><span class="verse v2" data-usfm="ISA.64.2"><span class="label">2</span><span class="content">ලැව් ගින්න කැළෑව දල්වන්නාක් මෙන් ද ගින්න වතුර උතුරවන්නාක් මෙන් ද ඔබ ඉදිරියෙහි ජාතීන් කම්පා වන පිණිස ඔබේ බලය සතුරන්ට පෙන්වනු මැනව.</span></span> 
     </div> 
     <div class="q"> <span class="verse v2" data-usfm="ISA.64.2"><span class="content"> </span></span><span class="verse v3" data-usfm="ISA.64.3"><span class="label">3</span><span class="content">අප බලාපොරොත්තු නොවූ භයානක දේ එක් කලක ඔබ කළ විට කඳු ඔබ ඉදිරියේ බියෙන් කම්පා වුණේ ය.</span></span> 
     </div> 
     <div class="q"> <span class="verse v3" data-usfm="ISA.64.3"><span class="content"> </span></span><span class="verse v4" data-usfm="ISA.64.4"><span class="label">4</span><span class="content"> </span><span class="content">තමන් කෙරෙහි විශ්වාසය තබන අය උදෙසා මෙවැනි ක්‍රියා කරන දෙවි කෙනෙකු ගැන කනින් අසා තේරුම්ගත්, ඇසින් දුටු කෙනෙක් කිසි කලක නොසිටියේ ය.</span></span> 
     </div> 
     <div class="q"> <span class="verse v4" data-usfm="ISA.64.4"><span class="content"> </span></span><span class="verse v5" data-usfm="ISA.64.5"><span class="label">5</span><span class="content">දැහැමි ක්‍රියාවන් ප්‍රිය කරන, ඔබේ මාර්ගය මෙනෙහි කරන අයට ඔබ මඟපෙන්වන සේක;</span></span> 
     </div> 
     <div class="q2"> <span class="verse v5" data-usfm="ISA.64.5"><span class="content">අප පව් කළ විට ඔබ අප සමඟ කෝප වී සිටි සේක;</span></span> 
     </div> 
     <div class="q2"> <span class="verse v5" data-usfm="ISA.64.5"><span class="content">ඔබ කෝප වූ බැවින් අපි පුරාණයේ සිට පාපයෙහි ඇලී ගැලී සිටියෙමු.</span></span> 
     </div> 
     <div class="q2"> <span class="verse v5" data-usfm="ISA.64.5"><span class="content">අපට ගැළවීම ලැබේ ද?</span></span> 
     </div> 
     <div class="q"> <span class="verse v5" data-usfm="ISA.64.5"><span class="content"> </span></span><span class="verse v6" data-usfm="ISA.64.6"><span class="label">6</span><span class="content">අපි සියල්ලෝ ම අපවිත්‍ර ව සිටියෙමු;</span></span> 
     </div> 
     <div class="q2"> <span class="verse v6" data-usfm="ISA.64.6"><span class="content">අපේ සියලු දැහැමි ක්‍රියා කිළුටු වස්ත්‍ර වැනි ය.</span></span> 
     </div> 
     <div class="q2"> <span class="verse v6" data-usfm="ISA.64.6"><span class="content">අපි සියල්ලෝ ම ගහක කොළයක් මෙන් පර වී යන්නෙමු.</span></span> 
     </div> 
     <div class="q2"> <span class="verse v6" data-usfm="ISA.64.6"><span class="content">අප කරන අපරාධ නිසා සුළඟකින් මෙන් අප ගසාගෙන යයි.</span></span> 
     </div> 
     <div class="q"> <span class="verse v6" data-usfm="ISA.64.6"><span class="content"> </span></span><span class="verse v7" data-usfm="ISA.64.7"><span class="label">7</span><span class="content">ඔබට යාච්ඤා කරන කිසිවෙක් නැත.</span></span> 
     </div> 
     <div class="q2"> <span class="verse v7" data-usfm="ISA.64.7"><span class="content">ඔබේ පිහිට සොයන කිසිවෙක් නැත;</span></span> 
     </div> 
     <div class="q2"> <span class="verse v7" data-usfm="ISA.64.7"><span class="content">මන්ද, ඔබේ වත සඟවාගෙන අපේ පව් නිසා අපට අපරාධයන්ට ගොදුරු වීමට ඔබ ඉඩ හැර ඇත.</span></span> 
     </div> 
     <div class="q"> <span class="verse v7" data-usfm="ISA.64.7"><span class="content"> </span></span><span class="verse v8" data-usfm="ISA.64.8"><span class="label">8</span><span class="content">එහෙත් සමිඳුනි, ඔබ අපේ පියාණෝ ය.</span></span> 
     </div> 
     <div class="q2"> <span class="verse v8" data-usfm="ISA.64.8"><span class="content">අපි මැටි ය;</span></span> 
     </div> 
     <div class="q2"> <span class="verse v8" data-usfm="ISA.64.8"><span class="content">ඔබ අපේ කුඹල්කාරයාණෝ ය.</span></span> 
     </div> 
     <div class="q2"> <span class="verse v8" data-usfm="ISA.64.8"><span class="content">ඔබ අප නිර්මාණය කළ සේක.</span></span> 
     </div> 
     <div class="q"> <span class="verse v8" data-usfm="ISA.64.8"><span class="content"> </span></span><span class="verse v9" data-usfm="ISA.64.9"><span class="label">9</span><span class="content">සමිඳුනි, අප කෙරේ අධික ලෙස උදහස් නුවුව මැනව.</span></span> 
     </div> 
     <div class="q2"> <span class="verse v9" data-usfm="ISA.64.9"><span class="content">අපේ අපරාධ සදහට ම අමතක කළ මැනව.</span></span> 
     </div> 
     <div class="q2"> <span class="verse v9" data-usfm="ISA.64.9"><span class="content">අනේ බැලුව මැනව!</span></span> 
     </div> 
     <div class="q2"> <span class="verse v9" data-usfm="ISA.64.9"><span class="content">අපි සියල්ලෝ ම ඔබේ සෙනඟ ය.</span></span> 
     </div> 
     <div class="q"> <span class="verse v9" data-usfm="ISA.64.9"><span class="content"> </span></span><span class="verse v10" data-usfm="ISA.64.10"><span class="label">10</span><span class="content">ඔබේ ශුද්ධ නගරය පාළුකරයක් මෙන් වී ඇත.</span></span> 
     </div> 
     <div class="q2"> <span class="verse v10" data-usfm="ISA.64.10"><span class="content">ජෙරුසලම පාළු නටබුන් නගරයක් වී ඇත.</span></span> 
     </div> 
     <div class="q"> <span class="verse v10" data-usfm="ISA.64.10"><span class="content"> </span></span><span class="verse v11" data-usfm="ISA.64.11"><span class="label">11</span><span class="content">අපේ මුතුන්මිත්තන් ඔබට පැසසුම් පැවැත්වූ ස්ථානය වන අපේ අලංකාර දේව මාලිගාව ගිනිබත් වී ඇත.</span></span> 
     </div> 
     <div class="q"> <span class="verse v11" data-usfm="ISA.64.11"><span class="content">සියලු සුන්දර තැන් නටබුන් වී ඇත.</span></span> 
     </div> 
     <div class="q"> <span class="verse v11" data-usfm="ISA.64.11"><span class="content"> </span></span><span class="verse v12" data-usfm="ISA.64.12"><span class="label">12</span><span class="content">සමිඳුනි, මේ ගැන ඔබ කම්පා වන්නේ නැද් ද?</span></span> 
     </div> 
     <div class="q2"> <span class="verse v12" data-usfm="ISA.64.12"><span class="content">ඔබ නිශ්ශබ්ද ව සිට අප තද දුකට පමුණුවන සේක් ද?</span></span> 
     </div> 
    </div> 
   </div> 
  </div>
 </body>
</html>