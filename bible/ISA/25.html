<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch25" data-usfm="ISA.25">  
     <div class="s1"> <span class="heading"><b>ප්‍රශස්ති ගීයක්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.25.1"><span class="label">1</span><span class="content">සමිඳුනි, ඔබ මා දෙවිඳාණෝ ය.</span></span> 
     </div> 
     <div class="q2"> <span class="verse v1" data-usfm="ISA.25.1"><span class="content">ඔබේ නම ගෞරවයෙන් උසස් කොට පසසන්නෙමි.</span></span> 
     </div> 
     <div class="q2"> <span class="verse v1" data-usfm="ISA.25.1"><span class="content">ඔබ පුදුම දේ කර ඇත.</span></span> 
     </div> 
     <div class="q2"> <span class="verse v1" data-usfm="ISA.25.1"><span class="content">පෙර ඔබ අදහස් කළ දේ විශ්වාස ලෙස ද සැබෑ ලෙස ද ඔබ ඉටු කරන සේක.</span></span> 
     </div> 
     <div class="q"> <span class="verse v1" data-usfm="ISA.25.1"><span class="content"> </span></span><span class="verse v2" data-usfm="ISA.25.2"><span class="label">2</span><span class="content">ඔබ නගරය සුණු විසුණු කර බලකොටු නටබුන් ගොඩක් කළ සේක.</span></span> 
     </div> 
     <div class="q2"> <span class="verse v2" data-usfm="ISA.25.2"><span class="content">අපේ සතුරන් ගොඩනැඟුවා වූ මාලිගා සදහට ම විනාශ වී ගොස් ඇත.</span></span> 
     </div> 
     <div class="q2"> <span class="verse v2" data-usfm="ISA.25.2"><span class="content">ඒවා කවදාවත් යළි ඉදි නොකරනු ලැබේ.</span></span> 
     </div> 
     <div class="q"> <span class="verse v2" data-usfm="ISA.25.2"><span class="content"> </span></span><span class="verse v3" data-usfm="ISA.25.3"><span class="label">3</span><span class="content">බලවත් ජාතීන්ගේ සෙනඟ ඔබට ගෞරව කරති.</span></span> 
     </div> 
     <div class="q2"> <span class="verse v3" data-usfm="ISA.25.3"><span class="content">කුරිරු ජාතීන්ගේ නගර ඔබට බිය වෙයි.</span></span> 
     </div> 
     <div class="q"> <span class="verse v3" data-usfm="ISA.25.3"><span class="content"> </span></span><span class="verse v4" data-usfm="ISA.25.4"><span class="label">4</span><span class="content">දුගී අසරණ අයට ඔබ රැකවරණය වූ සේක;</span></span> 
     </div> 
     <div class="q2"> <span class="verse v4" data-usfm="ISA.25.4"><span class="content">කම්කටොලු ඇති කාලවල දී ඔවුන්ට බලකොටුවක් වූ සේක;</span></span> 
     </div> 
     <div class="q2"> <span class="verse v4" data-usfm="ISA.25.4"><span class="content">කුණාටුවේ දී ආරක්ෂාවත්, තද ග්‍රීෂ්මයේ දී සෙවණත් ඔබ ඔවුන්ට දුන් සේක.</span></span> 
     </div> 
     <div class="q"> <span class="verse v4" data-usfm="ISA.25.4"><span class="content"> </span></span><span class="verse v5" data-usfm="ISA.25.5"><span class="label">5</span><span class="content">නපුරු අය ශීත සෘතුවේ කුණාටුවක් මෙන් ද වියළි දේශයක නියඟයක් මෙන් ද ඔවුන්ට පහර දෙති.</span></span> 
     </div> 
     <div class="q2"> <span class="verse v5" data-usfm="ISA.25.5"><span class="content">එහෙත් සමිඳුනි, වලාකුළක් තද අවු රශ්මිය පහ කරන්නාක් මෙන් ඔබ අපේ සතුරන් ද නපුරු සෙනඟගේ කෑමොරගැසීම් ද නිහඬ කළ සේක.</span></span> 
     </div> 
     <div class="s1"> <span class="heading"><b>ජාතීන්ට මංගල භෝජනයක්</b></span> 
     </div> 
     <div class="p"> <span class="verse v5" data-usfm="ISA.25.5"><span class="content"> </span></span><span class="verse v6" data-usfm="ISA.25.6"><span class="label">6</span><span class="content">සියලු බලැති සමිඳාණන් වහන්සේ මේ සියොන් කන්ද මත සියලු ජාතීන් හට ඉස්තරම් මුද්‍රික පානයෙන් හා රසමසවුලින් යුත් මංගල භෝජනයක් සූදානම් කරන සේක. </span></span><span class="verse v7" data-usfm="ISA.25.7"><span class="label">7</span><span class="content">මෙහි දී උන් වහන්සේ සියලු ජාතීන් වසාගෙන පැවති දුක නමැති වලාකුළ පහකරන සේක. </span></span><span class="verse v8" data-usfm="ISA.25.8"><span class="label">8</span><span class="content">මහෝත්තම දෙවි ස්වාමීන් වහන්සේ මරණය සදහට ම විනාශ කරදමන සේක. සියලු මුහුණුවලින් කඳුළු පිසදමන සේක. ලොව මුළුල්ලේ තමන්ගේ සෙනඟට ඇති වී තිබෙන නින්දාව පහකරන සේක. මෙසේ වදාරන්නේ සමිඳාණන් වහන්සේ ම ය.</span></span> 
     </div> 
     <div class="p"> <span class="verse v8" data-usfm="ISA.25.8"><span class="content"> </span></span><span class="verse v9" data-usfm="ISA.25.9"><span class="label">9</span><span class="content">එසේ සිදු වූ විට සියලු දෙනා මෙසේ කියනු ඇත. “බලන්න, මේ අපේ දෙවියන් වහන්සේ ය; උන් වහන්සේ අප ගළවා ගන්න සේකැ යි බලාපොරොත්තුවෙන් සිටියෙමු. උන් වහන්සේ අපේ සමිඳාණන් වහන්සේ ය. උන් වහන්සේ අප ගළවාගත් බැවින් අපි ප්‍රීති සන්තෝෂ වන්නෙමු.”</span></span> 
     </div> 
     <div class="s1"> <span class="heading"><b>මෝවබ් දේශය දඬුවම් කරනු ලැබීම</b></span> 
     </div> 
     <div class="p"> <span class="verse v9" data-usfm="ISA.25.9"><span class="content"> </span></span><span class="verse v10" data-usfm="ISA.25.10"><span class="label">10</span><span class="content">සමිඳාණන් වහන්සේ සියොන් කන්ද ආරක්ෂා කරන සේක. එහෙත්, මෝවබ් සෙනඟ කසළ ගොඩේ පිදුරු මෙන් මඩිනු ලබන්නෝ ය. </span></span><span class="verse v11" data-usfm="ISA.25.11"><span class="label">11</span><span class="content">පීනන්නෙකු පිනන්නට අත් විදහන්නාක් මෙන් ඔව්හු තමන්ගේ අත් විදහා පාන්නෝ ය. එහෙත්, දෙවියන් වහන්සේ ඔවුන්ගේ උඩඟුකම නිසා දක්ෂතාව පහත් කරන සේක. එබැවින් ඔවුන්ගේ ප්‍රයත්න නිෂ්ඵල වනු ඇත. </span></span><span class="verse v12" data-usfm="ISA.25.12"><span class="label">12</span><span class="content">සමිඳාණන් වහන්සේ උස් පවුරු සමඟ මෝවබ්හි බලකොටු සිඳ බිඳදමන සේක. ඒවා දූවිල්ලෙහි හෙළාදමන සේක.</span></span> 
     </div> 
    </div> 
   </div> 
  </div>
 </body>
</html>