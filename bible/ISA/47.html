<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch47" data-usfm="ISA.47">  
     <div class="s1"> <span class="heading"><b>බබිලෝනිය කෙරේ විනිශ්චයය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.47.1"><span class="label">1</span><span class="content"> </span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.47.1"><span class="content">“කන්‍යාවක වැනි බබිලොන් දුව බැස අවුත් බිම දූවිල්ලේ හිඳගන්න.</span></span> 
     </div> 
     <div class="q2"> <span class="verse v1" data-usfm="ISA.47.1"><span class="content">බබිලොන් අඟන!</span></span> 
     </div> 
     <div class="q2"> <span class="verse v1" data-usfm="ISA.47.1"><span class="content">සිංහාසනයෙන් බැස අවුත් බිම හිඳගන්න.</span></span> 
     </div> 
     <div class="q2"> <span class="verse v1" data-usfm="ISA.47.1"><span class="content">තවත් නුඹ ‘සුමුදු සුවිනීත ලතාවකැ’යි කියනු නොලබන්නෙහි ය.</span></span> 
     </div> 
     <div class="q"> <span class="verse v1" data-usfm="ISA.47.1"><span class="content"> </span></span><span class="verse v2" data-usfm="ISA.47.2"><span class="label">2</span><span class="content">ඇඹරුම් ගල් ගෙන පිටි අඹරන්න.</span></span> 
     </div> 
     <div class="q2"> <span class="verse v2" data-usfm="ISA.47.2"><span class="content">මුහුණු වැස්ම ඉවත දමන්න.</span></span> 
     </div> 
     <div class="q2"> <span class="verse v2" data-usfm="ISA.47.2"><span class="content">උඩ සළුව ගලවාදමා, කකුල් නග්න ව තබාගෙන, ගංගාවලින් එගොඩ වී යන්න.</span></span> 
     </div> 
     <div class="q"> <span class="verse v2" data-usfm="ISA.47.2"><span class="content"> </span></span><span class="verse v3" data-usfm="ISA.47.3"><span class="label">3</span><span class="content">නුඹේ නග්න භාවය පෙනෙන්නේ ය;</span></span> 
     </div> 
     <div class="q2"> <span class="verse v3" data-usfm="ISA.47.3"><span class="content">නුඹේ ලජ්ජාව එළි වන්නේ ය.</span></span> 
     </div> 
     <div class="q2"> <span class="verse v3" data-usfm="ISA.47.3"><span class="content">මම පළිගන්නෙමි.</span></span> 
     </div> 
     <div class="q2"> <span class="verse v3" data-usfm="ISA.47.3"><span class="content">කිසිවෙකුට මා නතර කළ නොහැකි ය.</span></span> 
     </div> 
     <div class="q"> <span class="verse v3" data-usfm="ISA.47.3"><span class="content"> </span></span><span class="verse v4" data-usfm="ISA.47.4"><span class="label">4</span><span class="content">ඉශ්රායෙල්වරුන්ගේ සුවිශුද්ධ තැනැන් වහන්සේ අප නිදහස් කරන සේක.</span></span> 
     </div> 
     <div class="q2"> <span class="verse v4" data-usfm="ISA.47.4"><span class="content">එතුමාණන්ගේ නාමය සව් බලැති සමිඳාණෝ ය.</span></span> 
     </div> 
     <div class="q"> <span class="verse v4" data-usfm="ISA.47.4"><span class="content"> </span></span><span class="verse v5" data-usfm="ISA.47.5"><span class="label">5</span><span class="content">බබිලොන් අඟන නිශ්ශබ්ද ව අන්ධකාරයට ඇතුළු වන්න.</span></span> 
     </div> 
     <div class="q2"> <span class="verse v5" data-usfm="ISA.47.5"><span class="content">තවත් ‘නුඹ ජාතීන්ගේ රැජින ය’යි නොකියනු ලබන්නෙහි ය.</span></span> 
     </div> 
     <div class="q"> <span class="verse v5" data-usfm="ISA.47.5"><span class="content"> </span></span><span class="verse v6" data-usfm="ISA.47.6"><span class="label">6</span><span class="content">මම මාගේ සෙනඟ කෙරෙහි උදහස් වී, ඔවුන් මට අයිති නැති හැටියට සලකා නුඹ අතට පාවා දිනිමි.</span></span> 
     </div> 
     <div class="q2"> <span class="verse v6" data-usfm="ISA.47.6"><span class="content">නුඹ ඔවුන්ට කිසි ම අනුකම්පාවක් නොපෙන්වා, මහල්ලන්ට පවා ඉසිලිය නොහැකි බර පැටෙව්වෙහි ය.</span></span> 
     </div> 
     <div class="q"> <span class="verse v6" data-usfm="ISA.47.6"><span class="content"> </span></span><span class="verse v7" data-usfm="ISA.47.7"><span class="label">7</span><span class="content">නුඹ සැම කල්හි ම රැජිනක ව සිටිනු ඇතැ යි සිතා, මේ දේවල් සිතට ගත්තේ වත්, ඒවායේ ප්‍රතිඵල සිහි කෙළේ වත් නැත.</span></span> 
     </div> 
     <div class="q"> <span class="verse v7" data-usfm="ISA.47.7"><span class="content"> </span></span><span class="verse v8" data-usfm="ISA.47.8"><span class="label">8</span><span class="content"> </span><span class="content">‘සැප ජීවිකාවට ඇලුම් ව සුරක්ෂිත ව සිටිමි.</span></span> 
     </div> 
     <div class="q2"> <span class="verse v8" data-usfm="ISA.47.8"><span class="content">මට වඩා මහේශාක්‍ය කෙනෙක් නැත;</span></span> 
     </div> 
     <div class="q2"> <span class="verse v8" data-usfm="ISA.47.8"><span class="content">කිසි කලක දරුවන් නැති වී වියෝ දුකට පත් වූ කෙනෙක් හෝ වැන්දඹුවක් හෝ නොවන්නෙමි’යි තමන් තුළ සිතූ බබිලෝනිය, මෙයට සවන් දෙන්න.</span></span> 
     </div> 
     <div class="q"> <span class="verse v8" data-usfm="ISA.47.8"><span class="content"> </span></span><span class="verse v9" data-usfm="ISA.47.9"><span class="label">9</span><span class="content">මේ කරුණු දෙක ම එනම්, දරුවන් නැති වීම ද වැන්දඹුවක වීම ද එක දවසේ හදිසියේ ම නුඹට පැමිණෙන්නේ ය.</span></span> 
     </div> 
     <div class="q2"> <span class="verse v9" data-usfm="ISA.47.9"><span class="content">එය වැළැක්වීමට නුඹේ යන්ත්‍ර මන්ත්‍රවලින් හා සිව් සැට මායම්වලින් වැඩක් වන්නේ නැත.</span></span> 
     </div> 
     <div class="q"> <span class="verse v9" data-usfm="ISA.47.9"><span class="content"> </span></span><span class="verse v10" data-usfm="ISA.47.10"><span class="label">10</span><span class="content">නුඹ දුෂ්ටකමෙහි නිරත වී සිට කිසිවෙකු නුඹ නොදකිති යි සිතුවෙහි ය.</span></span> 
     </div> 
     <div class="q2"> <span class="verse v10" data-usfm="ISA.47.10"><span class="content">නුඹේ ප්‍රඥාව හා දැනුම නිසා නුඹ මුළා වී, ‘මට වඩා මහේශාක්‍ය කෙනෙක් නැතැ’යි කියාගත්තෙහි ය.</span></span> 
     </div> 
     <div class="q"> <span class="verse v10" data-usfm="ISA.47.10"><span class="content"> </span></span><span class="verse v11" data-usfm="ISA.47.11"><span class="label">11</span><span class="content">ඒ නිසා විපත්ති නුඹ පිට පැමිණෙන්නේ ය.</span></span> 
     </div> 
     <div class="q2"> <span class="verse v11" data-usfm="ISA.47.11"><span class="content">එය මන්ත්‍රයකින් නවත්වන්න නොහැකි ය.</span></span> 
     </div> 
     <div class="q2"> <span class="verse v11" data-usfm="ISA.47.11"><span class="content">නුඹට වළක්වන්න බැරි නාස්තියක් නුඹ පිට පැමිණෙන්නේ ය.</span></span> 
     </div> 
     <div class="q2"> <span class="verse v11" data-usfm="ISA.47.11"><span class="content">නුඹ නොසිතූ විරූ විනාශයක් හදිසියෙන් නුඹ පිට වැටෙන්නේ ය.</span></span> 
     </div> 
     <div class="q"> <span class="verse v11" data-usfm="ISA.47.11"><span class="content"> </span></span><span class="verse v12" data-usfm="ISA.47.12"><span class="label">12</span><span class="content">නුඹ තරුණ කාලයේ සිට ම වෙහෙස මහන්සි දරා, පුරුදුපුහුණු කළ නුඹේ මන්ත්‍ර හා මායම් භාවිත කරන්න.</span></span> 
     </div> 
     <div class="q2"> <span class="verse v12" data-usfm="ISA.47.12"><span class="content">සමහරවිට ඒවායින් නුඹට යම් වාසියක් ලැබෙනු ඇත.</span></span> 
     </div> 
     <div class="q2"> <span class="verse v12" data-usfm="ISA.47.12"><span class="content">සමහරවිට ඒවායින් නුඹේ සතුරන් බිය ගැන්විය හැක.</span></span> 
     </div> 
     <div class="q"> <span class="verse v12" data-usfm="ISA.47.12"><span class="content"> </span></span><span class="verse v13" data-usfm="ISA.47.13"><span class="label">13</span><span class="content">ඉතින් නක්ෂත්‍රකාරයෝ ද නැකත් බලන්නෝ ද අමාවක් දවස්වල දී ශුභ අශුභ කියන්නෝ ද ඉදිරියට පැමිණ නුඹට සිදු වන්න යන දෙයින් නුඹ ගළවා ගනිත් වා!</span></span> 
     </div> 
     <div class="q2"> <span class="verse v13" data-usfm="ISA.47.13"><span class="content">ඔවුන්ගේ අවවාද නුඹ ලැබූ නමුත්, ඒවායින් නුඹ වෙහෙසට පත් වී ඇත.</span></span> 
     </div> 
     <div class="q"> <span class="verse v13" data-usfm="ISA.47.13"><span class="content"> </span></span><span class="verse v14" data-usfm="ISA.47.14"><span class="label">14</span><span class="content">ඔව්හු ඉපනැලි මෙන් වන්නෝ ය;</span></span> 
     </div> 
     <div class="q2"> <span class="verse v14" data-usfm="ISA.47.14"><span class="content">ගින්න ඔවුන් දවන්නේ ය.</span></span> 
     </div> 
     <div class="q2"> <span class="verse v14" data-usfm="ISA.47.14"><span class="content">ගිනි දැල්ලේ බලයෙන් තමන් ම ගළවාගන්න ඔවුන්ට නොහැකි ය.</span></span> 
     </div> 
     <div class="q2"> <span class="verse v14" data-usfm="ISA.47.14"><span class="content">ඒ ගින්න වනාහි තපින පිණිස අඟුරු ගොඩක් වත්, ළං වී සිට උණුසුම ලබන පිණිස ගින්නක් වත් නොවන්නේ ය.</span></span> 
     </div> 
     <div class="q"> <span class="verse v14" data-usfm="ISA.47.14"><span class="content"> </span></span><span class="verse v15" data-usfm="ISA.47.15"><span class="label">15</span><span class="content">තරුණ කාලයේ සිට නුඹ පුහුණු වීමට වෙහෙස ගනිමින් ඇසුරු කළ මේ දෛවඥයන්ගේ අවවාදවලින් නුඹට කිසි වැඩක් සිදු නොවේ.</span></span> 
     </div> 
     <div class="q2"> <span class="verse v15" data-usfm="ISA.47.15"><span class="content">ඔව්හු නුඹ අත්හැරදමා වෙන අතක් බලා යන්නෝ ය.</span></span> 
     </div> 
     <div class="q2"> <span class="verse v15" data-usfm="ISA.47.15"><span class="content">නුඹ ගළවන්න කිසිවෙක් නොවෙති.”</span></span> 
     </div> 
    </div> 
   </div> 
  </div>
 </body>
</html>