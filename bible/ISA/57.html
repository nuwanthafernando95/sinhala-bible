<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch57" data-usfm="ISA.57">  
     <div class="s1"> <span class="heading"><b>පිළිම වන්දනාව හෙළා දැකීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.57.1"><span class="label">1</span><span class="content">ධර්මිෂ්ඨයා මිය යන්නේ ය, එහෙත් කිසිවෙක් එය සිතට නොගන්නේ ය.</span></span> 
     </div> 
     <div class="q2"> <span class="verse v1" data-usfm="ISA.57.1"><span class="content">බැතිමත්හු අභාවයට යති.</span></span> 
     </div> 
     <div class="q2"> <span class="verse v1" data-usfm="ISA.57.1"><span class="content">එහෙත් කිසිවෙක් එය තේරුම් නොගනිති.</span></span> 
     </div> 
     <div class="q2"> <span class="verse v1" data-usfm="ISA.57.1"><span class="content">මන්ද, විපත පැමිණෙන්න පෙර ඔව්හු ගෙනයනු ලබති.</span></span> 
     </div> 
     <div class="q"> <span class="verse v1" data-usfm="ISA.57.1"><span class="content"> </span></span><span class="verse v2" data-usfm="ISA.57.2"><span class="label">2</span><span class="content">අවංකකමින් ජීවත් වන අය මරණයේ දී ශාන්තියට පිවිස විවේක සුවයෙන් පසු වෙති.</span></span> 
     </div> 
     <div class="q"> <span class="verse v2" data-usfm="ISA.57.2"><span class="content"> </span></span><span class="verse v3" data-usfm="ISA.57.3"><span class="label">3</span><span class="content">එහෙත්, මායාකාරියගේ පුත්‍රයන් වන, පාරදාරිකයන්ගේත්, වේශ්‍යාවන්ගේත් වංශය වන නුඹලා, මෙහි පැමිණෙන්න.</span></span> 
     </div> 
     <div class="q"> <span class="verse v3" data-usfm="ISA.57.3"><span class="content"> </span></span><span class="verse v4" data-usfm="ISA.57.4"><span class="label">4</span><span class="content">නුඹලා කට අයා, දිව දික්කර, කවටකම් කරන්නේ කාට විරුද්ධ ව ද?</span></span> 
     </div> 
     <div class="q2"> <span class="verse v4" data-usfm="ISA.57.4"><span class="content">නුඹලා කැරලිකාරකමේ දරුවන් ද වංචනික වංශයක් ද නොවන්නහු ද?</span></span> 
     </div> 
     <div class="q"> <span class="verse v4" data-usfm="ISA.57.4"><span class="content"> </span></span><span class="verse v5" data-usfm="ISA.57.5"><span class="label">5</span><span class="content">ආලෝන ගස් අතරේත්, සියලුම අතු පතර ඇති ගස් යටත් නුඹලා කම් සැපෙහි යෙදෙන්නහු ය.</span></span> 
     </div> 
     <div class="q2"> <span class="verse v5" data-usfm="ISA.57.5"><span class="content">මිටියාවත්හි හා පර්වත විවරයන්හි නුඹලා දරුවන් පූජා කරන්නහු ය.</span></span> 
     </div> 
     <div class="q"> <span class="verse v5" data-usfm="ISA.57.5"><span class="content"> </span></span><span class="verse v6" data-usfm="ISA.57.6"><span class="label">6</span><span class="content">නමස්කාර කරන පිණිස නුඹලා මිටියාවතේ ගල් ගෙන ඒවාට පාන පූජා වගුරුවා, ආහාර පූජා කරන්නහු ය.</span></span> 
     </div> 
     <div class="q2"> <span class="verse v6" data-usfm="ISA.57.6"><span class="content">නුඹලා මේ දේවල් කරද්දී මම සතුටු වන්නෙම් ද?</span></span> 
     </div> 
     <div class="q"> <span class="verse v6" data-usfm="ISA.57.6"><span class="content"> </span></span><span class="verse v7" data-usfm="ISA.57.7"><span class="label">7</span><span class="content">නුඹලා පූජා ඔප්පු කරනු පිණිස උස් කඳුවලට ගොස් එහි කම් සැපෙහි යෙදෙන පිණිස යහන් පිළියෙළ කරන්නහු ය.</span></span> 
     </div> 
     <div class="q"> <span class="verse v7" data-usfm="ISA.57.7"><span class="content"> </span></span><span class="verse v8" data-usfm="ISA.57.8"><span class="label">8</span><span class="content">දොරටත්, උළුවස්සටත් පිටුපසින් නුඹලාගේ දේව පිළිම නුඹලා තබාගන්නහු ය.</span></span> 
     </div> 
     <div class="q2"> <span class="verse v8" data-usfm="ISA.57.8"><span class="content">නුඹලා මා අත් හැර, නුඹලාගේ ඇඳුම් ගලවා, කුලියට ලබා ගත් පෙම්වත් අය සමඟ විශාල යහන්වලට වී කම් සැපෙහි යෙදෙන්නහු ය.</span></span> 
     </div> 
     <div class="q"> <span class="verse v8" data-usfm="ISA.57.8"><span class="content"> </span></span><span class="verse v9" data-usfm="ISA.57.9"><span class="label">9</span><span class="content">නුඹලා සුවඳ ද්‍රව්‍ය ගාගෙන මොලෙක් දෙවියාට නමස්කාර කරන පිණිස යන්නහු ය.</span></span> 
     </div> 
     <div class="q2"> <span class="verse v9" data-usfm="ISA.57.9"><span class="content">නමස්කාර කිරීමට දෙවිවරුන් සොයාගන්න පිණිස නුඹලා පණිවුඩකාරයන් දස දෙස, පාතාල ලෝකයට පවා යවන්නහු ය.</span></span> 
     </div> 
     <div class="q"> <span class="verse v9" data-usfm="ISA.57.9"><span class="content"> </span></span><span class="verse v10" data-usfm="ISA.57.10"><span class="label">10</span><span class="content">අන් දෙවිවරුන් සොයාගැනීමටත් නුඹලා වෙහෙස වන්නහු ය.</span></span> 
     </div> 
     <div class="q2"> <span class="verse v10" data-usfm="ISA.57.10"><span class="content">එහෙත්, නුඹලාගේ සෙවීම අත්නාරින්නහු ය.</span></span> 
     </div> 
     <div class="q2"> <span class="verse v10" data-usfm="ISA.57.10"><span class="content">නුඹලා නව පණක් ලබාගත් බැවින් නුඹලා දුර්වල නොවන්නහු යයි සිතන්නහු ය.</span></span> 
     </div> 
     <div class="q"> <span class="verse v10" data-usfm="ISA.57.10"><span class="content"> </span></span><span class="verse v11" data-usfm="ISA.57.11"><span class="label">11</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v11" data-usfm="ISA.57.11"><span class="content">“නුඹලා බොරු කීවේත්, මා සහමුලින් ම අමතක කළේත් කවරෙකුට බියෙන් ද?</span></span> 
     </div> 
     <div class="q2"> <span class="verse v11" data-usfm="ISA.57.11"><span class="content">නුඹලා මට බිය නොවන්නේ මා බොහෝ කලක් නිශ්ශබ්ද ව සිටි නිසා ද?</span></span> 
     </div> 
     <div class="q"> <span class="verse v11" data-usfm="ISA.57.11"><span class="content"> </span></span><span class="verse v12" data-usfm="ISA.57.12"><span class="label">12</span><span class="content">නුඹලාගේ ඔය දැහැමිකමත්, නුඹලාගේ ක්‍රියාත් මම හෙළි කරන්නෙමි.</span></span> 
     </div> 
     <div class="q2"> <span class="verse v12" data-usfm="ISA.57.12"><span class="content">නුඹලාගේ දේව රූපවලින් නුඹලාට පිහිටක් නොවේ.</span></span> 
     </div> 
     <div class="q"> <span class="verse v12" data-usfm="ISA.57.12"><span class="content"> </span></span><span class="verse v13" data-usfm="ISA.57.13"><span class="label">13</span><span class="content">නුඹලා මොරගසන විට නුඹලා රැස්කරගත් ඒ දේව රූප නුඹලාට පිහිට වේ වා!</span></span> 
     </div> 
     <div class="q2"> <span class="verse v13" data-usfm="ISA.57.13"><span class="content">ඔව්හු සුළඟට ගසාගෙන යනු ලබති.</span></span> 
     </div> 
     <div class="q2"> <span class="verse v13" data-usfm="ISA.57.13"><span class="content">හුස්මකින් පහ ව යන්නෝ ය.</span></span> 
     </div> 
     <div class="q2"> <span class="verse v13" data-usfm="ISA.57.13"><span class="content">එහෙත්, මා කෙරෙහි විශ්වාස කරන අය දේශය අත් කරගෙන, මාගේ ශුද්ධ කන්ද උරුම කරගන්නෝ ය.”</span></span> 
     </div> 
     <div class="s1"> <span class="heading"><b>සුවසෙත දීමට දේව පොරොන්දුව</b></span> 
     </div> 
     <div class="p"> <span class="verse v13" data-usfm="ISA.57.13"><span class="content"> </span></span><span class="verse v14" data-usfm="ISA.57.14"><span class="label">14</span><span class="content">“මහා මඟක් සාදන්න;</span></span> 
     </div> 
     <div class="q2"> <span class="verse v14" data-usfm="ISA.57.14"><span class="content">මාගේ සෙනඟගේ බාධා ඉවත් කොට, මාර්ගය පහදා, සමතලා කර සූදානම් කරන්නැ”යි කියන හඬක් ඇසෙන්නේ ය.</span></span> 
     </div> 
     <div class="q"> <span class="verse v14" data-usfm="ISA.57.14"><span class="content"> </span></span><span class="verse v15" data-usfm="ISA.57.15"><span class="label">15</span><span class="content">උසස්, උදාර, සදාකාලික ශුද්ධ නාමය දරන තැනැන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v15" data-usfm="ISA.57.15"><span class="content">“යටහත් පහත් අය පණ ගන්වන පිණිසත්, තැළුණු බිඳුණු අයගේ සිත් ධෛර්යවත් කරන පිණිසත් මම උසස්, ශුද්ධස්ථානයේ වාසය කරන අතර, යටහත් පහත්, තැළුණු බිඳුණු සිත් ඇති අය සමඟ ද වාසය කරමි.</span></span> 
     </div> 
     <div class="q"> <span class="verse v15" data-usfm="ISA.57.15"><span class="content"> </span></span><span class="verse v16" data-usfm="ISA.57.16"><span class="label">16</span><span class="content">මා කෙරෙන් ජීවනදායක ආත්මය නික්මෙන බැවින්, මා ජීවන හුස්ම මවා ඇති බැවින් මා තවදුරටත් මාගේ සෙනඟ සමඟ විවාද කරන්නේ වත්, සෑම කල් ම උදහස් වී සිටින්නේ වත් නැත.</span></span> 
     </div> 
     <div class="q"> <span class="verse v16" data-usfm="ISA.57.16"><span class="content"> </span></span><span class="verse v17" data-usfm="ISA.57.17"><span class="label">17</span><span class="content">ඔවුන්ගේ තණ්හාව හා වරද නිසා මම උදහස් වීමි.</span></span> 
     </div> 
     <div class="q2"> <span class="verse v17" data-usfm="ISA.57.17"><span class="content">ඒ නිසා මාගේ කෝපයෙන් මම ඔවුන්ට දඬුවම් කොට, ඔවුන් අත්හළෙමි.</span></span> 
     </div> 
     <div class="q2"> <span class="verse v17" data-usfm="ISA.57.17"><span class="content">එහෙත්, ඔව්හු මුරණ්ඩු ව, හිතුමතේ ජීවත් වූ හ.</span></span> 
     </div> 
     <div class="q"> <span class="verse v17" data-usfm="ISA.57.17"><span class="content"> </span></span><span class="verse v18" data-usfm="ISA.57.18"><span class="label">18</span><span class="content">ඔවුන් ක්‍රියා කර ඇති අන්දම මම දිටිමි.</span></span> 
     </div> 
     <div class="q2"> <span class="verse v18" data-usfm="ISA.57.18"><span class="content">එහෙත්, මම ඔවුන්ට සුවය දෙමි.</span></span> 
     </div> 
     <div class="q2"> <span class="verse v18" data-usfm="ISA.57.18"><span class="content">මම ඔවුන්ට මඟපෙන්වා, පිහිට වී, ශෝක වන්නන් සිනා රැල්ලෙන් සනසන්නෙමි.</span></span> 
     </div> 
     <div class="q"> <span class="verse v18" data-usfm="ISA.57.18"><span class="content"> </span></span><span class="verse v19" data-usfm="ISA.57.19"><span class="label">19</span><span class="content"> </span><span class="content">ළඟ හෝ දුර හෝ වේ වා, සියලු දෙනාට, ‘ශාන්ති වේ වා! ශාන්ති වේ වා!</span></span> 
     </div> 
     <div class="q2"> <span class="verse v19" data-usfm="ISA.57.19"><span class="content">මම ඔවුන්ට සුවය දෙමි’යි සමිඳාණන් වන මම කියමි.</span></span> 
     </div> 
     <div class="q"> <span class="verse v19" data-usfm="ISA.57.19"><span class="content"> </span></span><span class="verse v20" data-usfm="ISA.57.20"><span class="label">20</span><span class="content">එහෙත්, දුෂ්ටයෝ වනාහි කැළඹී ඇති කුණු කසළ සෝදාගෙන, ගොඩට නොනැවතී ගලා එන, රළ පතර ඇති මුහුද හා සමාන වෙති.</span></span> 
     </div> 
     <div class="q"> <span class="verse v20" data-usfm="ISA.57.20"><span class="content"> </span></span><span class="verse v21" data-usfm="ISA.57.21"><span class="label">21</span><span class="content"> </span><span class="content">‘දුෂ්ටයන්ට ශාන්තියක් නැතැ’යි මාගේ දෙවිඳාණෝ වදාරන සේක.”</span></span> 
     </div> 
    </div> 
   </div> 
  </div>
 </body>
</html>