<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch44" data-usfm="ISA.44">  
     <div class="s1"> <span class="heading"><b>සමිඳාණන් වහන්සේ එක ම දෙවියන් වහන්සේ ය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.44.1"><span class="label">1</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v1" data-usfm="ISA.44.1"><span class="content">“මාගේ තෝරාගත් සෙනඟ වන, ජාකොබ්ගේ පරපුරෙන් පැවත එන, මාගේ සේවක ඉශ්රායෙල් ජනයෙනි, දැන් සවන් දෙන්න.</span></span> 
     </div> 
     <div class="q"> <span class="verse v1" data-usfm="ISA.44.1"><span class="content"> </span></span><span class="verse v2" data-usfm="ISA.44.2"><span class="label">2</span><span class="content">නුඹලා මැවූ සමිඳාණන් වහන්සේ මම ය.</span></span> 
     </div> 
     <div class="q2"> <span class="verse v2" data-usfm="ISA.44.2"><span class="content">උපන් දා සිට ම මම නුඹලාට උපකාර කෙළෙමි.</span></span> 
     </div> 
     <div class="q2"> <span class="verse v2" data-usfm="ISA.44.2"><span class="content">බිය නොවන්න.</span></span> 
     </div> 
     <div class="q2"> <span class="verse v2" data-usfm="ISA.44.2"><span class="content">නුඹලා මාගේ සේවකයෝ ය.</span></span> 
     </div> 
     <div class="q2"> <span class="verse v2" data-usfm="ISA.44.2"><span class="content">මා තෝරාගත්, මා ප්‍රේම කරන, මාගේ සෙනඟ ය.</span></span> 
     </div> 
     <div class="q"> <span class="verse v2" data-usfm="ISA.44.2"><span class="content"> </span></span><span class="verse v3" data-usfm="ISA.44.3"><span class="label">3</span><span class="content">වියළි දේශයට මම වතුර දෙන්නෙමි;</span></span> 
     </div> 
     <div class="q2"> <span class="verse v3" data-usfm="ISA.44.3"><span class="content">කාන්තාරයේ ඇල දොළවල් ගලා යන්න සලස්වන්නෙමි.</span></span> 
     </div> 
     <div class="q2"> <span class="verse v3" data-usfm="ISA.44.3"><span class="content">නුඹලාගේ දරුවන් කෙරෙහි මාගේ ආත්මානුභාවය ද නුඹලාගේ වංශය කෙරෙහි මාගේ ආශීර්වාදය ද මම වගුරුවන්නෙමි.</span></span> 
     </div> 
     <div class="q"> <span class="verse v3" data-usfm="ISA.44.3"><span class="content"> </span></span><span class="verse v4" data-usfm="ISA.44.4"><span class="label">4</span><span class="content">ඔව්හු වතුර අසල වැඩෙන තණ කොළ මෙන් ද දිය ඔයවල් ළඟ වැඩෙන බට ගස් මෙන් ද සඵල වන්නෝ ය.</span></span> 
     </div> 
     <div class="q"> <span class="verse v4" data-usfm="ISA.44.4"><span class="content"> </span></span><span class="verse v5" data-usfm="ISA.44.5"><span class="label">5</span><span class="content">සෙනඟ අතරෙන් එක් කෙනෙකු, ‘මා සමිඳාණන් ය’යි කියනු ඇත.</span></span> 
     </div> 
     <div class="q2"> <span class="verse v5" data-usfm="ISA.44.5"><span class="content">තව කෙනෙකු, ‘මා ඉශ්රායෙල් සෙනඟට සම්බන්ධ ය’යි කියනු ඇත.</span></span> 
     </div> 
     <div class="q2"> <span class="verse v5" data-usfm="ISA.44.5"><span class="content">තව කෙනෙකු, තමාගේ අතේ සමිඳුන්ගේ නම කොටාගෙන,</span></span> 
     </div> 
     <div class="q2"> <span class="verse v5" data-usfm="ISA.44.5"><span class="content">තමාත් ‘දෙවිඳුන්ගේ සෙනඟට අයිති ය’යි කියනු ඇත.</span></span> 
     </div> 
     <div class="q"> <span class="verse v5" data-usfm="ISA.44.5"><span class="content"> </span></span><span class="verse v6" data-usfm="ISA.44.6"><span class="label">6</span><span class="content"> </span><span class="content">ඉශ්රායෙල් රජු ද එහි මිදුම්කාරයාණන් ද වන සව් බලැති සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v6" data-usfm="ISA.44.6"><span class="content">“මම ආරම්භයත්, අවසානයත් වන්නෙමි;</span></span> 
     </div> 
     <div class="q2"> <span class="verse v6" data-usfm="ISA.44.6"><span class="content">මා හැර අන් දෙවි කෙනෙක් නැත.</span></span> 
     </div> 
     <div class="q"> <span class="verse v6" data-usfm="ISA.44.6"><span class="content"> </span></span><span class="verse v7" data-usfm="ISA.44.7"><span class="label">7</span><span class="content">මා හා සමාන කෙනෙක් ඇත්නම්, මා හමුවේ එය කියත් වා!</span></span> 
     </div> 
     <div class="q2"> <span class="verse v7" data-usfm="ISA.44.7"><span class="content">පටන්ගැන්මේ සිට අග දක්වා සිදු වන දේ පැහැදිලි ලෙස කියන්න හැකි කිසිවෙක් සිටිත් ද?</span></span> 
     </div> 
     <div class="q"> <span class="verse v7" data-usfm="ISA.44.7"><span class="content"> </span></span><span class="verse v8" data-usfm="ISA.44.8"><span class="label">8</span><span class="content">මාගේ සෙනඟෙනි, බිය නොවන්න;</span></span> 
     </div> 
     <div class="q2"> <span class="verse v8" data-usfm="ISA.44.8"><span class="content">තැති නොගන්න.</span></span> 
     </div> 
     <div class="q2"> <span class="verse v8" data-usfm="ISA.44.8"><span class="content">පුරාණයේ සිට අද දක්වා සිදු වන්නට යන දේ කල්තියා මා ප්‍රකාශ කළ බව නුඹලා දන්නහු ය.</span></span> 
     </div> 
     <div class="q2"> <span class="verse v8" data-usfm="ISA.44.8"><span class="content">නුඹලා මාගේ සාක්ෂිකාරයෝ ය;</span></span> 
     </div> 
     <div class="q2"> <span class="verse v8" data-usfm="ISA.44.8"><span class="content">වෙන දෙවි කෙනෙක් සිටිත් ද?</span></span> 
     </div> 
     <div class="q2"> <span class="verse v8" data-usfm="ISA.44.8"><span class="content">පර්වතයක් වන බලවත් අන් දෙවි කෙනෙකු ගැන අසා ඇද් ද? නැත.”</span></span> 
     </div> 
     <div class="s1"> <span class="heading"><b>රූප වන්දනාවේ නිෂ්ඵල බව</b></span> 
     </div> 
     <div class="p"> <span class="verse v8" data-usfm="ISA.44.8"><span class="content"> </span></span><span class="verse v9" data-usfm="ISA.44.9"><span class="label">9</span><span class="content">පිළිම සාදන සියල්ලෝ චපලයෝ ය. ඔවුන් උසස් කොට සලකන දෙවිවරු වැදගැම්මකට නැත. ඒ දෙවිවරුන් නමදින සියල්ලෝ අන්ධ ය, අඥාන ය. ඔව්හු නින්දාවට පැමිණෙන්නෝ ය. </span></span><span class="verse v10" data-usfm="ISA.44.10"><span class="label">10</span><span class="content">දෙවි කෙනෙකු වශයෙන් නැමදීමට ලෝහ පිළිමයක් වාත්තු කිරීම නිෂ්ඵල ය. </span></span><span class="verse v11" data-usfm="ISA.44.11"><span class="label">11</span><span class="content">එයට නමස්කාර කරන සියල්ලෝ නින්දාවට පැමිණෙන්නෝ ය. පිළිම සාදන කම්කරුවෝ සාමාන්‍ය මනුෂ්‍යයෝ ය. ඊට වැඩි දෙයක් ඔවුන්ට නැත. ඔව්හු නඩු විනිශ්චයය සඳහා ඉදිරිපත් වෙත් වා. ඔව්හු බිය වී, නින්දා ලබති.</span></span> 
     </div> 
     <div class="p"> <span class="verse v11" data-usfm="ISA.44.11"><span class="content"> </span></span><span class="verse v12" data-usfm="ISA.44.12"><span class="label">12</span><span class="content">ආචාරියා ලෝහයක් ගෙන එය ගිනියම් කොට තමාගේ බලවත් අතින් මිටියක් ගෙන, එය තළා හැඩගසන්නේ ය. එසේ කිරීමෙන්, සාපිපාසයටත්, වෙහෙසටත් පත් වී ඔහු දුර්වල වන්නේ ය.</span></span> 
     </div> 
     <div class="p"> <span class="verse v12" data-usfm="ISA.44.12"><span class="content"> </span></span><span class="verse v13" data-usfm="ISA.44.13"><span class="label">13</span><span class="content">වඩුවා නූලක් ගසා, අඳින කටුවකින් ඒක සලකුණු කර, යතුවලින් යතුගා, කවකටුවෙන් සලකුණු කොට, ගෙදර වාසය කරන පිණිස මනුෂ්‍යයෙකුගේ රූපයේ හැටියටත්, මනුෂ්‍යයෙකුගේ ශෝභනකමේ ප්‍රකාරයටත් ඒක සාදන්නේ ය. </span></span><span class="verse v14" data-usfm="ISA.44.14"><span class="label">14</span><span class="content">මේ රූපය නෙළීම සඳහා ඔහු කිහිරි ගසක් කපා ගන්නේ ය. එසේ නැත්නම්, වනයෙන් තීර්සා ගසක් හෝ ආලෝන ගසක් හෝ තෝරාගෙන එය වනයේ වැඩෙන්න ඉඩ හරින්නේ ය. එසේත් නැත්නම්, දේවදාර ගසක් සිටුවා එය ජලයෙන් පෝෂණය කරන්නේ ය. </span></span><span class="verse v15" data-usfm="ISA.44.15"><span class="label">15</span><span class="content">එය වැඩුණු විට ගසෙන් කොටසක් ගිනි දැල්වීම පිණිස යොදාගන්නේ ය. ඒ කොටසෙන් ගිනි තපින්නේ ය; එය පත්තු කොට රොටි ද පුළුස්සන්නේ ය. ඉතිරි කොටසින් ඔහු දේව රූපයක් නෙළා ගෙන ඊට නමස්කාර කරන්නේ ය; ඊට වැඳ වැටෙන්නේ ය. </span></span><span class="verse v16" data-usfm="ISA.44.16"><span class="label">16</span><span class="content">ලී කොටයකින් ඔහු ගින්නක් දල්වාගෙන, කෑම උයාගෙන වළඳා තෘප්තියට පැමිණෙන්නේ ය. ඔහු ගිනි තපිමින්, “මට හරි සනීප යි, මේක කදිම ගින්නකැ”යි කියන්නේ ය. </span></span><span class="verse v17" data-usfm="ISA.44.17"><span class="label">17</span><span class="content">ඉතිරි ලී කෑල්ලෙන් ඔහු දේව රූපයක් නෙළාගන්නේ ය. ඔහු වැඳ වැටී එයට නමස්කාර කරන්නේ ය. ඔහු එයට යාච්ඤා කරමින්, “ඔබ මාගේ දෙවි තුමා ය. මා ගැළෙව්ව මැනව”යි කියන්නේ ය.</span></span> 
     </div> 
     <div class="p"> <span class="verse v17" data-usfm="ISA.44.17"><span class="content"> </span></span><span class="verse v18" data-usfm="ISA.44.18"><span class="label">18</span><span class="content">එවැනි අයට ඔවුන් කරන අමන ක්‍රියාව දැනගන්නට තරම් සිහි කල්පනාවක් නැත. සැබෑ දේ කුමක් දැ යි දැනගැනීමට වත්, තේරුම්ගැනීමට වත් නොහැකි වන පරිදි ඔවුන්ගේ ඇස් ද සිත් ද වැසී ඇත. </span></span><span class="verse v19" data-usfm="ISA.44.19"><span class="label">19</span><span class="content">තමා එක ම ලීයක කොටසකින් දර ලබාගෙන, රොටි පුළුස්සා, මස් බැද කන බවත්, ඉතිරි කොටසින් පිළිකුල් දේව රූපයක් කපාගෙන ලී කඳකට නමස්කාර කරන බවත් දැනගන්නට ඔවුන්ට තේරුමක් නැත.</span></span> 
     </div> 
     <div class="p"> <span class="verse v19" data-usfm="ISA.44.19"><span class="content"> </span></span><span class="verse v20" data-usfm="ISA.44.20"><span class="label">20</span><span class="content">ඔහු කරන දේ ගඟට ඉණි කැපීමක් වැන්න. ඔහු රැවටී, මුළා වී සිටින බැවින්, ඔහු අතින් අල්ලාගෙන සිටි දේව රූපය කිසි සේත් දෙවි කෙනෙකු නොවන බව ඔහුට තේරුම්ගත නොහැකි ය.</span></span> 
     </div> 
     <div class="s1"> <span class="heading"><b>මැවුම්කාර ගැළවුම්කාර සමිඳාණන් වහන්සේ</b></span> 
     </div> 
     <div class="q"> <span class="verse v20" data-usfm="ISA.44.20"><span class="content"> </span></span><span class="verse v21" data-usfm="ISA.44.21"><span class="label">21</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v21" data-usfm="ISA.44.21"><span class="content">“ජාකොබ් වංශයෙනි, ඉශ්රායෙල්වරුනි, මේ දේවල් සිහි කරන්න.</span></span> 
     </div> 
     <div class="q2"> <span class="verse v21" data-usfm="ISA.44.21"><span class="content">නුඹලා මාගේ සේවකයා බව මතක තබාගන්න.</span></span> 
     </div> 
     <div class="q2"> <span class="verse v21" data-usfm="ISA.44.21"><span class="content">මා නුඹලා මැව්වේ මාගේ සේවකයා වන පිණිස ය.</span></span> 
     </div> 
     <div class="q2"> <span class="verse v21" data-usfm="ISA.44.21"><span class="content">කිසි කලෙක මම නුඹලා අමතක නොකරන්නෙමි.</span></span> 
     </div> 
     <div class="q"> <span class="verse v21" data-usfm="ISA.44.21"><span class="content"> </span></span><span class="verse v22" data-usfm="ISA.44.22"><span class="label">22</span><span class="content">මම නුඹලාගේ වැරදි වලාකුළක් මෙන් ද, නුඹලාගේ පව් මීදුමක් මෙන් ද පහකර දැමුවෙමි.</span></span> 
     </div> 
     <div class="q2"> <span class="verse v22" data-usfm="ISA.44.22"><span class="content">නුඹලා ගළවන දෙවිඳුන් මා වන බැවින් මා වෙත හැරී එන්න.</span></span> 
     </div> 
     <div class="q"> <span class="verse v22" data-usfm="ISA.44.22"><span class="content"> </span></span><span class="verse v23" data-usfm="ISA.44.23"><span class="label">23</span><span class="content">ස්වර්ගයෙනි, ගී ගයන්න;</span></span> 
     </div> 
     <div class="q2"> <span class="verse v23" data-usfm="ISA.44.23"><span class="content">පොළොවේ ගැඹුරු තැන්, හඬ නඟන්න.</span></span> 
     </div> 
     <div class="q2"> <span class="verse v23" data-usfm="ISA.44.23"><span class="content">කඳු ද වනය ද එහි සියලු දේ ද ප්‍රීති ශබ්ද නඟන්න.</span></span> 
     </div> 
     <div class="q2"> <span class="verse v23" data-usfm="ISA.44.23"><span class="content">මන්ද, සමිඳාණෝ, ඉශ්රායෙල් නම් සිය සෙනඟ ගළවාගෙන, සිය මහිමතාව ප්‍රකාශ කළ සේක.</span></span> 
     </div> 
     <div class="q"> <span class="verse v23" data-usfm="ISA.44.23"><span class="content"> </span></span><span class="verse v24" data-usfm="ISA.44.24"><span class="label">24</span><span class="content">නුඹේ මැවුම්කාරයාත්, ගැළවුම්කාරයාත් වන සමිඳාණෝ මම ය.</span></span> 
     </div> 
     <div class="q2"> <span class="verse v24" data-usfm="ISA.44.24"><span class="content">සියල්ලේ මැවුම්කාරයාණන් වන සමිඳාණෝ මම ය.</span></span> 
     </div> 
     <div class="q2"> <span class="verse v24" data-usfm="ISA.44.24"><span class="content">අහස විදහා මැව්වේත්, මම ය.</span></span> 
     </div> 
     <div class="q2"> <span class="verse v24" data-usfm="ISA.44.24"><span class="content">මා පොළොව මැවූ විට කිසිවෙකුගේ උදව්වක් මට වුවමනා නො වී ය.</span></span> 
     </div> 
     <div class="q"> <span class="verse v24" data-usfm="ISA.44.24"><span class="content"> </span></span><span class="verse v25" data-usfm="ISA.44.25"><span class="label">25</span><span class="content"> </span><span class="content">ශාස්ත්‍රකාරයන් මෝඩයන් කරවන්නේත්, පේන කියන්නන් උමතු කරවන්නේත් මම ය.</span></span> 
     </div> 
     <div class="q2"> <span class="verse v25" data-usfm="ISA.44.25"><span class="content">පණ්ඩිතයන්ගේ වදන් ප්‍රතික්ෂේප කරන්නේත්, ඔවුන්ගේ දැනුම මෝඩකම බව පෙන්වා දෙන්නේත් මම ය.</span></span> 
     </div> 
     <div class="q"> <span class="verse v25" data-usfm="ISA.44.25"><span class="content"> </span></span><span class="verse v26" data-usfm="ISA.44.26"><span class="label">26</span><span class="content">මාගේ සේවකයා ප්‍රකාශයක් කළ විට, මාගේ අදහස් දන්වන පිණිස දූතයෙකු එවූ විට ඒවා ඉෂ්ට වන්න සලස්වන්නේත් මම ය.</span></span> 
     </div> 
     <div class="q2"> <span class="verse v26" data-usfm="ISA.44.26"><span class="content">ජෙරුසලමට කතා කොට එහි සෙනඟ නැවතත් ප්‍රාණවත් කරන බවත්, ජුදා නගරවලට කතා කොට, නටබුන් වූ නගර නැවත ගොඩනඟන බවත් කියන්නේ මම ය.</span></span> 
     </div> 
     <div class="q"> <span class="verse v26" data-usfm="ISA.44.26"><span class="content"> </span></span><span class="verse v27" data-usfm="ISA.44.27"><span class="label">27</span><span class="content">මාගේ වචනයේ බලයෙන් මුහුද වියළී යන්නේ ය.</span></span> 
     </div> 
     <div class="q2"> <span class="verse v27" data-usfm="ISA.44.27"><span class="content">‘වියළී යව’යි මුහුදට අණ කරන්නේත් මම ය.</span></span> 
     </div> 
     <div class="q"> <span class="verse v27" data-usfm="ISA.44.27"><span class="content"> </span></span><span class="verse v28" data-usfm="ISA.44.28"><span class="label">28</span><span class="content"> </span><span class="content">සයිරස්ට කතා කොට, ‘නුඹ මාගේ එඬේරා වන්නෙහි ය;</span></span> 
     </div> 
     <div class="q2"> <span class="verse v28" data-usfm="ISA.44.28"><span class="content">මාගේ අදහස් නුඹ ඉටු කරන්නෙහි ය.</span></span> 
     </div> 
     <div class="q2"> <span class="verse v28" data-usfm="ISA.44.28"><span class="content">ජෙරුසලම නැවත ගොඩනඟන්නත්, දේව මාලිගාවේ අත්තිවාරම් දමන්නත් නුඹ නියම කරන්නෙහි ය’යි කියන්නේත් මම ය.”</span></span> 
     </div> 
    </div> 
   </div> 
  </div>
 </body>
</html>