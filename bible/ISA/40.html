<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch40" data-usfm="ISA.40">  
     <div class="s1"> <span class="heading"><b>බලාපොරොත්තුවේ වදන්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.40.1"><span class="label">1</span><span class="content">“ සනසන්න, මාගේ සෙනඟ සනසන්නැ”යි ඔබේ දෙවිඳාණෝ වදාරන සේක.</span></span> 
     </div> 
     <div class="q"> <span class="verse v1" data-usfm="ISA.40.1"><span class="content"> </span></span><span class="verse v2" data-usfm="ISA.40.2"><span class="label">2</span><span class="content">“කරුණාවෙන් ජෙරුසලම් වැසියන්ට කතා කරන්න;</span></span> 
     </div> 
     <div class="q2"> <span class="verse v2" data-usfm="ISA.40.2"><span class="content">හඬ නඟා ඔවුන්ට මෙසේ කියන්න: ඔවුන්ගේ වහල්කමේ කාලය දැන් ඉවර වී ඇත;</span></span> 
     </div> 
     <div class="q2"> <span class="verse v2" data-usfm="ISA.40.2"><span class="content">පව් කමාව ඔවුන්ට ලැබී ඇත.</span></span> 
     </div> 
     <div class="q2"> <span class="verse v2" data-usfm="ISA.40.2"><span class="content">සියලු පව්වලට දඬුවම දෙගුණය බැගින් සමිඳුන්ගේ හස්තයෙන් ම ඔවුන්ට ලැබී ඇත.”</span></span> 
     </div> 
     <div class="q"> <span class="verse v2" data-usfm="ISA.40.2"><span class="content"> </span></span><span class="verse v3" data-usfm="ISA.40.3"><span class="label">3</span><span class="content"> </span><span class="content"> </span><span class="content">මෙසේ කියන හඬට සවන් දෙන්න:</span></span> 
     </div> 
     <div class="q2"> <span class="verse v3" data-usfm="ISA.40.3"><span class="content">“වනාන්තරයේ සමිඳුන් හට මාවතක් එළි කරන්න;</span></span> 
     </div> 
     <div class="q2"> <span class="verse v3" data-usfm="ISA.40.3"><span class="content">පාළුකරයේ අපේ දෙවිඳුන් හට මහ පාරක් සාදන්න.</span></span> 
     </div> 
     <div class="q"> <span class="verse v3" data-usfm="ISA.40.3"><span class="content"> </span></span><span class="verse v4" data-usfm="ISA.40.4"><span class="label">4</span><span class="content">සියලු මිටියාවත් පුරවනු ලබන්නේ ය;</span></span> 
     </div> 
     <div class="q2"> <span class="verse v4" data-usfm="ISA.40.4"><span class="content">සියලු කඳු හෙල් කපා පහත් කරනු ලබන්නේ ය;</span></span> 
     </div> 
     <div class="q2"> <span class="verse v4" data-usfm="ISA.40.4"><span class="content">සියලු හෙල් සමතලා කරනු ලබන්නේ ය;</span></span> 
     </div> 
     <div class="q2"> <span class="verse v4" data-usfm="ISA.40.4"><span class="content">රළු තැන් සුමුදු කරනු ලබන්නේ ය;</span></span> 
     </div> 
     <div class="q"> <span class="verse v4" data-usfm="ISA.40.4"><span class="content"> </span></span><span class="verse v5" data-usfm="ISA.40.5"><span class="label">5</span><span class="content">සමිඳුන්ගේ තේජාලංකාරය එවිට එළිදරව් වන්නේ ය.</span></span> 
     </div> 
     <div class="q2"> <span class="verse v5" data-usfm="ISA.40.5"><span class="content">සකල මිනිස් වර්ගයා එය නරඹන්නෝ ය.</span></span> 
     </div> 
     <div class="q2"> <span class="verse v5" data-usfm="ISA.40.5"><span class="content">මෙසේ වදාළේ සමිඳාණෝ ම ය.”</span></span> 
     </div> 
     <div class="q"> <span class="verse v5" data-usfm="ISA.40.5"><span class="content"> </span></span><span class="verse v6" data-usfm="ISA.40.6"><span class="label">6</span><span class="content"> </span><span class="content">“පණිවුඩයක් ප්‍රකාශ කරන්නැ”යි හඬක් කී ය.</span></span> 
     </div> 
     <div class="q2"> <span class="verse v6" data-usfm="ISA.40.6"><span class="content">“කුමන පණිවුඩයක් ප්‍රකාශ කරම් දැ”යි මම ඇසීමි.</span></span> 
     </div> 
     <div class="q2"> <span class="verse v6" data-usfm="ISA.40.6"><span class="content">“සකල මිනිස් වර්ගයා තණ කොළ හා සමාන වෙති;</span></span> 
     </div> 
     <div class="q2"> <span class="verse v6" data-usfm="ISA.40.6"><span class="content">ඔහුගේ සුන්දරතාව වන මල් මෙන් පහ වී යයි.</span></span> 
     </div> 
     <div class="q"> <span class="verse v6" data-usfm="ISA.40.6"><span class="content"> </span></span><span class="verse v7" data-usfm="ISA.40.7"><span class="label">7</span><span class="content">සමිඳුන්ගේ හුස්ම වැදුණ විට තණ කොළ වියළී යයි;</span></span> 
     </div> 
     <div class="q2"> <span class="verse v7" data-usfm="ISA.40.7"><span class="content">මල් පර වෙයි.</span></span> 
     </div> 
     <div class="q2"> <span class="verse v7" data-usfm="ISA.40.7"><span class="content">මිනිස් වර්ගයා ඒ තණ කොළ හා සමාන ය.</span></span> 
     </div> 
     <div class="q"> <span class="verse v7" data-usfm="ISA.40.7"><span class="content"> </span></span><span class="verse v8" data-usfm="ISA.40.8"><span class="label">8</span><span class="content">තණ කොළ වියළෙයි;</span></span> 
     </div> 
     <div class="q2"> <span class="verse v8" data-usfm="ISA.40.8"><span class="content">මල් පර වෙයි.</span></span> 
     </div> 
     <div class="q2"> <span class="verse v8" data-usfm="ISA.40.8"><span class="content">එහෙත්, අපේ දෙවිඳුන්ගේ වචනය සදහට ම පවතියි.”</span></span> 
     </div> 
     <div class="q"> <span class="verse v8" data-usfm="ISA.40.8"><span class="content"> </span></span><span class="verse v9" data-usfm="ISA.40.9"><span class="label">9</span><span class="content">සියොන්ට සුබ ආරංචිය ගෙනෙන දූතයාණෙනි, උස් කන්දට නඟින්න;</span></span> 
     </div> 
     <div class="q2"> <span class="verse v9" data-usfm="ISA.40.9"><span class="content">සියොන්ට සුබ ආරංචිය දන්වන්න.</span></span> 
     </div> 
     <div class="q2"> <span class="verse v9" data-usfm="ISA.40.9"><span class="content">ජෙරුසලමට සුබ ආරංචිය ගෙනෙන දූතයාණෙනි, හඬ නඟා ප්‍රකාශ කරන්න;</span></span> 
     </div> 
     <div class="q2"> <span class="verse v9" data-usfm="ISA.40.9"><span class="content">බිය නොවී උස් හඬින්, “ඔබේ දෙවිඳාණෝ වඩින සේකැ”යි ජුදාහි නගරවලට ප්‍රකාශ කරන්න.</span></span> 
     </div> 
     <div class="q"> <span class="verse v9" data-usfm="ISA.40.9"><span class="content"> </span></span><span class="verse v10" data-usfm="ISA.40.10"><span class="label">10</span><span class="content"> </span><span class="content">මහෝත්තම දෙවි ස්වාමීන් වහන්සේ බලපරාක්‍රමයෙන් වඩින සේක.</span></span> 
     </div> 
     <div class="q"> <span class="verse v10" data-usfm="ISA.40.10"><span class="content">වික්‍රමයෙන් පාලනය කරන්න වඩින සේක.</span></span> 
     </div> 
     <div class="q2"> <span class="verse v10" data-usfm="ISA.40.10"><span class="content">ත්‍යාගයන් එතුමාණෝ තමන් සමඟ ගෙන එන සේක.</span></span> 
     </div> 
     <div class="q2"> <span class="verse v10" data-usfm="ISA.40.10"><span class="content">තම සෙනඟට විපාකයන් ප්‍රදානය කරන සේක.</span></span> 
     </div> 
     <div class="q"> <span class="verse v10" data-usfm="ISA.40.10"><span class="content"> </span></span><span class="verse v11" data-usfm="ISA.40.11"><span class="label">11</span><span class="content"> </span><span class="content">එඬේරෙකු සේ එතුමාණෝ, තම රැළ පෝෂණය කරන සේක;</span></span> 
     </div> 
     <div class="q2"> <span class="verse v11" data-usfm="ISA.40.11"><span class="content">දෑතින් බැටළු පැටවුන් වඩාගෙන, ළයෙහි උන් හොවාගෙන යන සේක;</span></span> 
     </div> 
     <div class="q2"> <span class="verse v11" data-usfm="ISA.40.11"><span class="content">කිරි දෙන බැටළුදෙනුන්ට මඟපෙන්වන සේක.</span></span> 
     </div> 
     <div class="s1"> <span class="heading"><b>අසමසම මැවුම්කාරයාණෝ</b></span> 
     </div> 
     <div class="q"> <span class="verse v11" data-usfm="ISA.40.11"><span class="content"> </span></span><span class="verse v12" data-usfm="ISA.40.12"><span class="label">12</span><span class="content">මුහුදේ ජලය අල්ලට ගන්නත්, අහසේ දිග වියතකින් මනින්නත් කිසිවෙකුට හැකි ද?</span></span> 
     </div> 
     <div class="q2"> <span class="verse v12" data-usfm="ISA.40.12"><span class="content">පොළොවේ පස් හුණ්ඩුවක දමන්නත්, කඳු හෙල්වල බර තරාදියකින් කිරන්නත් කිසිවෙකුට හැකි ද?</span></span> 
     </div> 
     <div class="q"> <span class="verse v12" data-usfm="ISA.40.12"><span class="content"> </span></span><span class="verse v13" data-usfm="ISA.40.13"><span class="label">13</span><span class="content"> </span><span class="content">කළ යුතු දේ සමිඳුන්ට කියා දෙන්නත්, එතුමන්ට ගුරුකම් හා අවවාද දෙන්නත්, කිසිවෙකුට හැකි ද?</span></span> 
     </div> 
     <div class="q"> <span class="verse v13" data-usfm="ISA.40.13"><span class="content"> </span></span><span class="verse v14" data-usfm="ISA.40.14"><span class="label">14</span><span class="content">දැනගැන්මත්, අවබෝධයත් ලබාගැනුමටත්, යුතු අයුතු ක්‍රියා මාර්ගය වටහාගැනුමටත් එතුමාණන් සාකච්ඡා කරන්නේ කවරෙකු සමඟ ද?</span></span> 
     </div> 
     <div class="q"> <span class="verse v14" data-usfm="ISA.40.14"><span class="content"> </span></span><span class="verse v15" data-usfm="ISA.40.15"><span class="label">15</span><span class="content">ජාතීහු සමිඳුන් හට කළයෙන් හැළෙන දිය පොදක් ද තරාදියේ ඇති ධූලි බිඳක් ද හා සමාන ය.</span></span> 
     </div> 
     <div class="q2"> <span class="verse v15" data-usfm="ISA.40.15"><span class="content">දුර පිහිටි දිවයින් තරාදියේ කිරා බලන ධූලි පිඬක් හා සමාන ය.</span></span> 
     </div> 
     <div class="q"> <span class="verse v15" data-usfm="ISA.40.15"><span class="content"> </span></span><span class="verse v16" data-usfm="ISA.40.16"><span class="label">16</span><span class="content">සමිඳුන් හට දවන යාග පූජාවක් කරන පිණිස ලෙබනොන් වනයේ සියලු ගස් වත් දරට නොසෑහේ.</span></span> 
     </div> 
     <div class="q2"> <span class="verse v16" data-usfm="ISA.40.16"><span class="content">එහි සියලු සත්තු පූජාවට නොසෑහෙති.</span></span> 
     </div> 
     <div class="q"> <span class="verse v16" data-usfm="ISA.40.16"><span class="content"> </span></span><span class="verse v17" data-usfm="ISA.40.17"><span class="label">17</span><span class="content">සමිඳුන් ඉදිරියේ, සියලු ජාතීහු කිසි වටිනාකමක් නැත.</span></span> 
     </div> 
     <div class="q2"> <span class="verse v17" data-usfm="ISA.40.17"><span class="content">ඔව්හු හිස් ය;</span></span> 
     </div> 
     <div class="q2"> <span class="verse v17" data-usfm="ISA.40.17"><span class="content">ඔවුන්ගේ කිසි වැදගැම්මක් නැත.</span></span> 
     </div> 
     <div class="q"> <span class="verse v17" data-usfm="ISA.40.17"><span class="content"> </span></span><span class="verse v18" data-usfm="ISA.40.18"><span class="label">18</span><span class="content"> </span><span class="content">දෙවිඳාණන් කවරෙකුට සමකළ හැකි ද?</span></span> 
     </div> 
     <div class="q2"> <span class="verse v18" data-usfm="ISA.40.18"><span class="content">එතුමන්ගේ හැඩ රුව කෙසේ විස්තර කළ හැකි ද?</span></span> 
     </div> 
     <div class="q"> <span class="verse v18" data-usfm="ISA.40.18"><span class="content"> </span></span><span class="verse v19" data-usfm="ISA.40.19"><span class="label">19</span><span class="content">කම්කරුවෙකු වාත්තු කළ, රන්කරුවෙකු රන් ආලේප කළ රිදී දාමයෙන් සරසන ලද පිළිමයකට එතුමන් සමාන නැත.</span></span> 
     </div> 
     <div class="q"> <span class="verse v19" data-usfm="ISA.40.19"><span class="content"> </span></span><span class="verse v20" data-usfm="ISA.40.20"><span class="label">20</span><span class="content">වත්කම් ඇති මිනිසෙකු නොදිරන ලීයක් සපයා ගෙන, නිපුණ කම්කරුවෙකු යොදවා ගෙන, තිරසර ලෙස තනාගත් පිළිමයට එතුමන් සමාන නැත.</span></span> 
     </div> 
     <div class="q"> <span class="verse v20" data-usfm="ISA.40.20"><span class="content"> </span></span><span class="verse v21" data-usfm="ISA.40.21"><span class="label">21</span><span class="content">ලෝකය ආරම්භ වූ අන්දම ගැන ඔබ දන්නේ නැද් ද?</span></span> 
     </div> 
     <div class="q2"> <span class="verse v21" data-usfm="ISA.40.21"><span class="content">අසා නැද් ද? මුල සිට ම ඔබට දන්වා නැද් ද?</span></span> 
     </div> 
     <div class="q"> <span class="verse v21" data-usfm="ISA.40.21"><span class="content"> </span></span><span class="verse v22" data-usfm="ISA.40.22"><span class="label">22</span><span class="content">ලෝකය මැවුයේ, පොළොවෙන් ඉහළ අහසින් එපිට සිංහාසනයේ වැඩ සිටින තැනැන් වහන්සේ ය.</span></span> 
     </div> 
     <div class="q2"> <span class="verse v22" data-usfm="ISA.40.22"><span class="content">එතුමන්ට ලෝ වැසියන් පෙනෙන්නේ කුරා කුහුඹුවන් සේ ය.</span></span> 
     </div> 
     <div class="q2"> <span class="verse v22" data-usfm="ISA.40.22"><span class="content">මිහිමත වාසය කරන පිණිස එතුමාණෝ අහස ඇතිරිල්ලක් මෙන් විහිදුවා, කූඩාරමක් මෙන් දිගහැර දුන් සේක.</span></span> 
     </div> 
     <div class="q"> <span class="verse v22" data-usfm="ISA.40.22"><span class="content"> </span></span><span class="verse v23" data-usfm="ISA.40.23"><span class="label">23</span><span class="content">අධිපතීන් නැති නාස්ති කරන්නේත්, ලොවේ පාලකයන් සුණු විසුණු කරන්නේත්, එතුමාණෝ ය.</span></span> 
     </div> 
     <div class="q"> <span class="verse v23" data-usfm="ISA.40.23"><span class="content"> </span></span><span class="verse v24" data-usfm="ISA.40.24"><span class="label">24</span><span class="content">ඔව්හු වනාහි සිටුවා වැඩි කල් නොගිය, පොළොවේ මුල් ඇද නොගත් ළා පැළෑටි හා සමාන ය.</span></span> 
     </div> 
     <div class="q2"> <span class="verse v24" data-usfm="ISA.40.24"><span class="content">සමිඳාණන් සුළඟක් එවූ විට පිදුරු මෙන් ඒවා වියළී යනු ඇත;</span></span> 
     </div> 
     <div class="q2"> <span class="verse v24" data-usfm="ISA.40.24"><span class="content">ඉපනැලි මෙන් ගසාගෙන යනු ඇත.</span></span> 
     </div> 
     <div class="q"> <span class="verse v24" data-usfm="ISA.40.24"><span class="content"> </span></span><span class="verse v25" data-usfm="ISA.40.25"><span class="label">25</span><span class="content">සුවිශුද්ධ දෙවිඳුන් සමාන කළ හැක්කේ කවරෙකුට ද?</span></span> 
     </div> 
     <div class="q2"> <span class="verse v25" data-usfm="ISA.40.25"><span class="content">එතුමන්ට සමාන අන් කිසිවෙක් සිටින්නේ ද?</span></span> 
     </div> 
     <div class="q"> <span class="verse v25" data-usfm="ISA.40.25"><span class="content"> </span></span><span class="verse v26" data-usfm="ISA.40.26"><span class="label">26</span><span class="content">අහස දෙස බලන්න, ඔබට පෙනෙන ග්‍රහ තාරකා මැවුවේ කවරෙක් ද?</span></span> 
     </div> 
     <div class="q2"> <span class="verse v26" data-usfm="ISA.40.26"><span class="content">හමුදාවන් මෙන් ඒවා ගෙන යන්නේ, ඒවායේ ගණන දැන සිටින්නේ, නම් වශයෙන් ඒවා හඳුනන්නේ දෙවිඳාණෝ ය.</span></span> 
     </div> 
     <div class="q2"> <span class="verse v26" data-usfm="ISA.40.26"><span class="content">එතුමන්ගේ බලයේ මහත්කම නිසා ද එතුමන්ගේ ශක්තියේ බලවත්කම නිසා ද එයින් එකක් වත් නැති නොවේ.</span></span> 
     </div> 
     <div class="q"> <span class="verse v26" data-usfm="ISA.40.26"><span class="content"> </span></span><span class="verse v27" data-usfm="ISA.40.27"><span class="label">27</span><span class="content">අහෝ, ඉශ්රායෙල් සෙනඟෙනි!</span></span> 
     </div> 
     <div class="q2"> <span class="verse v27" data-usfm="ISA.40.27"><span class="content">අහෝ, ජාකොබ්ගේ සෙනඟෙනි!</span></span> 
     </div> 
     <div class="q2"> <span class="verse v27" data-usfm="ISA.40.27"><span class="content">සමිඳාණෝ ඔබේ දුක් නොදන්න සේක කියාත්, ඔබේ අයිතිවාසිකම් නොසලකන සේක කියාත් ඔබ මැසිවිලි කියන්නේ මන් ද?</span></span> 
     </div> 
     <div class="q"> <span class="verse v27" data-usfm="ISA.40.27"><span class="content"> </span></span><span class="verse v28" data-usfm="ISA.40.28"><span class="label">28</span><span class="content">සමිඳුන්, සදාතන දෙවිඳුන් බවත්, සකල ලෝකය මැවූ බවත්, එතුමන්ට වෙහෙස මහන්සි නොදැනෙන බවත්, එතුමන්ගේ ප්‍රඥාව අචින්ත්‍ය බවත් ඔබ දන්නේ නැද් ද?</span></span> 
     </div> 
     <div class="q2"> <span class="verse v28" data-usfm="ISA.40.28"><span class="content">අසා නැද් ද?</span></span> 
     </div> 
     <div class="q"> <span class="verse v28" data-usfm="ISA.40.28"><span class="content"> </span></span><span class="verse v29" data-usfm="ISA.40.29"><span class="label">29</span><span class="content">එතුමාණෝ, ක්ලාන්ත වන අයට ශක්තියත්, බෙලහීනයන්ට සවියත් දෙන සේක.</span></span> 
     </div> 
     <div class="q"> <span class="verse v29" data-usfm="ISA.40.29"><span class="content"> </span></span><span class="verse v30" data-usfm="ISA.40.30"><span class="label">30</span><span class="content">තරුණයෝ පවා දුබල වෙති;</span></span> 
     </div> 
     <div class="q2"> <span class="verse v30" data-usfm="ISA.40.30"><span class="content">යෞවනයෝ පවා වෙහෙස වී වැටෙති.</span></span> 
     </div> 
     <div class="q"> <span class="verse v30" data-usfm="ISA.40.30"><span class="content"> </span></span><span class="verse v31" data-usfm="ISA.40.31"><span class="label">31</span><span class="content">එහෙත්, සමිඳුන් සරණ යන්නෝ සිය සවිය අලුත් කරගන්නෝ ය;</span></span> 
     </div> 
     <div class="q2"> <span class="verse v31" data-usfm="ISA.40.31"><span class="content">රාජාලීන් මෙන් පියාපත් විදහා යන්නෝ ය;</span></span> 
     </div> 
     <div class="q2"> <span class="verse v31" data-usfm="ISA.40.31"><span class="content">ඔව්හු දුවන්නෝ ය;</span></span> 
     </div> 
     <div class="q2"> <span class="verse v31" data-usfm="ISA.40.31"><span class="content">එහෙත්, වෙහෙස නොවන්නෝ ය;</span></span> 
     </div> 
     <div class="q2"> <span class="verse v31" data-usfm="ISA.40.31"><span class="content">ඇවිදින්නෝ ය;</span></span> 
     </div> 
     <div class="q2"> <span class="verse v31" data-usfm="ISA.40.31"><span class="content">එහෙත්, ක්ලාන්ත නොවන්නෝ ය.</span></span> 
     </div> 
    </div> 
   </div> 
  </div>
 </body>
</html>