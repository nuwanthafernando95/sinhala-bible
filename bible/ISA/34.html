<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch34" data-usfm="ISA.34">  
     <div class="s1"> <span class="heading"><b>සතුරන්ට දඬුවම් කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ISA.34.1"><span class="label">1</span><span class="content">ජාතීනි, ළං වන්න;</span></span> 
     </div> 
     <div class="q2"> <span class="verse v1" data-usfm="ISA.34.1"><span class="content">ජනයෙනි, සවන් දෙන්න.</span></span> 
     </div> 
     <div class="q2"> <span class="verse v1" data-usfm="ISA.34.1"><span class="content">මුළු පොළොව ද එහි වැසි සියල්ලන් ද පැමිණ සවන් දෙන්න.</span></span> 
     </div> 
     <div class="q"> <span class="verse v1" data-usfm="ISA.34.1"><span class="content"> </span></span><span class="verse v2" data-usfm="ISA.34.2"><span class="label">2</span><span class="content">සමිඳුන් සෑම ජාතීන් කෙරෙහි උදහස් වී, ඔවුන්ගේ සියලු සේනාවන් කෙරෙහි කෝප වී විනාශයටත්, මැරුම්කෑමටත් ඔවුන් තීන්දුකර ඇත.</span></span> 
     </div> 
     <div class="q"> <span class="verse v2" data-usfm="ISA.34.2"><span class="content"> </span></span><span class="verse v3" data-usfm="ISA.34.3"><span class="label">3</span><span class="content">ඔවුන් අතරෙන් මැරුම් කෑ අය ඉවත දමනු ලබන්නෝ ය.</span></span> 
     </div> 
     <div class="q2"> <span class="verse v3" data-usfm="ISA.34.3"><span class="content">ඔවුන්ගේ මළකඳන් ගඳ ගසන්නේ ය.</span></span> 
     </div> 
     <div class="q2"> <span class="verse v3" data-usfm="ISA.34.3"><span class="content">කඳුවලින් ඔවුන්ගේ ලේ වෑස්සෙන්නේ ය.</span></span> 
     </div> 
     <div class="q"> <span class="verse v3" data-usfm="ISA.34.3"><span class="content"> </span></span><span class="verse v4" data-usfm="ISA.34.4"><span class="label">4</span><span class="content"> </span><span class="content">ඉර, හඳ හා තාරකා මැලවී යන්නේ ය.</span></span> 
     </div> 
     <div class="q2"> <span class="verse v4" data-usfm="ISA.34.4"><span class="content">අහස, අකුළන පොතක් මෙන් ඇකිළී, එහි තාරකා, මිදි වැලකින් හෝ අත්තික්කා ගසකින් හෝ වැටෙන කොළ මෙන් වැටෙන්නේ ය.</span></span> 
     </div> 
     <div class="q"> <span class="verse v4" data-usfm="ISA.34.4"><span class="content"> </span></span><span class="verse v5" data-usfm="ISA.34.5"><span class="label">5</span><span class="content"> </span><span class="content">සමිඳුන් සිය කඩුව සගයෙහි සූදානම්කර ඇත.</span></span> 
     </div> 
     <div class="q2"> <span class="verse v5" data-usfm="ISA.34.5"><span class="content">එයින් එතුමාණෝ, ඒදොම්හි සිටින, විනාශයට තීන්දු කරන ලද සෙනඟට පහර දෙන සේක.</span></span> 
     </div> 
     <div class="q"> <span class="verse v5" data-usfm="ISA.34.5"><span class="content"> </span></span><span class="verse v6" data-usfm="ISA.34.6"><span class="label">6</span><span class="content">පූජා කරනු ලබන එළු බැටළුවන්ගේ ලේ හා තෙල් ද බැටළුවන්ගේ වකුගඩු තෙලෙන් ද සමිඳාණන් වහන්සේගේ කඩුව තෙත් වී ඇත.</span></span> 
     </div> 
     <div class="q2"> <span class="verse v6" data-usfm="ISA.34.6"><span class="content">සමිඳාණෝ මේ මහා පූජාව බොශ්රා නගරයෙහි කරන සේක.</span></span> 
     </div> 
     <div class="q2"> <span class="verse v6" data-usfm="ISA.34.6"><span class="content">මෙය ඒදොම් දේශයෙහි මහා ඝාතනයක් වන්න සලසන සේක.</span></span> 
     </div> 
     <div class="q"> <span class="verse v6" data-usfm="ISA.34.6"><span class="content"> </span></span><span class="verse v7" data-usfm="ISA.34.7"><span class="label">7</span><span class="content">වල් මීහරකුන් හා ගොන් නාම්බන් සමඟ ඔව්හු ඇද වැටෙන්නෝ ය.</span></span> 
     </div> 
     <div class="q2"> <span class="verse v7" data-usfm="ISA.34.7"><span class="content">ඔවුන්ගේ ලෙයින් දේශය රතු වන්නේ ය;</span></span> 
     </div> 
     <div class="q2"> <span class="verse v7" data-usfm="ISA.34.7"><span class="content">ඔවුන්ගේ තෙලින් භූමිය වැසී යන්නේ ය.</span></span> 
     </div> 
     <div class="q"> <span class="verse v7" data-usfm="ISA.34.7"><span class="content"> </span></span><span class="verse v8" data-usfm="ISA.34.8"><span class="label">8</span><span class="content">සමිඳාණන් සියොන් බේරාගෙන ඇගේ සතුරන්ගෙන් පළිගන්න කාලය මෙය වේ.</span></span> 
     </div> 
     <div class="q"> <span class="verse v8" data-usfm="ISA.34.8"><span class="content"> </span></span><span class="verse v9" data-usfm="ISA.34.9"><span class="label">9</span><span class="content">ඒදොම්හි ගංගා තාර බවටත්, එහි භූමිය ගෙන්දගම් බවටත් හැරෙන්නේ ය.</span></span> 
     </div> 
     <div class="q2"> <span class="verse v9" data-usfm="ISA.34.9"><span class="content">මුළු දේශය දැවෙන තාර බිමක් වන්නේ ය.</span></span> 
     </div> 
     <div class="q"> <span class="verse v9" data-usfm="ISA.34.9"><span class="content"> </span></span><span class="verse v10" data-usfm="ISA.34.10"><span class="label">10</span><span class="content"> </span><span class="content">එහි ඇවිලෙන ගින්න රෑ දාවල් දෙක්හි නොනිවී තිබෙන්නේ ය.</span></span> 
     </div> 
     <div class="q2"> <span class="verse v10" data-usfm="ISA.34.10"><span class="content">එයින් නඟින දුම සදහට ම පවතින්නේ ය.</span></span> 
     </div> 
     <div class="q2"> <span class="verse v10" data-usfm="ISA.34.10"><span class="content">පරපුරෙන් පරපුරට එය පාළු වන්නේ ය.</span></span> 
     </div> 
     <div class="q2"> <span class="verse v10" data-usfm="ISA.34.10"><span class="content">කිසිවෙක් ඒ මැදින් ගමන් නොකරන්නෝ ය.</span></span> 
     </div> 
     <div class="q"> <span class="verse v10" data-usfm="ISA.34.10"><span class="content"> </span></span><span class="verse v11" data-usfm="ISA.34.11"><span class="label">11</span><span class="content">උකුස්සන්ටත්, ඉත්තෑවන්ටත් දේශය උරුම වන්නේ ය.</span></span> 
     </div> 
     <div class="q2"> <span class="verse v11" data-usfm="ISA.34.11"><span class="content">බකමූණෝ ද කපුටෝ ද එහි වාසය කරන්නෝ ය.</span></span> 
     </div> 
     <div class="q2"> <span class="verse v11" data-usfm="ISA.34.11"><span class="content">සමිඳාණෝ එය මැවීමට පෙර තිබුණාක් මෙන් පාළු, හිස් දේශයක් කරන සේක.</span></span> 
     </div> 
     <div class="q"> <span class="verse v11" data-usfm="ISA.34.11"><span class="content"> </span></span><span class="verse v12" data-usfm="ISA.34.12"><span class="label">12</span><span class="content">රට පාලනය කිරීමට රජ කෙනෙක් නොවන්නේ ය;</span></span> 
     </div> 
     <div class="q2"> <span class="verse v12" data-usfm="ISA.34.12"><span class="content">අධිපතියෝ කිසිවෙක් ද නොවන්නෝ ය.</span></span> 
     </div> 
     <div class="q"> <span class="verse v12" data-usfm="ISA.34.12"><span class="content"> </span></span><span class="verse v13" data-usfm="ISA.34.13"><span class="label">13</span><span class="content">එහි මාලිගාවල කටු පඳුරු ද බලකොටුවල කහඹිලියා හා ගොකටු ද හටගන්නේ ය.</span></span> 
     </div> 
     <div class="q2"> <span class="verse v13" data-usfm="ISA.34.13"><span class="content">ඒවා හිවලුන්ටත්, පැස්බරුන්ටත් වාසස්ථාන වන්නේ ය.</span></span> 
     </div> 
     <div class="q"> <span class="verse v13" data-usfm="ISA.34.13"><span class="content"> </span></span><span class="verse v14" data-usfm="ISA.34.14"><span class="label">14</span><span class="content">වනයේ වල් මෘගයෝ ද වෘකයෝ ද එකට හමු වන්නෝ ය.</span></span> 
     </div> 
     <div class="q2"> <span class="verse v14" data-usfm="ISA.34.14"><span class="content">වල් එළුවෝ ඔවුන් එකිනෙකාට කෑගසන්නෝ ය.</span></span> 
     </div> 
     <div class="q2"> <span class="verse v14" data-usfm="ISA.34.14"><span class="content">උලමාත් එහි ලගින්න නිශ්චල තැනක් ලබාගන්නේ ය.</span></span> 
     </div> 
     <div class="q"> <span class="verse v14" data-usfm="ISA.34.14"><span class="content"> </span></span><span class="verse v15" data-usfm="ISA.34.15"><span class="label">15</span><span class="content">එහි සර්පයා බෙනය සාදා, බිජු දමා, රැක, පැටවුන් ඇගේ සෙවණෙහි තුරුලු කරගන්නී ය.</span></span> 
     </div> 
     <div class="q2"> <span class="verse v15" data-usfm="ISA.34.15"><span class="content">උකුස්සෝ එකෙක් පාසා එකෙක් එහි එකතු වන්නෝ ය.</span></span> 
     </div> 
     <div class="q"> <span class="verse v15" data-usfm="ISA.34.15"><span class="content"> </span></span><span class="verse v16" data-usfm="ISA.34.16"><span class="label">16</span><span class="content">සමිඳුන්ගේ පොත කියවා බලන්න;</span></span> 
     </div> 
     <div class="q2"> <span class="verse v16" data-usfm="ISA.34.16"><span class="content">එහි සඳහන් වී ඇති සතුන්ගෙන් එකෙක් වත් මෙහි අඩු නොවන්නේ ය.</span></span> 
     </div> 
     <div class="q2"> <span class="verse v16" data-usfm="ISA.34.16"><span class="content">හැම එකෙකුට ම ගෑණු සතෙක් ද වන්නේ ය.</span></span> 
     </div> 
     <div class="q2"> <span class="verse v16" data-usfm="ISA.34.16"><span class="content">එය නියම කළේ සමිඳාණෝ ම ය.</span></span> 
     </div> 
     <div class="q2"> <span class="verse v16" data-usfm="ISA.34.16"><span class="content">සමිඳාණෝ ම ඔවුන් එක් රැස් කරන සේක.</span></span> 
     </div> 
     <div class="q"> <span class="verse v16" data-usfm="ISA.34.16"><span class="content"> </span></span><span class="verse v17" data-usfm="ISA.34.17"><span class="label">17</span><span class="content">දාදු දමා, දේශය ඔවුන් අතරේ බෙදා එකිනෙකාට කොටසක් දෙන්නේ සමිඳාණෝ ය.</span></span> 
     </div> 
     <div class="q2"> <span class="verse v17" data-usfm="ISA.34.17"><span class="content">ඔවුන් එය සදාකාලයට ම උරුම කරගෙන පරම්පරාවෙන් පරම්පරාවට එහි වාසය කරනු ඇත.</span></span> 
     </div> 
    </div> 
   </div> 
  </div>
 </body>
</html>