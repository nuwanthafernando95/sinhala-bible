<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch33" data-usfm="ISA.33">  
     <div class="s1"> <span class="heading"><b>උපකාර සඳහා යැදීමක්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.33.1"><span class="label">1</span><span class="content">කිසිවකු විසින් කොල්ලකනු නොලැබූ නමුත්, කොල්ලකන, ද්‍රෝහිකම් කරනු නොලැබූ නමුත්, ද්‍රෝහිකම් කරන අපේ සතුරන්ට වන විපතක මහත!</span></span> 
     </div> 
     <div class="q2"> <span class="verse v1" data-usfm="ISA.33.1"><span class="content">ඔවුන්ගේ කොල්ලකෑම හා ද්‍රෝහිකම් කිරීමේ කාලය අවසාන වේ.</span></span> 
     </div> 
     <div class="q2"> <span class="verse v1" data-usfm="ISA.33.1"><span class="content">එවිට ඔවුන් ම කොල්ලකෑමටත්, ද්‍රෝහිකමටත් භාජනය වනු ඇත.</span></span> 
     </div> 
     <div class="q"> <span class="verse v1" data-usfm="ISA.33.1"><span class="content"> </span></span><span class="verse v2" data-usfm="ISA.33.2"><span class="label">2</span><span class="content">සමිඳුනි, අපට දයා වුව මැනව.</span></span> 
     </div> 
     <div class="q2"> <span class="verse v2" data-usfm="ISA.33.2"><span class="content">අප අපේ බලාපොරොත්තුව ඔබ කෙරෙහි තබා ඇත.</span></span> 
     </div> 
     <div class="q2"> <span class="verse v2" data-usfm="ISA.33.2"><span class="content">දිනෙන් දින අප ආරක්ෂාකර ඔබේ බාහු බලයෙන් අප රැකගත මැනව.</span></span> 
     </div> 
     <div class="q2"> <span class="verse v2" data-usfm="ISA.33.2"><span class="content">කරදර ඇති කාලවල දී අප මුදාගත මැනව.</span></span> 
     </div> 
     <div class="q"> <span class="verse v2" data-usfm="ISA.33.2"><span class="content"> </span></span><span class="verse v3" data-usfm="ISA.33.3"><span class="label">3</span><span class="content">ඔබ අප වෙනුවෙන් සටන් කරන විට යුද්ධ ඝෝෂාව නිසා ජාතීහු පලා යන්නෝ ය.</span></span> 
     </div> 
     <div class="q"> <span class="verse v3" data-usfm="ISA.33.3"><span class="content"> </span></span><span class="verse v4" data-usfm="ISA.33.4"><span class="label">4</span><span class="content">දළඹුවා රැස් කරන්නාක් මෙන් ඔවුන් කොල්ලකෑ වස්තුව රැස් කෙරේ.</span></span> 
     </div> 
     <div class="q2"> <span class="verse v4" data-usfm="ISA.33.4"><span class="content">පළඟැටියන් මෙන් මිනිසුන් එය පිට කඩා වදිනු ඇත.</span></span> 
     </div> 
     <div class="q"> <span class="verse v4" data-usfm="ISA.33.4"><span class="content"> </span></span><span class="verse v5" data-usfm="ISA.33.5"><span class="label">5</span><span class="content">සමිඳාණෝ මහෝත්තම වන සේක.</span></span> 
     </div> 
     <div class="q2"> <span class="verse v5" data-usfm="ISA.33.5"><span class="content">සියල්ල කෙරෙහි එතුමාණෝ ආණ්ඩු කරන සේක.</span></span> 
     </div> 
     <div class="q2"> <span class="verse v5" data-usfm="ISA.33.5"><span class="content">එතුමාණෝ ජෙරුසලම පුරා යුක්තියත්, ධර්මිෂ්ඨකමත් පිහිටුවන සේක.</span></span> 
     </div> 
     <div class="q"> <span class="verse v5" data-usfm="ISA.33.5"><span class="content"> </span></span><span class="verse v6" data-usfm="ISA.33.6"><span class="label">6</span><span class="content">එතුමාණෝ ජාතීන්ට ස්ථාවරතාව දෙන සේක.</span></span> 
     </div> 
     <div class="q2"> <span class="verse v6" data-usfm="ISA.33.6"><span class="content">එතුමාණෝ නිරන්තරයෙන් සිය සෙනඟ ආරක්ෂා කොට ප්‍රඥාවත්, දැනගැන්මත් ඔවුන්ට දෙන සේක.</span></span> 
     </div> 
     <div class="q2"> <span class="verse v6" data-usfm="ISA.33.6"><span class="content">සමිඳුන්ට ගරුබිය දැක්වීම ඔව්හු උසස් වස්තුවක් සේ අගය කරති.</span></span> 
     </div> 
     <div class="q"> <span class="verse v6" data-usfm="ISA.33.6"><span class="content"> </span></span><span class="verse v7" data-usfm="ISA.33.7"><span class="label">7</span><span class="content">නිර්භීත සෙනඟ පිහිට ඉල්ලා මොරගසති;</span></span> 
     </div> 
     <div class="q2"> <span class="verse v7" data-usfm="ISA.33.7"><span class="content">සාමයේ තානාපතීහු මහා දුකින් හඬති.</span></span> 
     </div> 
     <div class="q"> <span class="verse v7" data-usfm="ISA.33.7"><span class="content"> </span></span><span class="verse v8" data-usfm="ISA.33.8"><span class="label">8</span><span class="content">මහා මාවත් අන්තරායදායක බැවින් කිසිවෙක් එහි ගමන් නොකරති.</span></span> 
     </div> 
     <div class="q2"> <span class="verse v8" data-usfm="ISA.33.8"><span class="content">ඔවුන් ගිවිසුම අවලංගුකර ඇත;</span></span> 
     </div> 
     <div class="q2"> <span class="verse v8" data-usfm="ISA.33.8"><span class="content">පොරොන්දු කඩකර ඇත;</span></span> 
     </div> 
     <div class="q2"> <span class="verse v8" data-usfm="ISA.33.8"><span class="content">කිසිවෙකුට තවත් ගරු නොකරනු ඇත.</span></span> 
     </div> 
     <div class="q"> <span class="verse v8" data-usfm="ISA.33.8"><span class="content"> </span></span><span class="verse v9" data-usfm="ISA.33.9"><span class="label">9</span><span class="content">දේශය පාළු වී හිස් වී ඇත.</span></span> 
     </div> 
     <div class="q2"> <span class="verse v9" data-usfm="ISA.33.9"><span class="content">ලෙබනොනය වියළී ගොස් ඇත.</span></span> 
     </div> 
     <div class="q2"> <span class="verse v9" data-usfm="ISA.33.9"><span class="content">ශාරොන් කාන්තාරයක් වී ඇත.</span></span> 
     </div> 
     <div class="q2"> <span class="verse v9" data-usfm="ISA.33.9"><span class="content">බාෂාන් හා කර්මෙල් ගස්වලින් කොළ හැළේ.</span></span> 
     </div> 
     <div class="s1"> <span class="heading"><b>සතුරන්ට තරවටු කිරීම</b></span> 
     </div> 
     <div class="p"> <span class="verse v9" data-usfm="ISA.33.9"><span class="content"> </span></span><span class="verse v10" data-usfm="ISA.33.10"><span class="label">10</span><span class="content">සමිඳාණෝ ජාතීන් හට මෙසේ වදාරන සේක:</span></span> 
     </div> 
     <div class="q2"> <span class="verse v10" data-usfm="ISA.33.10"><span class="content">“දැන් මම ක්‍රියා කරන්නෙමි;</span></span> 
     </div> 
     <div class="q2"> <span class="verse v10" data-usfm="ISA.33.10"><span class="content">මා කොතරම් බලවත් ද කියා පෙන්වන්නෙමි.</span></span> 
     </div> 
     <div class="q"> <span class="verse v10" data-usfm="ISA.33.10"><span class="content"> </span></span><span class="verse v11" data-usfm="ISA.33.11"><span class="label">11</span><span class="content">නුඹලා කිසිම තේරුමක් නැති යෝජනා කරන්නහු ය.</span></span> 
     </div> 
     <div class="q2"> <span class="verse v11" data-usfm="ISA.33.11"><span class="content">නුඹලා කරන සියලු දේ නිෂ්ඵල ය.</span></span> 
     </div> 
     <div class="q2"> <span class="verse v11" data-usfm="ISA.33.11"><span class="content">ගින්නක් වැනි හුස්මක් නුඹලා දවාලන්නේ ය.</span></span> 
     </div> 
     <div class="q"> <span class="verse v11" data-usfm="ISA.33.11"><span class="content"> </span></span><span class="verse v12" data-usfm="ISA.33.12"><span class="label">12</span><span class="content">නුඹලා පුළුස්සනු ලබන හුණු ගල් මෙන් ද කපා ගින්නෙහි දවාලනු ලබන කටු පඳුරු මෙන් ද වන්නහු ය.</span></span> 
     </div> 
     <div class="q"> <span class="verse v12" data-usfm="ISA.33.12"><span class="content"> </span></span><span class="verse v13" data-usfm="ISA.33.13"><span class="label">13</span><span class="content">දුර සිටින නුඹලා මා කළ දේ බලන්න;</span></span> 
     </div> 
     <div class="q2"> <span class="verse v13" data-usfm="ISA.33.13"><span class="content">ළඟ සිටින නුඹලා මාගේ බලපරාක්‍රමය තේරුම්ගන්න.”</span></span> 
     </div> 
     <div class="q"> <span class="verse v13" data-usfm="ISA.33.13"><span class="content"> </span></span><span class="verse v14" data-usfm="ISA.33.14"><span class="label">14</span><span class="content">සියොන්හි පව්කාරයෝ බියෙන් වෙවුළති;</span></span> 
     </div> 
     <div class="q2"> <span class="verse v14" data-usfm="ISA.33.14"><span class="content">අභක්තිකයෝ භීතියෙන් ඇලළී යති.</span></span> 
     </div> 
     <div class="q2"> <span class="verse v14" data-usfm="ISA.33.14"><span class="content">මේ දැවෙන ගින්නෙහි අප අතරෙන් කවරෙකුට ජීවත් විය හැකි ද?</span></span> 
     </div> 
     <div class="q2"> <span class="verse v14" data-usfm="ISA.33.14"><span class="content">මේ සදා ගින්නෙන් කෙසේ ගැළවෙන්න ද?</span></span> 
     </div> 
     <div class="q"> <span class="verse v14" data-usfm="ISA.33.14"><span class="content"> </span></span><span class="verse v15" data-usfm="ISA.33.15"><span class="label">15</span><span class="content">නුඹලා අවංක ව කතා කරන්නහු නම්, හරි දේ කරන්නහු නම්, දුප්පතුන් රවටන්න නුඹලාගේ බලය පාවිච්චි නොකරන්නහු නම්, අල්ලස් නොගන්නහු නම්, මිනී මරන්න හා අනිකුත් අපරාධ කරන්න උපා යොදන අය සමඟ හවුල් නොවන්නහු නම්,</span></span> 
     </div> 
     <div class="q"> <span class="verse v15" data-usfm="ISA.33.15"><span class="content"> </span></span><span class="verse v16" data-usfm="ISA.33.16"><span class="label">16</span><span class="content">නුඹලාට ජය අත් වී ශක්තිමත් බලකොටුවක සිටින්නන් සේ සුරක්ෂිත වන්නහු ය.</span></span> 
     </div> 
     <div class="q2"> <span class="verse v16" data-usfm="ISA.33.16"><span class="content">කෑමට ආහාර ද බීමට වතුර ද නුඹලාට ඇති වන්නේ ය.</span></span> 
     </div> 
     <div class="s1"> <span class="heading"><b>තේජාන්විත අනාගතයක්</b></span> 
     </div> 
     <div class="p"> <span class="verse v16" data-usfm="ISA.33.16"><span class="content"> </span></span><span class="verse v17" data-usfm="ISA.33.17"><span class="label">17</span><span class="content">සියලු දිශාවල පැතිර ඇති දේශයක් කෙරෙහි තේජසින් පාලනය කරන රජ කෙනෙක් නුඹලාට නැවත දකින්න ලැබෙන්නේ ය.</span></span> 
     </div> 
     <div class="q"> <span class="verse v17" data-usfm="ISA.33.17"><span class="content"> </span></span><span class="verse v18" data-usfm="ISA.33.18"><span class="label">18</span><span class="content">විදේශීය බදු අය කරන්නා ද කප්පම් ගන්නා ද වස්තු රැස් කරන්නා ද ගැන පෙර තිබූ නුඹේ බිය මතක මාත්‍රයක් පමණක් වන්නේ ය.</span></span> 
     </div> 
     <div class="q"> <span class="verse v18" data-usfm="ISA.33.18"><span class="content"> </span></span><span class="verse v19" data-usfm="ISA.33.19"><span class="label">19</span><span class="content">නුඹලාට නොතේරෙන විදේශීය භාෂාවකින් කතා කරන විදේශිකයන් තවත් නුඹලාගේ ඇස්වලින් දකින්න ලැබෙන්නේ නැත.</span></span> 
     </div> 
     <div class="q"> <span class="verse v19" data-usfm="ISA.33.19"><span class="content"> </span></span><span class="verse v20" data-usfm="ISA.33.20"><span class="label">20</span><span class="content">අපේ ආගමික මංගල්‍යයන් පවත්වන ස්ථානයක් වන සියොන් දෙස බලන්න;</span></span> 
     </div> 
     <div class="q2"> <span class="verse v20" data-usfm="ISA.33.20"><span class="content">ජෙරුසලම දෙස බලන්න.</span></span> 
     </div> 
     <div class="q2"> <span class="verse v20" data-usfm="ISA.33.20"><span class="content">ජීවත් වීමට එය කොතරම් සුරක්ෂිත වාසභවනයක් වන්නේ ද?</span></span> 
     </div> 
     <div class="q2"> <span class="verse v20" data-usfm="ISA.33.20"><span class="content">එය, කිසි කලක නොසෙල්වන, ඇබ ගලවනු නොලබන, ලණු නොකැඩෙන, කූඩාරමක් හා සමාන වන්නේ ය.</span></span> 
     </div> 
     <div class="q"> <span class="verse v20" data-usfm="ISA.33.20"><span class="content"> </span></span><span class="verse v21" data-usfm="ISA.33.21"><span class="label">21</span><span class="content">සමිඳාණෝ සිය තේජාලංකාරය අපට පෙන්වන සේක.</span></span> 
     </div> 
     <div class="q2"> <span class="verse v21" data-usfm="ISA.33.21"><span class="content">එතුමාණෝ ගංගා හා දිය ඇලවල් අසල වැඩ සිටින සේක.</span></span> 
     </div> 
     <div class="q2"> <span class="verse v21" data-usfm="ISA.33.21"><span class="content">සතුරු නැව් එහි යාත්‍රා නොකරන්නේ ය.</span></span> 
     </div> 
     <div class="q"> <span class="verse v21" data-usfm="ISA.33.21"><span class="content"> </span></span><span class="verse v22" data-usfm="ISA.33.22"><span class="label">22</span><span class="content">ඒ නැව්වල ආම්පන්නවලින් වැඩක් නැත.</span></span> 
     </div> 
     <div class="q"> <span class="verse v22" data-usfm="ISA.33.22"><span class="content"> </span></span><span class="verse v23" data-usfm="ISA.33.23"><span class="label">23</span><span class="content">රුවල් විදහන්න බැරි ය;</span></span> 
     </div> 
     <div class="q2"> <span class="verse v23" data-usfm="ISA.33.23"><span class="content">කුඹගහ කෙළින් තබන්න බැරි ය.</span></span> 
     </div> 
     <div class="q2"> <span class="verse v23" data-usfm="ISA.33.23"><span class="content">සතුරු සේනාවේ සකල වස්තුව අප විසින් පැහැරගෙන යනු ලබන්නේ ය.</span></span> 
     </div> 
     <div class="q2"> <span class="verse v23" data-usfm="ISA.33.23"><span class="content">කොරුන්ට පවා ගන්න පුළුවන් තරමට විශාල කොල්ලයක් ඇති වන්නේ ය.</span></span> 
     </div> 
     <div class="q2"> <span class="verse v23" data-usfm="ISA.33.23"><span class="content">සමිඳාණෝ ම අප පාලනය කරන රජාණන් වන සේක;</span></span> 
     </div> 
     <div class="q2"> <span class="verse v23" data-usfm="ISA.33.23"><span class="content">අප විනිශ්චයකරුවාණන් වන සේක;</span></span> 
     </div> 
     <div class="q2"> <span class="verse v23" data-usfm="ISA.33.23"><span class="content">එතුමාණෝ අප පාලනයකර අප ආරක්ෂා කරන සේක.</span></span> 
     </div> 
     <div class="q"> <span class="verse v23" data-usfm="ISA.33.23"><span class="content"> </span></span><span class="verse v24" data-usfm="ISA.33.24"><span class="label">24</span><span class="content">අපේ දේශයේ සිටින කිසිවෙකු මින්පසු ලෙඩක් දුකක් ගැන පැමිණිලි කරන්නේ නැත.</span></span> 
     </div> 
     <div class="q2"> <span class="verse v24" data-usfm="ISA.33.24"><span class="content">එහි වාසය කරන සියලු දෙනාගේ පව් කමා කරනු ලබන්නේ ය.</span></span> 
     </div> 
    </div> 
   </div> 
  </div>
 </body>
</html>