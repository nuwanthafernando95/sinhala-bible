<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch9" data-usfm="ISA.9">  
     <div class="s1"> <span class="heading"><b>අනාගත සාම රාජයාණෝ</b></span> 
     </div> 
     <div class="p"> <span class="content"> </span><span class="verse v1" data-usfm="ISA.9.1"><span class="label">1</span><span class="content"> </span><span class="content">එක් කාලයක දී සාබුලොන් රට ද නප්තලී රට ද අපකීර්තියට පත් වූ නමුත්, අනාගතයේ දී, මධ්‍යධරණි මුහුදේ සිට නැගෙනහිර දෙසට ජොර්දාන් ගඟෙන් එගොඩ පිහිටි පළාතට එනම්, විදේශීන් වාසය කරන ගලීලය දේශයට ගෞරව පැමිණෙන්නේ ය.</span></span> 
     </div> 
     <div class="p"> <span class="verse v1" data-usfm="ISA.9.1"><span class="content"> </span></span><span class="verse v2" data-usfm="ISA.9.2"><span class="label">2</span><span class="content"> </span><span class="content">අන්ධකාරයෙහි ඇවිද්ද සෙනඟ මහත් ආලෝකයක් දුටුවෝ ය, ගන’ඳුරු දේශයෙහි විසූ අය කෙරෙහි එළියක් දැන් බැබළෙන්නේ ය.</span></span> 
     </div> 
     <div class="p"> <span class="verse v2" data-usfm="ISA.9.2"><span class="content"> </span></span><span class="verse v3" data-usfm="ISA.9.3"><span class="label">3</span><span class="content">ඉමහත් ප්‍රීතියක් ඔබ ඔවුන්ට දුන් සේක;</span></span> 
     </div> 
     <div class="q2"> <span class="verse v3" data-usfm="ISA.9.3"><span class="content">ඔවුන්ගේ ප්‍රීති ප්‍රමෝදය වර්ධනය කළ සේක.</span></span> 
     </div> 
     <div class="q2"> <span class="verse v3" data-usfm="ISA.9.3"><span class="content">අස්වැන්න කපන කාලයෙහි සෙනඟ, කොල්ලය බෙදා ගන්නා කල ප්‍රීති වන්නාක් මෙන් ඔබ ඉදිරියෙහි ඔව්හු ප්‍රීති ප්‍රමෝද වෙති.</span></span> 
     </div> 
     <div class="p"> <span class="verse v3" data-usfm="ISA.9.3"><span class="content"> </span></span><span class="verse v4" data-usfm="ISA.9.4"><span class="label">4</span><span class="content">මන්ද යත්, ඔවුන්ට බරක් වූ වියගහ ද කර මත තැබූ වියදණ්ඩ ද ඔබ කඩාදැමූ සේක.</span></span> 
     </div> 
     <div class="q2"> <span class="verse v4" data-usfm="ISA.9.4"><span class="content">පෙර කලක ඔබ මිදියන් හමුදා පරාජය කළාක් මෙන් ඔවුන්ට පීඩා කළ ජාතිය ඔබ විසින් පරාජය කරනු ලැබී ය.</span></span> 
     </div> 
     <div class="p"> <span class="verse v4" data-usfm="ISA.9.4"><span class="content"> </span></span><span class="verse v5" data-usfm="ISA.9.5"><span class="label">5</span><span class="content">ආක්‍රමණය කරන හමුදාවේ පාවහන් ද ලෙයින් තැවරුණු ඔවුන්ගේ ඇඳුම් සියල්ල ද ගින්නෙන් දවාලනු ලැබේ.</span></span> 
     </div> 
     <div class="p"> <span class="verse v5" data-usfm="ISA.9.5"><span class="content"> </span></span><span class="verse v6" data-usfm="ISA.9.6"><span class="label">6</span><span class="content">අපට ළදරුවෙක් උපන්නේ ය;</span></span> 
     </div> 
     <div class="q2"> <span class="verse v6" data-usfm="ISA.9.6"><span class="content">අපට පුත්‍රයෙක් දෙන ලද්දේ ය;</span></span> 
     </div> 
     <div class="q2"> <span class="verse v6" data-usfm="ISA.9.6"><span class="content">එතුමාණෝ අපේ රජු වන සේක.</span></span> 
     </div> 
     <div class="q2"> <span class="verse v6" data-usfm="ISA.9.6"><span class="content">‘එතුමාණෝ, අසිරිමත් උපදේශකයාණෝ ය;</span></span> 
     </div> 
     <div class="q2"> <span class="verse v6" data-usfm="ISA.9.6"><span class="content">ප්‍රතාපවත් දෙව් තුමාණෝ ය;</span></span> 
     </div> 
     <div class="q2"> <span class="verse v6" data-usfm="ISA.9.6"><span class="content">සදාතන පියාණෝ ය;</span></span> 
     </div> 
     <div class="q2"> <span class="verse v6" data-usfm="ISA.9.6"><span class="content">සාමයේ කුමාරයාණෝ ය’යි කියනු ලබන සේක.</span></span> 
     </div> 
     <div class="p"> <span class="verse v6" data-usfm="ISA.9.6"><span class="content"> </span></span><span class="verse v7" data-usfm="ISA.9.7"><span class="label">7</span><span class="content"> </span><span class="content">එතුමන්ගේ රාජ බලය වැඩි වර්ධනය වන්නේ ය;</span></span> 
     </div> 
     <div class="q2"> <span class="verse v7" data-usfm="ISA.9.7"><span class="content">එම රාජ්‍යයේ සාමයට කෙළවරක් නොවන්නේ ය;</span></span> 
     </div> 
     <div class="q2"> <span class="verse v7" data-usfm="ISA.9.7"><span class="content">මෙතැන් සිට සදහට ම දාවිත් රජුගේ සිහසුනේ වැඩ හිඳින එතුමන්ගේ රාජ්‍යය ස්ථිරව පිහිටුවන ලෙස එතුමාණෝ යුක්තියෙන් ද ධර්මිෂ්ඨකමින් ද රජකම් කරන සේක.</span></span> 
     </div> 
     <div class="q2"> <span class="verse v7" data-usfm="ISA.9.7"><span class="content">සව් බලැති සමිඳුන්ගේ උද්‍යෝගයෙන් මෙය අධිෂ්ඨාන කළ සේක.”</span></span> 
     </div> 
     <div class="s1"> <span class="heading"><b>ඉශ්රායෙල්වරුන්ට දඬුවම් කිරීම</b></span> 
     </div> 
     <div class="p"> <span class="verse v7" data-usfm="ISA.9.7"><span class="content"> </span></span><span class="verse v8" data-usfm="ISA.9.8"><span class="label">8</span><span class="content">සමිඳුන් ඉශ්රායෙල් රාජ්‍යයේ ජාකොබ් වංශය කෙරෙහි විනිශ්චය ප්‍රකාශ කර ඇත.</span></span> 
     </div> 
     <div class="p"> <span class="verse v8" data-usfm="ISA.9.8"><span class="content"> </span></span><span class="verse v9" data-usfm="ISA.9.9"><span class="label">9</span><span class="content">සමිඳුන් මෙසේ කර ඇති බව ඉශ්රායෙල්හි සකල ජනයා ද සමාරියේ සිටින සියලු දෙනා ද දැන ගන්නෝ ය.</span></span> 
     </div> 
     <div class="q2"> <span class="verse v9" data-usfm="ISA.9.9"><span class="content">ඔව්හු එඩිතරකමෙන් ද අහංකාරයෙන් ද මෙසේ කියති:</span></span> 
     </div> 
     <div class="p"> <span class="verse v9" data-usfm="ISA.9.9"><span class="content"> </span></span><span class="verse v10" data-usfm="ISA.9.10"><span class="label">10</span><span class="content">“ගඩොල්වලින් තැනූ ගොඩනැඟිලි ගරාවැටී ඇතත්, ඒ වෙනුවට කැපූ ගලින් අපි ගොඩනැඟිලි තනන්නෙමු.</span></span> 
     </div> 
     <div class="q2"> <span class="verse v10" data-usfm="ISA.9.10"><span class="content">අත්තික්කා ලී බාල්ක කපාදමා ඇතත්, ඒ වෙනුවට අපි ඉස්තරම් කිහිරි ලී බාල්ක යොදන්නෙමු.”</span></span> 
     </div> 
     <div class="p"> <span class="verse v10" data-usfm="ISA.9.10"><span class="content"> </span></span><span class="verse v11" data-usfm="ISA.9.11"><span class="label">11</span><span class="content">සමිඳුන් රෙශීන්ගේ සතුරන් ඔවුන්ට පහර දෙන පිණිස පොළඹවා ඇත.</span></span> 
     </div> 
     <div class="p"> <span class="verse v11" data-usfm="ISA.9.11"><span class="content"> </span></span><span class="verse v12" data-usfm="ISA.9.12"><span class="label">12</span><span class="content">නැගෙනහිරෙන් සිරියාව ද බටහිරෙන් පලස්තීනය ද ඉශ්රායෙල් ගිලගන්න කට අයාගෙන සිටියි.</span></span> 
     </div> 
     <div class="q2"> <span class="verse v12" data-usfm="ISA.9.12"><span class="content">එසේ වුවත්, සමිඳුන්ගේ උදහස සන්සිඳී නැත.</span></span> 
     </div> 
     <div class="q2"> <span class="verse v12" data-usfm="ISA.9.12"><span class="content">ඔවුන්ට දඬුවම් කරන්න එතුමන් හස්තය තවම දිගු කර ඇත.</span></span> 
     </div> 
     <div class="p"> <span class="verse v12" data-usfm="ISA.9.12"><span class="content"> </span></span><span class="verse v13" data-usfm="ISA.9.13"><span class="label">13</span><span class="content">ඉශ්රායෙල් සෙනඟ ඔවුන්ට දඬුවම් කළ සමිඳුන් වෙත හැරී නැත.</span></span> 
     </div> 
     <div class="q2"> <span class="verse v13" data-usfm="ISA.9.13"><span class="content">ඔවුන් සව් බලැති සමිඳුන් සෙව්වේ නැත.</span></span> 
     </div> 
     <div class="p"> <span class="verse v13" data-usfm="ISA.9.13"><span class="content"> </span></span><span class="verse v14" data-usfm="ISA.9.14"><span class="label">14</span><span class="content">එබැවින් එක දවසක දී සමිඳාණෝ ඉශ්රායෙල්හි ඔලීව අතු වැනි නායකයන්ට ද බට ගස් වැනි සෙනඟට ද පහර දී එහි හිසත් වල්ගයත් ගසාදමන සේක.</span></span> 
     </div> 
     <div class="p"> <span class="verse v14" data-usfm="ISA.9.14"><span class="content"> </span></span><span class="verse v15" data-usfm="ISA.9.15"><span class="label">15</span><span class="content">හිස යන්නෙන් අදහස් කරන්නේ වයස්ගත ගරුකටයුතු අය ය;</span></span> 
     </div> 
     <div class="q2"> <span class="verse v15" data-usfm="ISA.9.15"><span class="content">වල්ගය යන්නෙන් අදහස් කරන්නේ මුසාවාදී දිවැසිවරු ය.</span></span> 
     </div> 
     <div class="p"> <span class="verse v15" data-usfm="ISA.9.15"><span class="content"> </span></span><span class="verse v16" data-usfm="ISA.9.16"><span class="label">16</span><span class="content">සෙනඟට මඟපෙන්වන්නන් ඔවුන් නොමඟ යවා වියවුල් කර ඇත.</span></span> 
     </div> 
     <div class="p"> <span class="verse v16" data-usfm="ISA.9.16"><span class="content"> </span></span><span class="verse v17" data-usfm="ISA.9.17"><span class="label">17</span><span class="content">එබැවින් සමිඳාණෝ තරුණයන් කිසිවෙකුට ගැළවී යන්න ඉඩ නොදෙන සේක;</span></span> 
     </div> 
     <div class="q2"> <span class="verse v17" data-usfm="ISA.9.17"><span class="content">වැන්දඹුවන්ටත්, අනාථයන්ටත් අනුකම්පා නොකරන සේක.</span></span> 
     </div> 
     <div class="q2"> <span class="verse v17" data-usfm="ISA.9.17"><span class="content">මන්ද, ඔව්හු සියල්ලෝ අභක්තිකයෝ ද නපුර කරන්නෝ ද වෙති.</span></span> 
     </div> 
     <div class="q2"> <span class="verse v17" data-usfm="ISA.9.17"><span class="content">ඔවුන් කියන සියලු දේ බොරු ය.</span></span> 
     </div> 
     <div class="q2"> <span class="verse v17" data-usfm="ISA.9.17"><span class="content">මේ සියල්ල සිදු වුවත් සමිඳුන්ගේ උදහස සන්සිඳී නැත.</span></span> 
     </div> 
     <div class="q2"> <span class="verse v17" data-usfm="ISA.9.17"><span class="content">ඔවුන්ට දඬුවම් කරන පිණිස එතුමන්ගේ හස්තය තවමත් දිගු කර ඇත.</span></span> 
     </div> 
     <div class="s1"> <span class="heading"><b>සමාජයේ අසාධාරණකම</b></span> 
     </div> 
     <div class="p"> <span class="verse v17" data-usfm="ISA.9.17"><span class="content"> </span></span><span class="verse v18" data-usfm="ISA.9.18"><span class="label">18</span><span class="content">සෙනඟගේ දුෂ්ටකම කටු පඳුරු හා ගොකටු දවාලන ගින්නක් වැනි ය;</span></span> 
     </div> 
     <div class="q2"> <span class="verse v18" data-usfm="ISA.9.18"><span class="content">දුම් කඳ ඉහළට නංවන ලැව් ගින්නක් වැනි ය.</span></span> 
     </div> 
     <div class="p"> <span class="verse v18" data-usfm="ISA.9.18"><span class="content"> </span></span><span class="verse v19" data-usfm="ISA.9.19"><span class="label">19</span><span class="content">සව් බලැති සමිඳුන්ගේ උදහසින් දේශය දැවී යන්නේ ය;</span></span> 
     </div> 
     <div class="q2"> <span class="verse v19" data-usfm="ISA.9.19"><span class="content">සෙනඟ ද ගින්දරට දර මෙන් වන්නෝ ය.</span></span> 
     </div> 
     <div class="q2"> <span class="verse v19" data-usfm="ISA.9.19"><span class="content">කිසිවෙකු තමා හැර තම සහෝදරයා ගැන සලකන්නේ නැත.</span></span> 
     </div> 
     <div class="p"> <span class="verse v19" data-usfm="ISA.9.19"><span class="content"> </span></span><span class="verse v20" data-usfm="ISA.9.20"><span class="label">20</span><span class="content">දේශයේ සෑම තැනම සෙනඟට සොයාගත හැකි කෑම සියල්ලක්ම ඔවුන් කන නමුත්, ඒවා පැහැරගෙන කන නමුත්, ඔවුන්ගේ කුසගින්න නොනිවෙන්නේ ය.</span></span> 
     </div> 
     <div class="q2"> <span class="verse v20" data-usfm="ISA.9.20"><span class="content">ඔවුහු තම දරුවන්ගේ මාංසය වුව ද කන්නෝ ය.</span></span> 
     </div> 
     <div class="p"> <span class="verse v20" data-usfm="ISA.9.20"><span class="content"> </span></span><span class="verse v21" data-usfm="ISA.9.21"><span class="label">21</span><span class="content">මනස්සේ රටේ සෙනඟ ද එප්‍රායිම් රටේ සෙනඟ ද එකිනෙකාට විරුද්ධ ව සටන් කරති.</span></span> 
     </div> 
     <div class="q2"> <span class="verse v21" data-usfm="ISA.9.21"><span class="content">දෙගොල්ලෝ ම එකතු වී ජුදාවට පහර දෙති.</span></span> 
     </div> 
     <div class="q2"> <span class="verse v21" data-usfm="ISA.9.21"><span class="content">මේ සියල්ල සිදු වුවත්, සමිඳුන්ගේ උදහස සන්සිඳී නැත.</span></span> 
     </div> 
     <div class="q2"> <span class="verse v21" data-usfm="ISA.9.21"><span class="content">දඬුවම් කරන පිණිස එතුමන්ගේ හස්තය තව ම දිගු කර ඇත.</span></span> 
     </div> 
    </div> 
   </div> 
  </div>
 </body>
</html>