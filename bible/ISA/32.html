<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch32" data-usfm="ISA.32">  
     <div class="s1"> <span class="heading"><b>අවංක රජ කෙනෙක්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.32.1"><span class="label">1</span><span class="content">අවංක රජ කෙනෙකු ද යුක්තියෙන් පාලනය කරන අධිපතීන් ද ඇති වන කාලයක් පැමිණෙන්නේ ය.</span></span> 
     </div> 
     <div class="q"> <span class="verse v1" data-usfm="ISA.32.1"><span class="content"> </span></span><span class="verse v2" data-usfm="ISA.32.2"><span class="label">2</span><span class="content">ඔව්හු, සුළඟින් වැළකෙන්න රැකවරණයක් මෙන් ද කුණාටුවෙන් සැඟවෙන්න ස්ථානයක් මෙන් ද වියළි බිමේ ගලා යන දිය පාරවල් මෙන් ද පාළු පෙදෙසක සෙවණ ගෙන දෙන විශාල පර්වතයක් මෙන් ද වන්නෝ ය.</span></span> 
     </div> 
     <div class="q"> <span class="verse v2" data-usfm="ISA.32.2"><span class="content"> </span></span><span class="verse v3" data-usfm="ISA.32.3"><span class="label">3</span><span class="content">පෙනීම ඇති අයගේ ඇස් අඳුරු නොවෙයි;</span></span> 
     </div> 
     <div class="q2"> <span class="verse v3" data-usfm="ISA.32.3"><span class="content">කන් ඇසෙන අයගේ කන් ඇහුම්කන් දෙයි.</span></span> 
     </div> 
     <div class="q"> <span class="verse v3" data-usfm="ISA.32.3"><span class="content"> </span></span><span class="verse v4" data-usfm="ISA.32.4"><span class="label">4</span><span class="content">ඔව්හු ඉක්මන්කාර ගතියෙන් තොර ව, ඥානවන්ත ලෙස ක්‍රියා කරමින්, තේරුම්පැහැදුම් ඇති ව කතා කරන්නෝ ය.</span></span> 
     </div> 
     <div class="q"> <span class="verse v4" data-usfm="ISA.32.4"><span class="content"> </span></span><span class="verse v5" data-usfm="ISA.32.5"><span class="label">5</span><span class="content">‘අධමයා උත්තමයෙක් ය’ කියාවත්, කපටියා ගුණවන්තයෙක් ය’ කියාවත් තවත් කියනු නොලබන්නේ ය.</span></span> 
     </div> 
     <div class="q"> <span class="verse v5" data-usfm="ISA.32.5"><span class="content"> </span></span><span class="verse v6" data-usfm="ISA.32.6"><span class="label">6</span><span class="content">අඥානයා මෝඩ ලෙස කතා කරමින් නපුරු දේ කරන්න සිතයි;</span></span> 
     </div> 
     <div class="q2"> <span class="verse v6" data-usfm="ISA.32.6"><span class="content">ඔහු කරන දේත්, සිතන දේත් දෙවිඳුන්ට අපහාසයකි.</span></span> 
     </div> 
     <div class="q2"> <span class="verse v6" data-usfm="ISA.32.6"><span class="content">ඔහු කිසි කලක බඩගිනි අයට කන්න දෙන්නේ වත්, පිපාසිත අයට බොන්න දෙන්නේ වත් නැත.</span></span> 
     </div> 
     <div class="q"> <span class="verse v6" data-usfm="ISA.32.6"><span class="content"> </span></span><span class="verse v7" data-usfm="ISA.32.7"><span class="label">7</span><span class="content">ඔහු දුෂ්ට උපා යොදයි;</span></span> 
     </div> 
     <div class="q2"> <span class="verse v7" data-usfm="ISA.32.7"><span class="content">බොරුවෙන් දුප්පත් අය විනාශ කරන්නත්, ඒ අයගේ අයිතිවාසිකම් ඔවුන්ගෙන් වළක්වන්නත් ඔහු උපා යොදයි.</span></span> 
     </div> 
     <div class="q"> <span class="verse v7" data-usfm="ISA.32.7"><span class="content"> </span></span><span class="verse v8" data-usfm="ISA.32.8"><span class="label">8</span><span class="content">එහෙත්, යුක්ති ගරුක මිනිසා යුක්තිය අනුව ක්‍රියාකර යුක්තිය වෙනුවෙන් ස්ථිර ව සිටින්නේ ය. විනිශ්චයය හා පුනරුත්ථාපනය</span></span> 
     </div> 
     <div class="q"> <span class="verse v8" data-usfm="ISA.32.8"><span class="content"> </span></span><span class="verse v9" data-usfm="ISA.32.9"><span class="label">9</span><span class="content">සැප විහරණයෙන් කල් යවන ස්ත්‍රියනි, මා කියන දේට සවන් දෙන්න, වගකීමක් නැති තරුණියනි, මා කියන දේ අසන්න.</span></span> 
     </div> 
     <div class="q"> <span class="verse v9" data-usfm="ISA.32.9"><span class="content"> </span></span><span class="verse v10" data-usfm="ISA.32.10"><span class="label">10</span><span class="content">ඔබ දැන් තෘප්තිමත් ව සිටින නමුත්, තව අවුරුද්දකින් පමණ නෙළාගැනීමට මුද්‍රික පල කිසිවක් නොවන නිසා ඔබේ බලාපොරොත්තු ශුන්‍ය වන්නේ ය.</span></span> 
     </div> 
     <div class="q"> <span class="verse v10" data-usfm="ISA.32.10"><span class="content"> </span></span><span class="verse v11" data-usfm="ISA.32.11"><span class="label">11</span><span class="content">කරදරවලින් නිදහස් ව සැප විහරණයෙන් කල් යවන ස්ත්‍රියනි, දැන් භීතියෙන් වෙවුළන්න;</span></span> 
     </div> 
     <div class="q2"> <span class="verse v11" data-usfm="ISA.32.11"><span class="content">ඔබේ වස්ත්‍ර ගලවාදමන්න;</span></span> 
     </div> 
     <div class="q2"> <span class="verse v11" data-usfm="ISA.32.11"><span class="content">ඉඟ වටා ගෝණි රෙදි ඇඳගන්න.</span></span> 
     </div> 
     <div class="q"> <span class="verse v11" data-usfm="ISA.32.11"><span class="content"> </span></span><span class="verse v12" data-usfm="ISA.32.12"><span class="label">12</span><span class="content">සාරවත් කෙත් හා මිදි වතු විනාශ වී ඇති නිසා ශෝකයෙන් ඔබේ පපුවට ගසාගන්න.</span></span> 
     </div> 
     <div class="q"> <span class="verse v12" data-usfm="ISA.32.12"><span class="content"> </span></span><span class="verse v13" data-usfm="ISA.32.13"><span class="label">13</span><span class="content">මාගේ සෙනඟගේ ඉඩම්වල කටු පඳුරු ද ගොකටු ද හටගන්නේ ය.</span></span> 
     </div> 
     <div class="q2"> <span class="verse v13" data-usfm="ISA.32.13"><span class="content">සොම්නසින් පිනා ගිය සියලු ම ප්‍රීතිය ඇති නගරයේ ගෙවල එසේ වන්නේ ය.</span></span> 
     </div> 
     <div class="q"> <span class="verse v13" data-usfm="ISA.32.13"><span class="content"> </span></span><span class="verse v14" data-usfm="ISA.32.14"><span class="label">14</span><span class="content">රජමැදුර පවා හිස් වන්නේ ය, අගනුවර ද සම්පූර්ණයෙන් පාළු වන්නේ ය;</span></span> 
     </div> 
     <div class="q2"> <span class="verse v14" data-usfm="ISA.32.14"><span class="content">ගෙවල් ද මුරකොටු ද සදහට ම නටබුන් වන්නේ ය;</span></span> 
     </div> 
     <div class="q2"> <span class="verse v14" data-usfm="ISA.32.14"><span class="content">වල් කොටළුවන් එහි ලගිනු ඇත;</span></span> 
     </div> 
     <div class="q2"> <span class="verse v14" data-usfm="ISA.32.14"><span class="content">ඒවා බැටළුවන්ට තණ බිම් වන්නේ ය.</span></span> 
     </div> 
     <div class="q"> <span class="verse v14" data-usfm="ISA.32.14"><span class="content"> </span></span><span class="verse v15" data-usfm="ISA.32.15"><span class="label">15</span><span class="content">එහෙත්, දෙවිඳාණෝ සිය ආත්මානුභාවය අප වෙත නැවත වරක් එවන සේක;</span></span> 
     </div> 
     <div class="q2"> <span class="verse v15" data-usfm="ISA.32.15"><span class="content">එවිට පාළු ඉඩම් සාරවත් වන්නේ ය.</span></span> 
     </div> 
     <div class="q2"> <span class="verse v15" data-usfm="ISA.32.15"><span class="content">සාරවත් ඉඩම් පාළු වන්නේ ය.</span></span> 
     </div> 
     <div class="q"> <span class="verse v15" data-usfm="ISA.32.15"><span class="content"> </span></span><span class="verse v16" data-usfm="ISA.32.16"><span class="label">16</span><span class="content">දේශයේ සෑම තැන ම පාළුකරයේ යුක්තියත්,</span></span> 
     </div> 
     <div class="q2"> <span class="verse v16" data-usfm="ISA.32.16"><span class="content">සාරවත් භූමියේ ධර්මිෂ්ඨකමත් පවතින්නේ ය.</span></span> 
     </div> 
     <div class="q"> <span class="verse v16" data-usfm="ISA.32.16"><span class="content"> </span></span><span class="verse v17" data-usfm="ISA.32.17"><span class="label">17</span><span class="content">සියලු දෙනා ම හරි දේ කරන බැවින් සාමයත්, ආරක්ෂාවත්, සදහට ම පවතින්නේ ය.</span></span> 
     </div> 
     <div class="q"> <span class="verse v17" data-usfm="ISA.32.17"><span class="content"> </span></span><span class="verse v18" data-usfm="ISA.32.18"><span class="label">18</span><span class="content">දෙවිඳුන්ගේ සෙනඟගේ ගෙවල සාමයත්, ආරක්ෂාවත්, කරදරවලින් නිදහස්කමත් ඇති වන්නේ ය.</span></span> 
     </div> 
     <div class="q"> <span class="verse v18" data-usfm="ISA.32.18"><span class="content"> </span></span><span class="verse v19" data-usfm="ISA.32.19"><span class="label">19</span><span class="content">ගල් වර්ෂාවෙන් වනය ඇද වැටී නගරය ද සමතලා වූවත්;</span></span> 
     </div> 
     <div class="q"> <span class="verse v19" data-usfm="ISA.32.19"><span class="content"> </span></span><span class="verse v20" data-usfm="ISA.32.20"><span class="label">20</span><span class="content">වැපිරීම සඳහා බොහෝ සේ වතුර ද ගවයන්ට හා කොටළුවන්ට නිදහසේ කෑමට සෑම තැන ම තණ බිම් ද ඇති වන නිසා නුඹලා වාසනාවන්තයෝ ය.</span></span> 
     </div> 
    </div> 
   </div> 
  </div>
 </body>
</html>