<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch53" data-usfm="ISA.53">  
     <div class="p"> <span class="content"> </span><span class="verse v1" data-usfm="ISA.53.1"><span class="label">1</span><span class="content"> </span><span class="content">අප සැළ කළ දේ විශ්වාස කෙළේ කවරෙක් ද?</span></span> 
     </div> 
     <div class="q2"> <span class="verse v1" data-usfm="ISA.53.1"><span class="content">සමිඳුන්ගේ බලය එළිදරව් වී ඇත්තේ කවරෙකුට ද?</span></span> 
     </div> 
     <div class="q"> <span class="verse v1" data-usfm="ISA.53.1"><span class="content"> </span></span><span class="verse v2" data-usfm="ISA.53.2"><span class="label">2</span><span class="content">මාගේ සේවකයාණෝ වැඩෙන පැළෑටියක් සේ ද වියළි බිමෙන් මතු වන අංකුරයක් සේ ද සමිඳුන් අබියස වැඩුණෝ ය.</span></span> 
     </div> 
     <div class="q2"> <span class="verse v2" data-usfm="ISA.53.2"><span class="content">එතුමන්ට රූපවත්කමක් හෝ පැහැපත්කමක් හෝ නැත;</span></span> 
     </div> 
     <div class="q2"> <span class="verse v2" data-usfm="ISA.53.2"><span class="content">මන පිනවන ශෝභමානකමක් ද නැත;</span></span> 
     </div> 
     <div class="q"> <span class="verse v2" data-usfm="ISA.53.2"><span class="content"> </span></span><span class="verse v3" data-usfm="ISA.53.3"><span class="label">3</span><span class="content">මිනිසුන් විසින් පිළිකුල් කොට එපා කරනු ලැබූ හ;</span></span> 
     </div> 
     <div class="q2"> <span class="verse v3" data-usfm="ISA.53.3"><span class="content">දුක හා වද වේදනා දැරූ මිනිස් කෙනෙක් වූ හ.</span></span> 
     </div> 
     <div class="q2"> <span class="verse v3" data-usfm="ISA.53.3"><span class="content">එතුමන් දුටු විට මිනිස්සු ඉවත බලාගත්හ;</span></span> 
     </div> 
     <div class="q2"> <span class="verse v3" data-usfm="ISA.53.3"><span class="content">එතුමාණෝ නෙරපනු ලැබූ හ.</span></span> 
     </div> 
     <div class="q2"> <span class="verse v3" data-usfm="ISA.53.3"><span class="content">අපි එතුමන් ගැන සැලකිල්ලක් නොදැක්වූවෙමු.</span></span> 
     </div> 
     <div class="q"> <span class="verse v3" data-usfm="ISA.53.3"><span class="content"> </span></span><span class="verse v4" data-usfm="ISA.53.4"><span class="label">4</span><span class="content"> </span><span class="content">එබැවින් එතුමාණන් ඉසුළුවේ අපේ දුක ය;</span></span> 
     </div> 
     <div class="q2"> <span class="verse v4" data-usfm="ISA.53.4"><span class="content">දරාගත්තේ අපේ පීඩා ය.</span></span> 
     </div> 
     <div class="q2"> <span class="verse v4" data-usfm="ISA.53.4"><span class="content">මේවා දඬුවම් යයි අපට සිතුණේ ය.</span></span> 
     </div> 
     <div class="q2"> <span class="verse v4" data-usfm="ISA.53.4"><span class="content">දෙවි තුමන් දුන් පහර යයි අපට හැඟුණේ ය.</span></span> 
     </div> 
     <div class="q"> <span class="verse v4" data-usfm="ISA.53.4"><span class="content"> </span></span><span class="verse v5" data-usfm="ISA.53.5"><span class="label">5</span><span class="content"> </span><span class="content">එහෙත්, එතුමන් තුවාළ ලැබුවේ අපේ අපරාධ නිසා ය;</span></span> 
     </div> 
     <div class="q2"> <span class="verse v5" data-usfm="ISA.53.5"><span class="content">පොඩි කරනු ලැබුවේ අපේ පව් නිසා ය.</span></span> 
     </div> 
     <div class="q2"> <span class="verse v5" data-usfm="ISA.53.5"><span class="content">එතුමන් ලත් දඬුවමින් අපට සාමදානය ලැබී ඇත;</span></span> 
     </div> 
     <div class="q2"> <span class="verse v5" data-usfm="ISA.53.5"><span class="content">එතුමන් ලැබූ පහරවලින් අපට සුවය ලැබී ඇත.</span></span> 
     </div> 
     <div class="q"> <span class="verse v5" data-usfm="ISA.53.5"><span class="content"> </span></span><span class="verse v6" data-usfm="ISA.53.6"><span class="label">6</span><span class="content"> </span><span class="content">අපි සියල්ලෝ ම බැටළුවන් මෙන් මුළා වී තම තමා සිතූ මඟට හැරී ගියෙමු.</span></span> 
     </div> 
     <div class="q2"> <span class="verse v6" data-usfm="ISA.53.6"><span class="content">සමිඳාණෝ අප සියල්ලන්ගේ පව් එතුමන් පිට තැබූ සේක.</span></span> 
     </div> 
     <div class="q"> <span class="verse v6" data-usfm="ISA.53.6"><span class="content"> </span></span><span class="verse v7" data-usfm="ISA.53.7"><span class="label">7</span><span class="content"> </span><span class="content"> </span><span class="content">සේවකයාණන්ට පීඩා කළ විට එතුමෝ මුඛය නෑර සිටිය හ;</span></span> 
     </div> 
     <div class="q2"> <span class="verse v7" data-usfm="ISA.53.7"><span class="content">නිහතමානී ලෙස එය දැරූ හ.</span></span> 
     </div> 
     <div class="q2"> <span class="verse v7" data-usfm="ISA.53.7"><span class="content">මරන්න ගෙන යන බැටළු පොව්වකු සේ ද බැටළු දෙනක ලොම් කපන්නා ඉදිරියේ නිහඬ ව සිටින සේ ද එතුමෝ මුඛය නෑර සිටිය හ.</span></span> 
     </div> 
     <div class="q"> <span class="verse v7" data-usfm="ISA.53.7"><span class="content"> </span></span><span class="verse v8" data-usfm="ISA.53.8"><span class="label">8</span><span class="content">බලහත්කාරකමින් ද යුක්ති විරෝධි ලෙස ද එතුමෝ ගෙනයනු ලැබූ හ;</span></span> 
     </div> 
     <div class="q2"> <span class="verse v8" data-usfm="ISA.53.8"><span class="content">මනු ලොවින් සිඳදමනු ලැබූ හ;</span></span> 
     </div> 
     <div class="q2"> <span class="verse v8" data-usfm="ISA.53.8"><span class="content">සෙනඟගේ පව් උදෙසා මරනු ලැබූ හ.</span></span> 
     </div> 
     <div class="q"> <span class="verse v8" data-usfm="ISA.53.8"><span class="content"> </span></span><span class="verse v9" data-usfm="ISA.53.9"><span class="label">9</span><span class="content"> </span><span class="content">මේ කරුණු ගැන, එතුමන් උදෙසා පෙනී සිටින්නේ කවරෙක් ද?</span></span> 
     </div> 
     <div class="q2"> <span class="verse v9" data-usfm="ISA.53.9"><span class="content">එතුමන් කිසි වරදක් නොකළ නමුත්, කිසි බොරුවක් නොකී නමුත්, ඔවුන් එතුමන් මිහිදන් කෙළේ අදමිටුවන් සමඟ එක මිනී වළේ ය.</span></span> 
     </div> 
     <div class="q2"> <span class="verse v9" data-usfm="ISA.53.9"><span class="content">ධනවතුන් සමඟ එක සොහොන් බිමේ ය.</span></span> 
     </div> 
     <div class="q"> <span class="verse v9" data-usfm="ISA.53.9"><span class="content"> </span></span><span class="verse v10" data-usfm="ISA.53.10"><span class="label">10</span><span class="content">එහෙත්, එතුමන් පෙළනු ලැබුවේත්, දුකට පත් කරනු ලැබුවේත් සමිඳාණන්ගේ කැමැත්ත ලෙස ය.</span></span> 
     </div> 
     <div class="q2"> <span class="verse v10" data-usfm="ISA.53.10"><span class="content">මෙසේ එතුමන්ගේ මරණය පව් කමා කරන පූජාවක් වේ.</span></span> 
     </div> 
     <div class="q2"> <span class="verse v10" data-usfm="ISA.53.10"><span class="content">එබැවින් එතුමෝ සිය පරපුර දැක, දීර්ඝායු ලැබ ජීවත් වන්නා හ.</span></span> 
     </div> 
     <div class="q2"> <span class="verse v10" data-usfm="ISA.53.10"><span class="content">එතුමන් මඟින් සමිඳුන්ගේ කැමැත්ත මැනවින් සඵල වේ.</span></span> 
     </div> 
     <div class="q"> <span class="verse v10" data-usfm="ISA.53.10"><span class="content"> </span></span><span class="verse v11" data-usfm="ISA.53.11"><span class="label">11</span><span class="content">එතුමන් සිය දුක් වේදනාවේ ප්‍රතිඵල දැක, තෘප්තියට පැමිණෙනු ඇත.</span></span> 
     </div> 
     <div class="q2"> <span class="verse v11" data-usfm="ISA.53.11"><span class="content">බොහෝ දෙනාගේ පව් තමන් පිට ගැනීමෙන්, එතුමන් දුක් වේදනාවෙන් ලත් දැනගැන්මෙන් දමිටු කමට ඔවුන් පත් කරනු ලබනු ඇත.</span></span> 
     </div> 
     <div class="q"> <span class="verse v11" data-usfm="ISA.53.11"><span class="content"> </span></span><span class="verse v12" data-usfm="ISA.53.12"><span class="label">12</span><span class="content"> </span><span class="content">එබැවින් මම එතුමන්ට උදාරතර සම්පත් දෙන්නෙමි.</span></span> 
     </div> 
     <div class="q2"> <span class="verse v12" data-usfm="ISA.53.12"><span class="content">එතුමෝ එය බලවතුන් සමඟ බෙදාගන්නා හ.</span></span> 
     </div> 
     <div class="q2"> <span class="verse v12" data-usfm="ISA.53.12"><span class="content">මෙසේ වන්නේ, එතුමන්, වරදකරුවන් සමඟ ගණන් ගනු ලැබ, සිය දිවි පුදමින්, බොහෝ දෙනාගේ පව් උසුලාගනිමින් පව්කරුවන් සඳහා මැදහත් යැදුම් කරන බැවිනි.</span></span> 
     </div> 
    </div> 
   </div> 
  </div>
 </body>
</html>