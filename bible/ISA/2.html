<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch2" data-usfm="ISA.2">  
     <div class="s1"> <span class="heading"><b>සදාකාලික සාමය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.2.1"><span class="label">1</span><span class="content">ජුදා සහ ජෙරුසලම පිළිබඳ ව ආමොස්ගේ පුත් යෙසායාට දෙවියන් වහන්සේ දුන් පණිවුඩය මෙසේ ය:</span></span> 
     </div> 
     <div class="p"> <span class="verse v1" data-usfm="ISA.2.1"><span class="content"> </span></span><span class="verse v2" data-usfm="ISA.2.2"><span class="label">2</span><span class="content">මතු කාලයේ දී සමිඳුන්ගේ දෙව් මැදුර පිහිටා ඇති කන්ද, උතුම් ලෙස ද සියලු කඳුවලට ඉහළින් තිබෙන ලෙස ද පිහිටුවනු ලබන්නේ ය.</span></span> 
     </div> 
     <div class="q2"> <span class="verse v2" data-usfm="ISA.2.2"><span class="content">සියලු ජාතීහු එතැනට ගලා එන්නෝ ය.</span></span> 
     </div> 
     <div class="p"> <span class="verse v2" data-usfm="ISA.2.2"><span class="content"> </span></span><span class="verse v3" data-usfm="ISA.2.3"><span class="label">3</span><span class="content">බොහෝ දෙනෙකු පැමිණ මෙසේ කියනු ඇත:</span></span> 
     </div> 
     <div class="q2"> <span class="verse v3" data-usfm="ISA.2.3"><span class="content">‘එන්න, අපි යමු;</span></span> 
     </div> 
     <div class="q2"> <span class="verse v3" data-usfm="ISA.2.3"><span class="content">සමිඳුන්ගේ කන්දට නඟිමු;</span></span> 
     </div> 
     <div class="q2"> <span class="verse v3" data-usfm="ISA.2.3"><span class="content">ඉශ්රායෙල් දෙවිඳුන්ගේ මැදුරට පිවිසෙමු;</span></span> 
     </div> 
     <div class="q2"> <span class="verse v3" data-usfm="ISA.2.3"><span class="content">එතුමාණන් පෙන්වන මාර්ගය ගැන ඉගෙන එහි ගමන්ගන්න අපට හැකි වනු ඇත.’</span></span> 
     </div> 
     <div class="q2"> <span class="verse v3" data-usfm="ISA.2.3"><span class="content">මන්ද, සමිඳුන්ගේ පණිවුඩය පැමිණෙන්නේ සියොන් කන්දෙන් ය;</span></span> 
     </div> 
     <div class="q2"> <span class="verse v3" data-usfm="ISA.2.3"><span class="content">එතුමන් සෙනඟට කතා කරන්නේ ජෙරුසලමෙන් ය.</span></span> 
     </div> 
     <div class="p"> <span class="verse v3" data-usfm="ISA.2.3"><span class="content"> </span></span><span class="verse v4" data-usfm="ISA.2.4"><span class="label">4</span><span class="content"> </span><span class="content">මහා ජාතීන් අතර භේද එතුමාණෝ නිරවුල් කරන සේක;</span></span> 
     </div> 
     <div class="q2"> <span class="verse v4" data-usfm="ISA.2.4"><span class="content">එතුමාණෝ ජාතීන්ගේ කාරණා තීන්දු කරන සේක.</span></span> 
     </div> 
     <div class="q2"> <span class="verse v4" data-usfm="ISA.2.4"><span class="content">තමන්ගේ කඩුවලින් නගුල් ද තමන්ගේ හෙල්ලවලින් දෑකැති ද ඔව්හු සාදාගන්නෝ ය.</span></span> 
     </div> 
     <div class="q2"> <span class="verse v4" data-usfm="ISA.2.4"><span class="content">ජාතියක් ජාතියකට විරුද්ධ ව කඩු ගන්නේ නැත.</span></span> 
     </div> 
     <div class="q2"> <span class="verse v4" data-usfm="ISA.2.4"><span class="content">ඔවුන් යුද්ධයට පුහුණු වන්නේ නැත.</span></span> 
     </div> 
     <div class="p"> <span class="verse v4" data-usfm="ISA.2.4"><span class="content"> </span></span><span class="verse v5" data-usfm="ISA.2.5"><span class="label">5</span><span class="content">අහෝ!</span></span> 
     </div> 
     <div class="q2"> <span class="verse v5" data-usfm="ISA.2.5"><span class="content">ජාකොබ්ගේ වංශය එන්න, සමිඳුන්ගේ ආලෝකයෙහි අපි ඇවිදිමු.</span></span> 
     </div> 
     <div class="s1"> <span class="heading"><b>සමිඳාණන් වහන්සේගේ ආගමන දවස</b></span> 
     </div> 
     <div class="p"> <span class="verse v5" data-usfm="ISA.2.5"><span class="content"> </span></span><span class="verse v6" data-usfm="ISA.2.6"><span class="label">6</span><span class="content">සමිඳුනි, ඔබ තුමාණෝ ජාකොබ්ගේ වංශය වන තමන් සෙනඟ අත්හළ සේක.</span></span> 
     </div> 
     <div class="q2"> <span class="verse v6" data-usfm="ISA.2.6"><span class="content">මන්ද, පෙරදිගින් පැමිණි යන්ත්‍ර මන්ත්‍රකාරයන්ගෙන් ද පිලිස්තිවරුන් මෙන් පේන කියන්නන්ගෙන් ද දේශය පිරී ඇත.</span></span> 
     </div> 
     <div class="q2"> <span class="verse v6" data-usfm="ISA.2.6"><span class="content">සෙනඟ විදේශීන් සමඟ අත්වැල් බැඳගෙන සිටිති.</span></span> 
     </div> 
     <div class="p"> <span class="verse v6" data-usfm="ISA.2.6"><span class="content"> </span></span><span class="verse v7" data-usfm="ISA.2.7"><span class="label">7</span><span class="content">ඔවුන්ගේ දේශය රන් රිදීවලින් පිරී ඇත.</span></span> 
     </div> 
     <div class="q2"> <span class="verse v7" data-usfm="ISA.2.7"><span class="content">වස්තුවට නිමක් නැත.</span></span> 
     </div> 
     <div class="q2"> <span class="verse v7" data-usfm="ISA.2.7"><span class="content">ඔවුන්ගේ දේශය අශ්වයන්ගෙන් පිරී ඇත.</span></span> 
     </div> 
     <div class="q2"> <span class="verse v7" data-usfm="ISA.2.7"><span class="content">ඒ රථවාහනවල නිමක් නැත.</span></span> 
     </div> 
     <div class="p"> <span class="verse v7" data-usfm="ISA.2.7"><span class="content"> </span></span><span class="verse v8" data-usfm="ISA.2.8"><span class="label">8</span><span class="content">ඔවුන්ගේ දේශය පිළිමවලින් පිරී ඇත.</span></span> 
     </div> 
     <div class="q2"> <span class="verse v8" data-usfm="ISA.2.8"><span class="content">ඔව්හු සිය අත්වලින් තැනූ දේ නමදිති.</span></span> 
     </div> 
     <div class="p"> <span class="verse v8" data-usfm="ISA.2.8"><span class="content"> </span></span><span class="verse v9" data-usfm="ISA.2.9"><span class="label">9</span><span class="content">මේ නිසා සියලුදෙනා නින්දාවටත්, ලජ්ජාවටත් පත් වනු ඇත.</span></span> 
     </div> 
     <div class="q2"> <span class="verse v9" data-usfm="ISA.2.9"><span class="content">සමිඳුනි, ඔවුන්ට කමා නොවුව මැනව.</span></span> 
     </div> 
     <div class="p"> <span class="verse v9" data-usfm="ISA.2.9"><span class="content"> </span></span><span class="verse v10" data-usfm="ISA.2.10"><span class="label">10</span><span class="content"> </span><span class="content">සමිඳුන් උදහසින් ද එතුමන්ගේ බලයේ තේජාලංකාරයෙන් ද පලා යන පිණිස ඔව්හු ගල්ගුහාවල, නැතහොත්, බිංගෙවල් සාදාගෙන ඒවායෙහි සැඟවෙන්නෝ ය.</span></span> 
     </div> 
     <div class="p"> <span class="verse v10" data-usfm="ISA.2.10"><span class="content"> </span></span><span class="verse v11" data-usfm="ISA.2.11"><span class="label">11</span><span class="content">මිනිසාගේ අහංකාරය බිඳී යන, අභිමානය සිඳී යන දවසක් පැමිණෙන්නේ ය.</span></span> 
     </div> 
     <div class="q2"> <span class="verse v11" data-usfm="ISA.2.11"><span class="content">ඒ දවසේ දී සමිඳාණෝ පමණක් උසස් කරනු ලබන සේක.</span></span> 
     </div> 
     <div class="p"> <span class="verse v11" data-usfm="ISA.2.11"><span class="content"> </span></span><span class="verse v12" data-usfm="ISA.2.12"><span class="label">12</span><span class="content">ඒ දවසේ දී සව් බලැති සමිඳාණෝ බලවත් වූ, අහංකාර වූ, උඩඟු වූ, හැම කෙනෙකු ම පහත් කරන සේක;</span></span> 
     </div> 
     <div class="p"> <span class="verse v12" data-usfm="ISA.2.12"><span class="content"> </span></span><span class="verse v13" data-usfm="ISA.2.13"><span class="label">13</span><span class="content">ලෙබනොන්හි ඇති උස් කිහිරි ගස් සියල්ල ද විනාශ කරන සේක;</span></span> 
     </div> 
     <div class="q2"> <span class="verse v13" data-usfm="ISA.2.13"><span class="content">බාෂාන්හි ඇති ආලෝන ගස් ද</span></span> 
     </div> 
     <div class="p"> <span class="verse v13" data-usfm="ISA.2.13"><span class="content"> </span></span><span class="verse v14 v15" data-usfm="ISA.2.14+ISA.2.15"><span class="label">14-15</span><span class="content">උස් කඳු හෙල් සියල්ල ද උස් කොත් හා සුරැකි පවුරු ද සමතලා කරන සේක;</span></span> 
     </div> 
     <div class="p"> <span class="verse v14 v15" data-usfm="ISA.2.14+ISA.2.15"><span class="content"> </span></span><span class="verse v16" data-usfm="ISA.2.16"><span class="label">16</span><span class="content">තර්ෂිෂ්හි සියලු නෞකාවලට විරුද්ධ ව සහ සියලු අලංකාර නෞකාවලට විරුද්ධ වන සේක.</span></span> 
     </div> 
     <div class="p"> <span class="verse v16" data-usfm="ISA.2.16"><span class="content"> </span></span><span class="verse v17" data-usfm="ISA.2.17"><span class="label">17</span><span class="content">ඒ දවස පැමිණි විට මිනිසාගේ අහංකාරය බිඳී යන්නේ ය;</span></span> 
     </div> 
     <div class="q2"> <span class="verse v17" data-usfm="ISA.2.17"><span class="content">අභිමානය සිඳී යන්නේ ය;</span></span> 
     </div> 
     <div class="q2"> <span class="verse v17" data-usfm="ISA.2.17"><span class="content">සමිඳාණෝ පමණක් උසස් කරනු ලබන සේක.</span></span> 
     </div> 
     <div class="p"> <span class="verse v17" data-usfm="ISA.2.17"><span class="content"> </span></span><span class="verse v18" data-usfm="ISA.2.18"><span class="label">18</span><span class="content">සියලු පිළිම සහමුලින් ම පහකරනු ලබන්නේ ය.</span></span> 
     </div> 
     <div class="p"> <span class="verse v18" data-usfm="ISA.2.18"><span class="content"> </span></span><span class="verse v19" data-usfm="ISA.2.19"><span class="label">19</span><span class="content">සමිඳුන් පොළොව කම්පා කරවීමට පැමිණෙන විට එතුමන්ගේ උදහසින් ද එතුමන්ගේ බලයේ තේජාලංකාරයෙන් ද පලා යන පිණිස සෙනඟ ගල්ගුහාවල, නැතහොත්, බිංගෙවල් සාදාගෙන ඒවායෙහි සැඟවෙන්නෝ ය.</span></span> 
     </div> 
     <div class="p"> <span class="verse v19" data-usfm="ISA.2.19"><span class="content"> </span></span><span class="verse v20" data-usfm="ISA.2.20"><span class="label">20</span><span class="content">ඒ දවස පැමිණි විට, රන් රිදීවලින් සාදාගත් පිළිම ඔව්හු මීයන්ට හා වවුලන්ට අත්හැරදමති.</span></span> 
     </div> 
     <div class="p"> <span class="verse v20" data-usfm="ISA.2.20"><span class="content"> </span></span><span class="verse v21" data-usfm="ISA.2.21"><span class="label">21</span><span class="content">සමිඳුන් පොළොව කම්පා කරවීමට පැමිණෙන විට එතුමන්ගේ උදහසින් ද එතුමන්ගේ බලයේ තේජාලංකාරයෙන් ද බේරෙන පිණිස සෙනඟ ගල්ගුහා, නැතහොත්, බිංගෙවල්</span></span> 
     </div> 
     <div class="q2"> <span class="verse v21" data-usfm="ISA.2.21"><span class="content">සාදාගෙන ඒවායෙහි සැඟවෙන්නෝ ය.</span></span> 
     </div> 
     <div class="p"> <span class="verse v21" data-usfm="ISA.2.21"><span class="content"> </span></span><span class="verse v22" data-usfm="ISA.2.22"><span class="label">22</span><span class="content">හුස්ම ටික පමණක් වන මිනිසා කෙරෙහි විශ්වාස නොකරන්න.</span></span> 
     </div> 
     <div class="q2"> <span class="verse v22" data-usfm="ISA.2.22"><span class="content">ඔහුගේ වටිනාකම කුමක් ද?</span></span> 
     </div> 
    </div> 
   </div> 
  </div>
 </body>
</html>