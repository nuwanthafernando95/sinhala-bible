<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch62" data-usfm="ISA.62">  
     <div class="s1"> <span class="heading"><b>ජෙරුසලම උදෙසා යැදුමක්</b></span> 
     </div> 
     <div class="p"> <span class="content"> </span><span class="verse v1" data-usfm="ISA.62.1"><span class="label">1</span><span class="content">මම සියොන් උදෙසාත්, ජෙරුසලම උදෙසාත් නිහඬ ව නොසිටින්නෙමි.</span></span> 
     </div> 
     <div class="q2"> <span class="verse v1" data-usfm="ISA.62.1"><span class="content">එහි දැහැමි බව දීපකයක් මෙන් ද එහි ගැළවීම ඇවිලෙන පහනක් මෙන් ද බැබළෙන තෙක් නිශ්ශබ්ද ව නොසිටින්නෙමි.</span></span> 
     </div> 
     <div class="q"> <span class="verse v1" data-usfm="ISA.62.1"><span class="content"> </span></span><span class="verse v2" data-usfm="ISA.62.2"><span class="label">2</span><span class="content">එම්බා ජෙරුසලම!</span></span> 
     </div> 
     <div class="q2"> <span class="verse v2" data-usfm="ISA.62.2"><span class="content">ජාතීන් නුඹේ දැහැමි බවත්, සියලු රජවරුන් නුඹේ තේජසත් දකිනු ඇත.</span></span> 
     </div> 
     <div class="q2"> <span class="verse v2" data-usfm="ISA.62.2"><span class="content">සමිඳුන්ගේ ම මුඛයෙන් පැවසෙන අලුත් නමක් නුඹට දෙනු ලබන්නේ ය.</span></span> 
     </div> 
     <div class="q"> <span class="verse v2" data-usfm="ISA.62.2"><span class="content"> </span></span><span class="verse v3" data-usfm="ISA.62.3"><span class="label">3</span><span class="content">නුඹ සමිඳුන්ගේ අතෙහි අලංකාර ඔටුන්නක් ද නුඹේ දෙවිඳුන්ගේ අතෙහි රාජ කිරීටයක් ද මෙන් වන්නෙහි ය.</span></span> 
     </div> 
     <div class="q"> <span class="verse v3" data-usfm="ISA.62.3"><span class="content"> </span></span><span class="verse v4" data-usfm="ISA.62.4"><span class="label">4</span><span class="content">නුඹ, ‘අත්හරින ලද්දා’ කියා ද නුඹේ දේශය ‘අත්හරින ලද භාර්යාවක’ කියා ද තවත් නොකියනු ලබන්නේ ය.</span></span> 
     </div> 
     <div class="q2"> <span class="verse v4" data-usfm="ISA.62.4"><span class="content">‘මාගේ ප්‍රීතිය’ යන අරුත ඇති ‘හෙප්ශිබා’ නුඹේ අලුත් නම වන්නේ ය.</span></span> 
     </div> 
     <div class="q2"> <span class="verse v4" data-usfm="ISA.62.4"><span class="content">සමිඳාණන් නුඹ කෙරෙහි ප්‍රසන්න බැවින්, නුඹේ දේශය ‘ප්‍රීති කරන ගීය’ යන අරුත ඇති ‘බෙයුලා’ කියා කියනු ලබන්නේ ය.</span></span> 
     </div> 
     <div class="q2"> <span class="verse v4" data-usfm="ISA.62.4"><span class="content">එතුමාණෝ නුඹේ දේශය සරණ කොට ගන්න සේක.</span></span> 
     </div> 
     <div class="q"> <span class="verse v4" data-usfm="ISA.62.4"><span class="content"> </span></span><span class="verse v5" data-usfm="ISA.62.5"><span class="label">5</span><span class="content">තරුණයෙකු කන්‍යාවක සරණ කොට ගන්න සේ නුඹේ පුත්‍රයෝ නුඹ සරණ කොට ගන්නෝ ය.</span></span> 
     </div> 
     <div class="q2"> <span class="verse v5" data-usfm="ISA.62.5"><span class="content">මනාලයා මනාලිය කෙරෙහි ප්‍රීති වන්නාක් මෙන් නුඹේ දෙවිඳාණෝ නුඹ ගැන ප්‍රීති ප්‍රමෝද වන සේක.</span></span> 
     </div> 
     <div class="q"> <span class="verse v5" data-usfm="ISA.62.5"><span class="content"> </span></span><span class="verse v6" data-usfm="ISA.62.6"><span class="label">6</span><span class="content">එම්බා ජෙරුසලම!</span></span> 
     </div> 
     <div class="q2"> <span class="verse v6" data-usfm="ISA.62.6"><span class="content">නුඹේ පවුරු පිට මම මුරකරුවන් සිටෙව්වෙමි.</span></span> 
     </div> 
     <div class="q2"> <span class="verse v6" data-usfm="ISA.62.6"><span class="content">ඔව්හු රෑ වත්, දාවල් වත් කිසිසේත් නිශ්ශබ්ද නොවන්නෝ ය.</span></span> 
     </div> 
     <div class="q2"> <span class="verse v6" data-usfm="ISA.62.6"><span class="content">සමිඳුන් අයැදින ඔබ විවේක නොගන්න.</span></span> 
     </div> 
     <div class="q"> <span class="verse v6" data-usfm="ISA.62.6"><span class="content"> </span></span><span class="verse v7" data-usfm="ISA.62.7"><span class="label">7</span><span class="content">එතුමන් ජෙරුසලම ප්‍රතිසංස්කරණය කොට එය මුළු ලොවෙහි වර්ණනාවට ලක් වන නගරයක් වන තුරු ඔව්හු එතුමන්ට විවේකයක් නොදෙති.</span></span> 
     </div> 
     <div class="s1"> <span class="heading"><b>දෙවියන් වහන්සේගේ ප්‍රකාශනය</b></span> 
     </div> 
     <div class="p"> <span class="verse v7" data-usfm="ISA.62.7"><span class="content"> </span></span><span class="verse v8" data-usfm="ISA.62.8"><span class="label">8</span><span class="content">සමිඳාණෝ, සුරත තබා, බාහු බලය මෙහෙයවා, පොරොන්දුවක් දෙමින්,</span></span> 
     </div> 
     <div class="q2"> <span class="verse v8" data-usfm="ISA.62.8"><span class="content">“සැබැවින් නුඹේ ධාන්‍ය නුඹේ සතුරන්ට කෑම පිණිස මම තවත් නොදෙන්නෙමි.</span></span> 
     </div> 
     <div class="q2"> <span class="verse v8" data-usfm="ISA.62.8"><span class="content">නුඹ දහඩිය මහන්සියෙන් ලබාගත් මිදියුස විදේශීහු නොලබන්නෝ ය.</span></span> 
     </div> 
     <div class="q"> <span class="verse v8" data-usfm="ISA.62.8"><span class="content"> </span></span><span class="verse v9" data-usfm="ISA.62.9"><span class="label">9</span><span class="content">ධාන්‍ය එකතු කළ නුඹලා ඒවා වළඳා සමිඳුන්ට ප්‍රශංසා කරන්නහු ය.</span></span> 
     </div> 
     <div class="q2"> <span class="verse v9" data-usfm="ISA.62.9"><span class="content">මිදියුස රැස් කළ නුඹලා මාගේ මාලිගාවේ මළුවල දී ඒවා පානය කරන්නහු ය”යි වදාළ සේක.</span></span> 
     </div> 
     <div class="q"> <span class="verse v9" data-usfm="ISA.62.9"><span class="content"> </span></span><span class="verse v10" data-usfm="ISA.62.10"><span class="label">10</span><span class="content">ජෙරුසලම් ජනයෙනි, පිට වී යන්න;</span></span> 
     </div> 
     <div class="q2"> <span class="verse v10" data-usfm="ISA.62.10"><span class="content">දොරටුවලින් පිට වී ගොස් ආපසු එන සෙනඟට මාර්ගයක් පිළියෙළ කරන්න.</span></span> 
     </div> 
     <div class="q2"> <span class="verse v10" data-usfm="ISA.62.10"><span class="content">මහා මාවත් ඉදිකරන්න;</span></span> 
     </div> 
     <div class="q2"> <span class="verse v10" data-usfm="ISA.62.10"><span class="content">ගල් ඉවත් කරන්න.</span></span> 
     </div> 
     <div class="q2"> <span class="verse v10" data-usfm="ISA.62.10"><span class="content">ජනයන්ට ධජ සංකේතය ඔසවන්න.</span></span> 
     </div> 
     <div class="q"> <span class="verse v10" data-usfm="ISA.62.10"><span class="content"> </span></span><span class="verse v11" data-usfm="ISA.62.11"><span class="label">11</span><span class="content"> </span><span class="content">සමිඳුන් පොළොවේ සීමා දක්වා මෙසේ ප්‍රකාශ කර ඇත:</span></span> 
     </div> 
     <div class="q2"> <span class="verse v11" data-usfm="ISA.62.11"><span class="content">“අන්න, නුඹේ ගැළවුම්කාරයාණෝ, එතුමාණෝ විපාක දෙන සේක.</span></span> 
     </div> 
     <div class="q2"> <span class="verse v11" data-usfm="ISA.62.11"><span class="content">දිනාගත් දීමනාව ගෙනෙන සේකැ යි ජෙරුසලම් වැසියන්ට ප්‍රකාශ කරන්න.”</span></span> 
     </div> 
     <div class="q"> <span class="verse v11" data-usfm="ISA.62.11"><span class="content"> </span></span><span class="verse v12" data-usfm="ISA.62.12"><span class="label">12</span><span class="content">ඔව්හු ‘ශුද්ධ සෙනඟ’ කියාත්, ‘සමිඳුන්ගේ මුදාගත් ජනතාව’ කියාත් කියනු ලබන්නෝ ය.</span></span> 
     </div> 
     <div class="q2"> <span class="verse v12" data-usfm="ISA.62.12"><span class="content">‘දෙවිඳුන්ගේ තෝරාගත් නගරය’ කියාත් කියනු ලබන්නේ ය.</span></span> 
     </div> 
    </div> 
   </div> 
  </div>
 </body>
</html>