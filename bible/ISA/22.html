<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkISA"> 
    <div class="chapter ch22" data-usfm="ISA.22">  
     <div class="s1"> <span class="heading"><b>ජෙරුසලම පිළිබඳ දේව ප්‍රකාශනය</b></span> 
     </div> 
     <div class="p"> <span class="content"> </span><span class="verse v1" data-usfm="ISA.22.1"><span class="label">1</span><span class="content">දර්ශන මිටියාවත පිළිබඳ දේව ප්‍රකාශනය මෙසේ ය:</span></span> 
     </div> 
     <div class="q2"> <span class="verse v1" data-usfm="ISA.22.1"><span class="content">වැරදී ඇත්තේ කුමක් ද?</span></span> 
     </div> 
     <div class="q2"> <span class="verse v1" data-usfm="ISA.22.1"><span class="content">නගරයේ සියලු සෙනඟ පියසි උඩට නැඟී උත්සව පවත්වන්නේ මන් ද?</span></span> 
     </div> 
     <div class="q"> <span class="verse v1" data-usfm="ISA.22.1"><span class="content"> </span></span><span class="verse v2" data-usfm="ISA.22.2"><span class="label">2</span><span class="content">මුළු නගරය ඔල්වර හඬින් ද ඝෝෂාවෙන් ද කලබලයෙන් ද පිරී ඇත.</span></span> 
     </div> 
     <div class="q2"> <span class="verse v2" data-usfm="ISA.22.2"><span class="content">මේ යුද්ධයේ දී මැරුම් කෑ අය මැරුණේ කඩුවෙන් හෝ සටනේ දී හෝ නොවේ.</span></span> 
     </div> 
     <div class="q"> <span class="verse v2" data-usfm="ISA.22.2"><span class="content"> </span></span><span class="verse v3" data-usfm="ISA.22.3"><span class="label">3</span><span class="content">නුඹලාගේ නායකයෝ සියල්ලෝ ම පලා ගියහ.</span></span> 
     </div> 
     <div class="q2"> <span class="verse v3" data-usfm="ISA.22.3"><span class="content">ඔව්හු එක ඊතලයක් වත් විදින්න පෙර අල්ලාගනු ලැබූ හ.</span></span> 
     </div> 
     <div class="q2"> <span class="verse v3" data-usfm="ISA.22.3"><span class="content">එඩිතර ම අය දුර පලා ගිය නමුත්, සියල්ලෝ ම සිරකරුවන් මෙන් අල්ලාගන්නා ලදහ.</span></span> 
     </div> 
     <div class="q"> <span class="verse v3" data-usfm="ISA.22.3"><span class="content"> </span></span><span class="verse v4" data-usfm="ISA.22.4"><span class="label">4</span><span class="content">මාගේ සෙනඟ මෙපමණ ගණනක් විනාශ වී ඇති බැවින් දැන් මට තනි ව ම හඬා වැලපෙන්න ඉඩ හරින්න.</span></span> 
     </div> 
     <div class="q2"> <span class="verse v4" data-usfm="ISA.22.4"><span class="content">මා සනසන්න උත්සාහ නොකරන්න.</span></span> 
     </div> 
     <div class="q"> <span class="verse v4" data-usfm="ISA.22.4"><span class="content"> </span></span><span class="verse v5" data-usfm="ISA.22.5"><span class="label">5</span><span class="content">මේ වනාහි සව් බලැති මහෝත්තම දෙවි ස්වාමීන් විසින් අප පිට පමුණුවන ලද දර්ශන මිටියාවතෙහි කැළඹීම් ද පරාජය ද වියවුල් ද</span></span> 
     </div> 
     <div class="q2"> <span class="verse v5" data-usfm="ISA.22.5"><span class="content">ඇති වන කාලයක් ය.</span></span> 
     </div> 
     <div class="q2"> <span class="verse v5" data-usfm="ISA.22.5"><span class="content">නගරයේ පවුරු බිඳදමා ඇත.</span></span> 
     </div> 
     <div class="q2"> <span class="verse v5" data-usfm="ISA.22.5"><span class="content">පිහිට පතා මොරගැසීම් දෝංකාරය කඳු අතරින් ඇසේ.</span></span> 
     </div> 
     <div class="q"> <span class="verse v5" data-usfm="ISA.22.5"><span class="content"> </span></span><span class="verse v6" data-usfm="ISA.22.6"><span class="label">6</span><span class="content">ඒලාම් රටේ හේවායෝ දුනු හී ඇති ව, රථ හා අසුන් පිට නැඟී ආහ.</span></span> 
     </div> 
     <div class="q2"> <span class="verse v6" data-usfm="ISA.22.6"><span class="content">කීර් රටේ හේවායෝ තමන්ගේ පලිස් සූදානම් කරගත්හ.</span></span> 
     </div> 
     <div class="q"> <span class="verse v6" data-usfm="ISA.22.6"><span class="content"> </span></span><span class="verse v7" data-usfm="ISA.22.7"><span class="label">7</span><span class="content">ජුදාවේ ඉතා සාරවත් මිටියාවත් යුද්ධ රථවලින් පිරී තිබිණි.</span></span> 
     </div> 
     <div class="q2"> <span class="verse v7" data-usfm="ISA.22.7"><span class="content">අසරුවෝ ජෙරුසලමේ දොරටුව ඉදිරියෙහි සිටියහ.</span></span> 
     </div> 
     <div class="p"> <span class="verse v7" data-usfm="ISA.22.7"><span class="content"> </span></span><span class="verse v8" data-usfm="ISA.22.8"><span class="label">8</span><span class="content">ජුදාවේ බලකොටු සියල්ල වැටිණි. එසේ වූ විට නුඹලා ‘ආරණ්‍ය ගෘහය’ නම් ගබඩාවෙන් අවි ආයුධ ගෙනාවහු ය. </span></span><span class="verse v9" data-usfm="ISA.22.9"><span class="label">9</span><span class="content">ජෙරුසලමේ පවුරු කැඩී බිඳී තිබූ තැන් නුඹලා සටහන් කරගත්තහු ය. පහළ පොකුණෙන් වතුර රැස් කරගත්තහු ය. </span></span><span class="verse v10" data-usfm="ISA.22.10"><span class="label">10</span><span class="content">නුඹලා ජෙරුසලමේ තිබූ සියලු ගෙවල් ගණන් කොට නගරයේ පවුරු අලුත් වැඩියා කිරීමට ඒ ගෙවල් සමහරකින් ගල් ලබාගන්න පිණිස ඒවා බිඳදැමුවහු ය. </span></span><span class="verse v11" data-usfm="ISA.22.11"><span class="label">11</span><span class="content">පරණ පොකුණෙන් ගලා එන වතුර රඳවා ගැනීමට නුඹලා බිත්ති දෙක අතර ජලාශයක් තනාගත්තහු ය. එහෙත්, නුඹලා මේ සියල්ල මීට බොහෝ කලකට පෙර සකස්කර, ඒ අයුරින් සිදු වන්න සැලැස්වූ දෙවියන් වහන්සේ සැලකුවේ නැත.</span></span> 
     </div> 
     <div class="p"> <span class="verse v11" data-usfm="ISA.22.11"><span class="content"> </span></span><span class="verse v12" data-usfm="ISA.22.12"><span class="label">12</span><span class="content">ඒ නිසා සව් බලැති දෙවි සමිඳාණෝ හැඬීමටත්, වැලපීමටත්, ගෝණි රෙදි ඇඳීමටත්, හිස බූගෑමටත් නුඹලා කැඳෙවු සේක.</span></span> 
     </div> 
     <div class="q"> <span class="verse v12" data-usfm="ISA.22.12"><span class="content"> </span></span><span class="verse v13" data-usfm="ISA.22.13"><span class="label">13</span><span class="content"> </span><span class="content">ඒ වෙනුවට නුඹලා ප්‍රීති සන්තෝෂ වූවහු ය.</span></span> 
     </div> 
     <div class="q2"> <span class="verse v13" data-usfm="ISA.22.13"><span class="content">කෑම සඳහා ගව බැටළු සතුන් මරා, මිදියුස පානය කළහු ය.</span></span> 
     </div> 
     <div class="q2"> <span class="verse v13" data-usfm="ISA.22.13"><span class="content">“අපි කමු, බොමු.</span></span> 
     </div> 
     <div class="q2"> <span class="verse v13" data-usfm="ISA.22.13"><span class="content">මන්ද, හෙට අපි මැරෙන්නෙමු”යි නුඹලා කීවහු ය.</span></span> 
     </div> 
     <div class="q"> <span class="verse v13" data-usfm="ISA.22.13"><span class="content"> </span></span><span class="verse v14" data-usfm="ISA.22.14"><span class="label">14</span><span class="content">සව් බලැති දෙවි සමිඳාණෝ මට කතා කොට, “ජීවිතාන්තය දක්වා නුඹේ මේ අපරාධ කමා නොකරන බව සව් බලැති දෙවි සමිඳාණන් වන මම නුඹලාට කියමි”යි වදාළ සේක.</span></span> 
     </div> 
     <div class="s1"> <span class="heading"><b>ෂෙබ්නාට අනතුරු ඇඟවීමක්</b></span> 
     </div> 
     <div class="p"> <span class="verse v14" data-usfm="ISA.22.14"><span class="content"> </span></span><span class="verse v15" data-usfm="ISA.22.15"><span class="label">15</span><span class="content">සියලු බලැති දෙවි ස්වාමීන් වහන්සේ මට කතා කොට, “රාජගෘහාධිකාරී ෂෙබ්නා වෙත ගොස් මෙසේ කියන්න මට නියම කළ සේකැ”යි දන්වන්න. </span></span><span class="verse v16" data-usfm="ISA.22.16"><span class="label">16</span><span class="content">“නුඹ කවරෙක් දැ යි සිතාගන්නෙහි ද? මෙහි නුඹට ගල් පර්වත බෑවුමක සොහොනක් කපා ගැනීමට ද නුඹට ම තැනක් සූදානම් කර ගැනීමට ද නුඹට ඇති අයිතිය කුමක් ද? </span></span><span class="verse v17" data-usfm="ISA.22.17"><span class="label">17</span><span class="content">නුඹ වැදගත් කෙනෙකු වුවත් සමිඳාණන් වහන්සේ නුඹ තදින් අල්ලාගෙන එක වර ම පහතට හෙළන සේක. </span></span><span class="verse v18" data-usfm="ISA.22.18"><span class="label">18</span><span class="content">උන් වහන්සේ නුඹ ගුලිකර බෝලයක් මෙන් විශාල දේශයකට විසිකර දමන සේක. එහි දී නුඹ මහා ආඩම්බරයෙන් තැකූ යුද්ධ රථ අසල නසින්නෙහි ය. නුඹේ ස්වාමියාගේ වංශයට නුඹ නින්දාවකි. </span></span><span class="verse v19" data-usfm="ISA.22.19"><span class="label">19</span><span class="content">සමිඳාණන් වහන්සේ නුඹේ නිලයෙන් නුඹ පහකර නුඹේ උසස් තත්ත්වයෙන් නුඹ පහතට හෙළාදමන සේක.”</span></span> 
     </div> 
     <div class="p"> <span class="verse v19" data-usfm="ISA.22.19"><span class="content"> </span></span><span class="verse v20" data-usfm="ISA.22.20"><span class="label">20</span><span class="content">සමිඳාණන් වහන්සේ ෂෙබ්නාට මෙසේ වදාළ සේක: “එසේ සිදු වූ විට හිල්කියාගේ පුත්‍ර වූ මාගේ මෙහෙකරු වන එලියාකිම්ට මම අඬගසන්නෙමි. </span></span><span class="verse v21" data-usfm="ISA.22.21"><span class="label">21</span><span class="content">නුඹේ නිල සළුව ඔහුට හඳවා, නුඹේ පටිය ඔහුගේ ඉඟටියේ බැඳ නුඹේ ආධිපත්‍යය මම ඔහුට පවරා දෙමි. ඔහු ජෙරුසලමේ සෙනඟටත්, ජුදාවේ වංශයටත් පියකු මෙන් වනු ඇත. </span></span><span class="verse v22" data-usfm="ISA.22.22"><span class="label">22</span><span class="content">දාවිත්ගේ වංශයේ නිල යතුරු ඔහුට දෙනු ලබන්නේ ය. ඔහු අරින දේ කිසිවෙක් නොවසන්නේ ය. ඔහු වසන දේ කිසිවෙක් නාරින්නේ ය. </span></span><span class="verse v23" data-usfm="ISA.22.23"><span class="label">23</span><span class="content">මම සවිකළ ඇණයක් මෙන් ඔහු සිය තනතුරෙහි තිරසර ලෙස පිහිටුවන්නෙමි. ඔහුගේ මුළු වංශයට ඔහු ගෞරවයක් වන්නේ ය.</span></span> 
     </div> 
     <div class="p"> <span class="verse v23" data-usfm="ISA.22.23"><span class="content"> </span></span><span class="verse v24" data-usfm="ISA.22.24"><span class="label">24</span><span class="content">“ඔහුගේ ඥාතීහු ද ඔහුගේ භාරය යටතේ සිටින සියලු දෙනා ද ඔහුට බරක් වන්නෝ ය. ඇණයක එල්ලා ඇති හැලි වළං මෙන් ඔවුන් ඔහුගේ ඇඟේ එල්ලෙනු ඇත. </span></span><span class="verse v25" data-usfm="ISA.22.25"><span class="label">25</span><span class="content">එසේ වූ විට ස්ථිර ව සවිකළ ඇණය බුරුල් වී වැටෙන්නේ ය. එහි එල්ලා තිබුණු සියල්ල ගැළවී වැටී යන්නේ ය. එහි අවසානයත් එය ම වන්නේ ය. මෙසේ වදාළේ සමිඳාණන් වහන්සේ ය.”</span></span> 
     </div> 
    </div> 
   </div> 
  </div>
 </body>
</html>