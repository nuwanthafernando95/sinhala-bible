<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch5" data-usfm="MAT.5">  
     <div class="s1"> <span class="heading"><b>මංගල වාක්‍ය</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:20-23</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.5.1"><span class="label">1</span><span class="content">ජේසුස් වහන්සේ ජනකාය දැක කන්දකට නැඟුණු සේක. උන් වහන්සේ වැඩහුන් කල ශ්‍රාවකයෝ උන් වහන්සේ වෙත ආහ. </span></span><span class="verse v2" data-usfm="MAT.5.2"><span class="label">2</span><span class="content">එවිට උන් වහන්සේ ඔවුන්ට උගන්වමින් මෙසේ වදාළ සේක:</span></span> 
     </div> 
     <div class="q"> <span class="verse v2" data-usfm="MAT.5.2"><span class="content"> </span></span><span class="verse v3" data-usfm="MAT.5.3"><span class="label">3</span><span class="content">“බැගෑ සිතින් දෙවි සරණ පතන්නෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v3" data-usfm="MAT.5.3"><span class="content">ස්වර්ග රාජ්‍යය ඔවුන්ගේ ය.</span></span> 
     </div> 
     <div class="q"> <span class="verse v3" data-usfm="MAT.5.3"><span class="content"> </span></span><span class="verse v4" data-usfm="MAT.5.4"><span class="label">4</span><span class="content"> </span><span class="content">ශෝක වන්නෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v4" data-usfm="MAT.5.4"><span class="content">ඔව්හු සැනසීම ලබන්නෝ ය.</span></span> 
     </div> 
     <div class="q"> <span class="verse v4" data-usfm="MAT.5.4"><span class="content"> </span></span><span class="verse v5" data-usfm="MAT.5.5"><span class="label">5</span><span class="content"> </span><span class="content">නිහතමානී ගුණ ඇත්තෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v5" data-usfm="MAT.5.5"><span class="content">ඔව්හු දේශය උරුම කර ගන්නෝ ය.</span></span> 
     </div> 
     <div class="q"> <span class="verse v5" data-usfm="MAT.5.5"><span class="content"> </span></span><span class="verse v6" data-usfm="MAT.5.6"><span class="label">6</span><span class="content"> </span><span class="content">යුක්තියට සාපිපාසා ඇත්තෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v6" data-usfm="MAT.5.6"><span class="content">ඔව්හු තෘප්තිමත් වන්නෝ ය;</span></span> 
     </div> 
     <div class="q"> <span class="verse v6" data-usfm="MAT.5.6"><span class="content"> </span></span><span class="verse v7" data-usfm="MAT.5.7"><span class="label">7</span><span class="content">දයාවන්තයෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v7" data-usfm="MAT.5.7"><span class="content">ඔව්හු දයාව ලබන්නෝ ය.</span></span> 
     </div> 
     <div class="q"> <span class="verse v7" data-usfm="MAT.5.7"><span class="content"> </span></span><span class="verse v8" data-usfm="MAT.5.8"><span class="label">8</span><span class="content"> </span><span class="content">නිර්මල සිත් ඇත්තෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v8" data-usfm="MAT.5.8"><span class="content">ඔව්හු දෙවියන් වහන්සේ දකින්නෝ ය.</span></span> 
     </div> 
     <div class="q"> <span class="verse v8" data-usfm="MAT.5.8"><span class="content"> </span></span><span class="verse v9" data-usfm="MAT.5.9"><span class="label">9</span><span class="content">සාමය ඇති කරන්නෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v9" data-usfm="MAT.5.9"><span class="content">ඔව්හු දෙවියන් වහන්සේගේ පුත්‍රයෝ ය යි කියනු ලබන්නෝ ය.</span></span> 
     </div> 
     <div class="q"> <span class="verse v9" data-usfm="MAT.5.9"><span class="content"> </span></span><span class="verse v10" data-usfm="MAT.5.10"><span class="label">10</span><span class="content"> </span><span class="content">යුක්තිය උදෙසා පීඩා විඳින්නෝ භාග්‍යවන්තයෝ ය;</span></span> 
     </div> 
     <div class="q2"> <span class="verse v10" data-usfm="MAT.5.10"><span class="content">ස්වර්ග රාජ්‍යය ඔවුන්ගේ ය;</span></span> 
     </div> 
     <div class="q"> <span class="verse v10" data-usfm="MAT.5.10"><span class="content"> </span></span><span class="verse v11" data-usfm="MAT.5.11"><span class="label">11</span><span class="content"> </span><span class="content">මිනිසුන් මා නිසා ඔබට නින්දා පීඩා කොට, නානා විධ අසත්‍ය චෝදනා නඟන කල ඔබ භාග්‍යවන්තයෝ ය;</span></span> 
     </div> 
     <div class="q"> <span class="verse v11" data-usfm="MAT.5.11"><span class="content"> </span></span><span class="verse v12" data-usfm="MAT.5.12"><span class="label">12</span><span class="content"> </span><span class="content">ප්‍රීති ප්‍රමෝද වන්න;</span></span> 
     </div> 
     <div class="q2"> <span class="verse v12" data-usfm="MAT.5.12"><span class="content">මන්ද, ස්වර්ගයෙහි ඔබේ පලවිපාකය ඉමහත් ය.</span></span> 
     </div> 
     <div class="q2"> <span class="verse v12" data-usfm="MAT.5.12"><span class="content">ඔබට පෙර සිටි දිවැසිවරයන්ටත් ඔව්හු එලෙස ම පීඩා කළහ.”</span></span> 
     </div> 
     <div class="s1"> <span class="heading"><b>පොළොවේ ලුණු සහ ලෝකයේ ආලෝකය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:50</b></span><span class="heading"><b>;</b></span><span class="heading"><b>ලූක් 14:34-35</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MAT.5.12"><span class="content"> </span></span><span class="verse v13" data-usfm="MAT.5.13"><span class="label">13</span><span class="content"> </span><span class="content">“ඔබ පොළොවේ ලුණු ය. ලුණෙහි ලුණු ගතිය නැති වුවහොත්, එයට ලුණු රස කවන්නේ කුමකින් ද? ඉන්පසු ඒවා ඉවත දමනු ලබන්නට ද, මිනිසුන්ගේ පයින් පාගනු ලබන්නට ද මිස, අන් කිසිවකට සුදුසු නැත.</span></span> 
     </div> 
     <div class="p"> <span class="verse v13" data-usfm="MAT.5.13"><span class="content"> </span></span><span class="verse v14" data-usfm="MAT.5.14"><span class="label">14</span><span class="content"> </span><span class="content">“ඔබ ලෝකයේ ආලෝකය ය. කන්දක් මත පිහිටි නුවරක් සැඟවිය නොහැකි ය. </span></span><span class="verse v15" data-usfm="MAT.5.15"><span class="label">15</span><span class="content">මිනිස්සු පහනක් දල්වා එය බඳුනක් යට නොව පහන් රුකක් මත තබති; එවිට එය ගෙදර වැසි සියල්ලන්ට එළිය දෙයි. </span></span><span class="verse v16" data-usfm="MAT.5.16"><span class="label">16</span><span class="content">එමෙන්ම මිනිසුන් ඔබේ යහපත් ක්‍රියා දැක ස්වර්ගයෙහි වැඩ වසන ඔබේ පියාණන් වහන්සේට ප්‍රශංසා කරන පිණිස, ඔබේ ආලෝකය ඔවුන් ඉදිරියෙහි බබළවන්න.”</span></span> 
     </div> 
     <div class="s1"> <span class="heading"><b>ව්‍යවස්ථාවලිය පිළිබඳ ඉගැන්වීම්</b></span> 
     </div> 
     <div class="p"> <span class="verse v16" data-usfm="MAT.5.16"><span class="content"> </span></span><span class="verse v17" data-usfm="MAT.5.17"><span class="label">17</span><span class="content">“මම ව්‍යවස්ථාවලිය හා දිවැසාවලිය අවලංගු කරන පිණිස ආවෙමි යි නොසිතන්න. මා ආයේ, ඒවා අවලංගු කිරීමට නොව, සම්පූර්ණ කිරීමට ය. </span></span><span class="verse v18" data-usfm="MAT.5.18"><span class="label">18</span><span class="content">සැබැවින් ම මම ඔබට කියමි, අහස හා පොළොව පහ ව ගියත්, සියල්ල පරිපූර්ණ වන තුරු, ව්‍යවස්ථාවලියෙන් ඉස්පිල්ලක් වත් පාපිල්ලක් වත් පහ වී නොයන්නේ ම ය. </span></span><span class="verse v19" data-usfm="MAT.5.19"><span class="label">19</span><span class="content">එබැවින් මේ ආඥාවලින් ඉතා සුළු එකක් වත් කඩ කරන හා කඩ කරන ලෙස මිනිසුන්ට උගන්වන කවරෙකු වුව ද, ඔහු ස්වර්ග රාජ්‍යයෙහි ඉතා සුළු ය යි කියනු ලබන්නේ ය. එහෙත්, ඒවා පිළිපදින, ඒවා උගන්වන කවරෙකු වුව ද, ඔහු ස්වර්ග රාජ්‍යයෙහි උතුම් ය යි කියනු ලබන්නේ ය. </span></span><span class="verse v20" data-usfm="MAT.5.20"><span class="label">20</span><span class="content">මන්ද, ඔබ ධර්මිෂ්ඨකමින් විනයධරයන් ද පරිසිවරුන් ද ඉක්මවා නොගියොත්, ඔබ කිසි සේත් ස්වර්ග රාජ්‍යයට නොපිවිසෙන්නහු ය යි ඔබට කියමි.”</span></span> 
     </div> 
     <div class="s1"> <span class="heading"><b>කෝපය පිළිබඳ ඉගැන්වීම්</b></span> 
     </div> 
     <div class="p"> <span class="verse v20" data-usfm="MAT.5.20"><span class="content"> </span></span><span class="verse v21" data-usfm="MAT.5.21"><span class="label">21</span><span class="content"> </span><span class="content"> “ ‘මිනී නොමරන්න; මිනී මරන කවරෙකු වුව ද විනිශ්චයට යටත් වනු ඇතැ’යි පැරැන්නන්ට කී බව ඔබ අසා ඇත. </span></span><span class="verse v22" data-usfm="MAT.5.22"><span class="label">22</span><span class="content">එහෙත්, මම ඔබට කියමි, තමාගේ සහෝදරයා සමඟ</span><span class="content"> කෝප වන කවරෙකු වුව ද ඔහු අධිකරණයට යටත් වනු ඇත. තමාගේ සහෝදරයාට ‘මෝඩයා’ කියා ගරහන කවරෙකු වුව ද ඔහු ශ්‍රේෂ්ඨාධිකරණයට යටත් වනු ඇත; ‘ජඩයා’ කියා ගරහන කවරෙකු වුව ද ඔහු නිරා ගින්නට ගොදුරු වනු ඇත. </span></span><span class="verse v23" data-usfm="MAT.5.23"><span class="label">23</span><span class="content">එබැවින් ඔබ පූජාසනය වෙත පඬුරක් ගෙනෙන කල, ඔබේ සහෝදරයා ඔබට විරුද්ධ ව යම් කිසි අමනාපයක් ඇති ව සිටින බව එහි දී සිහි වී නම්, </span></span><span class="verse v24" data-usfm="MAT.5.24"><span class="label">24</span><span class="content">පඬුර පූජාසනය ඉදිරියෙහි තබා ගොස්, පළමුකොට සහෝදරයා හා සමගි වී, පසුව අවුත් පඬුර පුදන්න.</span></span> 
     </div> 
     <div class="p"> <span class="verse v24" data-usfm="MAT.5.24"><span class="content"> </span></span><span class="verse v25" data-usfm="MAT.5.25"><span class="label">25</span><span class="content">“ඔබේ විරුද්ධකාරයා සමඟ උසාවියට යන කල, මඟ දී ම ඉක්මනින් ඔහු හා සමගි වන්න; නැත්නම් විරුද්ධකාරයා ඔබ නඩුකාරයාට භාර දෙන්නේ ය; නඩුකාරයා ඔබ උසාවියේ නිලධාරියාට භාර දෙන්නේ ය; ඔබ ද හිරගෙයි දමනු ලබන්නෙහි ය. </span></span><span class="verse v26" data-usfm="MAT.5.26"><span class="label">26</span><span class="content">සැබැවින් ම මම ඔබට කියමි, අන්තිම සතයට ම දඩය ගෙවන තෙක් ඔබ කිසි සේත් එයින් පිට වී නොයන්නෙහි ය.”</span></span> 
     </div> 
     <div class="s1"> <span class="heading"><b>කාමමිථ්‍යාචාරය පිළිබඳ ඉගැන්වීම්</b></span> 
     </div> 
     <div class="p"> <span class="verse v26" data-usfm="MAT.5.26"><span class="content"> </span></span><span class="verse v27" data-usfm="MAT.5.27"><span class="label">27</span><span class="content"> </span><span class="content">“ ‘ කාමමිථ්‍යාචාරය නොකරන්නැ’යි කී බව ඔබ අසා ඇත. </span></span><span class="verse v28" data-usfm="MAT.5.28"><span class="label">28</span><span class="content">එහෙත්, මම ඔබට කියමි, යමෙකු ස්ත්‍රියක දෙස කාමරාගයෙන් බැලූ කෙණෙහි ම ඔහු ඈ සමඟ සිතින් කාමමිථ්‍යාචාරය කර ඇත. </span></span><span class="verse v29" data-usfm="MAT.5.29"><span class="label">29</span><span class="content">වරදට වැටීමට හේතුව ඔබේ දකුණැස නම්, එය උගුලා ඉවත ලන්න; මුළු ශරීරය නිරයෙහි හෙළනු ලැබීමට වඩා ඔබේ අවයවවලින් එකක් නැති වීම ඔබට යහපත.</span></span> 
     </div> 
     <div class="p"> <span class="verse v29" data-usfm="MAT.5.29"><span class="content"> </span></span><span class="verse v30" data-usfm="MAT.5.30"><span class="label">30</span><span class="content"> </span><span class="content">වරදට වැටීමට හේතුව ඔබේ දකුණත නම්, එය කපා දමන්න; මුළු ශරීරය නිරාගත වීමට වඩා ඔබේ අවයවවලින් එකක් නැති වීම ඔබට යහපත.</span></span> 
     </div> 
     <div class="s1"> <span class="heading"><b>දික්කසාදය පිළිබඳ ඉගැන්වීම්</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 19:9</b></span><span class="heading"><b>;</b></span><span class="heading"><b>මාක් 10:11-12</b></span><span class="heading"><b>;</b></span><span class="heading"><b>ලූක් 16:18</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="MAT.5.30"><span class="content"> </span></span><span class="verse v31" data-usfm="MAT.5.31"><span class="label">31</span><span class="content"> </span><span class="content">“තවද, ‘තමාගේ භාර්යාව දික්කසාද කරන කවරෙකු වුව ද ඇයට දික්කසාද සහතිකයක් දිය යුතු ය’යි කියා ඇත. </span></span><span class="verse v32" data-usfm="MAT.5.32"><span class="label">32</span><span class="content">එහෙත්, මම ඔබට කියමි, වේශ්‍යාකම හැර අන් කරුණක් නිසා සිය භාර්යාව දික්කසාද කරන කවරෙකු වුව ද ඔහු ඇය කාමමිථ්‍යාචාරයට පමුණු වන්නේ ය. එසේ දික්කසාද කරනු ලැබූ ඇය විවාහ කරගන්න යමෙක් වේ ද, ඔහුත් කාමමිථ්‍යාචාරය කරන්නේ ය.”</span></span> 
     </div> 
     <div class="s1"> <span class="heading"><b>දිවුරුම් පිළිබඳ ඉගැන්වීම්</b></span> 
     </div> 
     <div class="p"> <span class="verse v32" data-usfm="MAT.5.32"><span class="content"> </span></span><span class="verse v33" data-usfm="MAT.5.33"><span class="label">33</span><span class="content"> </span><span class="content">“ ‘ දිවුරුම් කඩ නොකරන්න, සමිඳාණන් වහන්සේට නුඹ දුන් දිවුරුම ඉටු කරන්නැ’යි පැරැන්නන්ට කී බව ඔබ අසා ඇත. </span></span><span class="verse v34" data-usfm="MAT.5.34"><span class="label">34</span><span class="content">එහෙත්, මම ඔබට කියමි, කොහෙත් ම නොදිවුරන්න. ස්වර්ගය දෙවියන් වහන්සේගේ සිංහාසනය බැවින් ඒ නමින් වත්, </span></span><span class="verse v35" data-usfm="MAT.5.35"><span class="label">35</span><span class="content">පොළොව දෙවියන් වහන්සේගේ පා පුටුව බැවින් ඒ නමින් වත්, ජෙරුසලම මහ රජුගේ රාජධානිය බැවින් ඒ නමින් වත් නොදිවුරන්න. </span></span><span class="verse v36" data-usfm="MAT.5.36"><span class="label">36</span><span class="content">එක හිස කෙසක් සුදු කරගන්න හෝ කළු කරගන්න හෝ ඔබට නුපුළුවන් බැවින් හිස නමින් වත් නොදිවුරන්න. </span></span><span class="verse v37" data-usfm="MAT.5.37"><span class="label">37</span><span class="content">ඔබේ අදහස ‘එසේ ය’ කීම නම්, ‘එසේ ය’ කියා ද, ‘නැත’ කීම නම්, ‘නැත’ කියා ද වේ වා. ඊට වැඩිමනත් යමක් ඇද්ද, එය එන්නේ නපුරාගෙන් ය.”</span></span> 
     </div> 
     <div class="s1"> <span class="heading"><b>පළිගැනීම පිළිබඳ ඉගැන්වීම්</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:29-30</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="MAT.5.37"><span class="content"> </span></span><span class="verse v38" data-usfm="MAT.5.38"><span class="label">38</span><span class="content"> </span><span class="content"> “ ‘ඇසට ඇස ය, දතට දත ය’ යන කීම ඔබ අසා ඇත. </span></span><span class="verse v39" data-usfm="MAT.5.39"><span class="label">39</span><span class="content">එහෙත්, මම ඔබට කියමි, එදිරිකාරයාට විරුද්ධ ව එකට එක නොකරන්න. යමෙකු ඔබේ දකුණු කම්මුලට ගැසුවොත්, ඔහුට අනික් කම්මුල ද හරවන්න. </span></span><span class="verse v40" data-usfm="MAT.5.40"><span class="label">40</span><span class="content">යමෙකු නඩු කියා ඔබේ කමිසය ගන්න කැමැති වුවොත්, ඔහුට ඔබේ කබායත් ගන්න අවසර දෙන්න.</span></span> 
     </div> 
     <div class="p"> <span class="verse v40" data-usfm="MAT.5.40"><span class="content"> </span></span><span class="verse v41" data-usfm="MAT.5.41"><span class="label">41</span><span class="content">හේවා නිලධාරියෙකු තම බඩු පොදිය එක කිලෝමීටරයක් දුර උසුලාගෙන යන්න ඔබට බල කළොත්, ඔහු සමඟ එය කිලෝමීටර් දෙකක් උසුලාගෙන යන්න. </span></span><span class="verse v42" data-usfm="MAT.5.42"><span class="label">42</span><span class="content">ඔබෙන් ඉල්ලන්නාට දෙන්න; ඔබෙන් ණයට ගන්න කැමැති අයට පිටු නොපාන්න.”</span></span> 
     </div> 
     <div class="s1"> <span class="heading"><b>සතුරන් කෙරෙහි මෙත් සිත් වැඩීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:27-28</b></span><span class="heading"><b>,</b></span><span class="heading"><b>32-36</b></span><span class="heading"><b>)</b></span> 
     </div> 
     <div class="p"> <span class="verse v42" data-usfm="MAT.5.42"><span class="content"> </span></span><span class="verse v43" data-usfm="MAT.5.43"><span class="label">43</span><span class="content"> </span><span class="content">“ ‘නුඹේ අසල්වැසියාට ප්‍රේම කරන්න, සතුරාට වෛර කරන්නැ’යි කී බව ඔබ අසා ඇත. </span></span><span class="verse v44" data-usfm="MAT.5.44"><span class="label">44</span><span class="content">එහෙත් මම ඔබට කියමි, ඔබේ සතුරන්ට ප්‍රේම කරන්න; ඔබට පීඩා කරන්නන් උදෙසා යාච්ඤා කරන්න. </span></span><span class="verse v45" data-usfm="MAT.5.45"><span class="label">45</span><span class="content">මෙසේ ඔබ ස්වර්ගයෙහි වැඩ සිටින ඔබේ පියාණන් වහන්සේගේ පුත්‍රයෝ වන්නහු ය. කුමක් නිසා ද, උන් වහන්සේ දුදනන් හට හා සුදනන් හට තම හිරු එළිය උදා කරවන සේක; දමිටුන් හට හා අදමිටුන් හට වැසි වස්වන සේක. </span></span><span class="verse v46" data-usfm="MAT.5.46"><span class="label">46</span><span class="content">ඔබට ප්‍රේම කරන්නන්ට පමණක් ඔබ ප්‍රේම කරන්නහු නම්, එයින් ඇති විපාකය කුමක් ද? අයකැමියෝ පවා එසේ නොකරත් ද? </span></span><span class="verse v47" data-usfm="MAT.5.47"><span class="label">47</span><span class="content">ඔබේ සහෝදරයන්ට පමණක් ඔබ ආචාර කරන්නහු නම්, එහි ඇති විශේෂය කුමක් ද? විජාතිකයෝ පවා එසේ නොකරත් ද? </span></span><span class="verse v48" data-usfm="MAT.5.48"><span class="label">48</span><span class="content">එබැවින් ඔබේ ස්වර්ගීය පියාණන් වහන්සේ සර්ව සම්පූර්ණ ව සිටින්නාක් මෙන් ඔබ ද සර්ව සම්පූර්ණ වන්න.”</span></span> 
     </div> 
    </div> 
   </div> 
  </div>
 </body>
</html>