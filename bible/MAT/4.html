<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch4" data-usfm="MAT.4">  
     <div class="s1"> <span class="heading"><b>ජේසුස් වහන්සේ පරීක්ෂා කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:12-13</b></span><span class="heading"><b>;</b></span><span class="heading"><b>ලූක් 4:1-13</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.4.1"><span class="label">1</span><span class="content"> </span><span class="content">එකල ජේසුස් වහන්සේ යක්ෂයා විසින් පරීක්ෂා කරනු ලබන පිණිස ශුද්ධාත්මයාණන් විසින් පාළුකරයට පමුණුවනු ලැබූ සේක. </span></span><span class="verse v2" data-usfm="MAT.4.2"><span class="label">2</span><span class="content">දහවල් සතළිසක් ද රෑ සතළිසක් ද නිරාහාර ව උන් පසු, උන් වහන්සේට සාගිනි ඇති විය. </span></span><span class="verse v3" data-usfm="MAT.4.3"><span class="label">3</span><span class="content">එවිට පරීක්ෂාකාරයා උන් වහන්සේ වෙත අවුත්, “ඔබ දෙවියන් වහන්සේගේ පුත්‍රයා නම් මේ ගල් ගෙඩි, පාන් ගෙඩි වන්න අණ කළ මැනවැ”යි කී ය. </span></span><span class="verse v4" data-usfm="MAT.4.4"><span class="label">4</span><span class="content">උන් වහන්සේ උත්තර දෙමින්,</span></span> 
     </div> 
     <div class="q"> <span class="verse v4" data-usfm="MAT.4.4"><span class="content">“ ‘මිනිසා ජීවත් වන්නේ කෑමෙන් පමණක් නොව;</span></span> 
     </div> 
     <div class="q"> <span class="verse v4" data-usfm="MAT.4.4"><span class="content">දෙවියන් වහන්සේගේ මුවින් නික්මෙන සියලු වචන වලින් ය’</span></span> 
     </div> 
     <div class="m"> <span class="verse v4" data-usfm="MAT.4.4"><span class="content">කියා ලියා ඇතැ”යි වදාළ සේක.</span></span> 
     </div> 
     <div class="p"> <span class="verse v4" data-usfm="MAT.4.4"><span class="content"> </span></span><span class="verse v5" data-usfm="MAT.4.5"><span class="label">5</span><span class="content">එවිට යක්ෂයා උන් වහන්සේ ශුද්ධ නුවරට පමුණුවා දේව මාලිගාවේ කොත මුදුනේ සිටුවා, </span></span><span class="verse v6" data-usfm="MAT.4.6"><span class="label">6</span><span class="content">“ඔබ දෙවියන් වහන්සේගේ පුත්‍රයා නම්, පහතට පනින්න;</span></span> 
     </div> 
     <div class="q2"> <span class="verse v6" data-usfm="MAT.4.6"><span class="content">‘උන් වහන්සේ සිය දූතයන්ට ඔබ ගැන අණ දෙනු ඇත.</span></span> 
     </div> 
     <div class="q2"> <span class="verse v6" data-usfm="MAT.4.6"><span class="content">ඔබේ පය කිසිසේත් ගලක නොවදින පිණිස, ඔව්හු සිය අත්වලින් ඔබ උසුලනු ඇතැ’යි</span></span> 
     </div> 
     <div class="m"> <span class="verse v6" data-usfm="MAT.4.6"><span class="content">ලියා තිබේ ය”යි උන් වහන්සේට කී ය. </span></span><span class="verse v7" data-usfm="MAT.4.7"><span class="label">7</span><span class="content">ජේසුස් වහන්සේ ද කතා කොට, “ ‘තාගේ දෙවි ස්වාමීන් වහන්සේ පරීක්ෂා නොකරන්න’ කියාත් ලියා ඇතැ”යි වදාළ සේක.</span></span> 
     </div> 
     <div class="p"> <span class="verse v7" data-usfm="MAT.4.7"><span class="content"> </span></span><span class="verse v8" data-usfm="MAT.4.8"><span class="label">8</span><span class="content">යළිත් යක්ෂයා උන් වහන්සේ ඉතා උස් කන්දකට පමුණුවා, ලෝකයේ සියලු රට රාජ්‍යයන් සහ ඒවායේ යසශ්‍රිය උන් වහන්සේට පෙන්වා, </span></span><span class="verse v9" data-usfm="MAT.4.9"><span class="label">9</span><span class="content">“ඔබ දණින් වැටී මට නමස්කාර කරන්නෙහි නම්, මේ සියල්ල ඔබට දෙන්නෙමි”යි උන් වහන්සේට කී ය. </span></span><span class="verse v10" data-usfm="MAT.4.10"><span class="label">10</span><span class="content">එවිට ජේසුස් වහන්සේ, කතා කරමින්, “සාතන් පලා යව!</span></span> 
     </div> 
     <div class="q2"> <span class="verse v10" data-usfm="MAT.4.10"><span class="content">‘නුඹේ දෙවි ස්වාමීන් වහන්සේට නමස්කාර කරන්න;</span></span> 
     </div> 
     <div class="q2"> <span class="verse v10" data-usfm="MAT.4.10"><span class="content">උන් වහන්සේට පමණක් සේවය කරන්න’</span></span> 
     </div> 
     <div class="m"> <span class="verse v10" data-usfm="MAT.4.10"><span class="content">කියා ලියා ඇතැ”යි ඔහුට වදාළ සේක.</span></span> 
     </div> 
     <div class="p"> <span class="verse v10" data-usfm="MAT.4.10"><span class="content"> </span></span><span class="verse v11" data-usfm="MAT.4.11"><span class="label">11</span><span class="content">එකල යක්ෂයා උන් වහන්සේ අත්හැර ගියේ ය. දේව දූතයෝ අවුත් උන් වහන්සේට උපස්ථාන කළහ.</span></span> 
     </div> 
     <div class="s1"> <span class="heading"><b>ගලීලයේ සේවය ඇරඹීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:14-15</b></span><span class="heading"><b>;</b></span><span class="heading"><b>ලූක් 4:14-15</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MAT.4.11"><span class="content"> </span></span><span class="verse v12" data-usfm="MAT.4.12"><span class="label">12</span><span class="content"> </span><span class="content">ජොහන් හිරභාරයට ගනු ලැබූ බව අසා, ජේසුස් වහන්සේ ගලීලයට වැඩම කළ සේක. </span></span><span class="verse v13" data-usfm="MAT.4.13"><span class="label">13</span><span class="content">උන් වහන්සේ නාසරෙත් නුවර හැර සාබුලොන් සහ නප්තලී පෙදෙසෙහි මුහුදුබඩ පිහිටි කපර්ණවුමට පැමිණ එහි විසූ සේක. </span></span><span class="verse v14" data-usfm="MAT.4.14"><span class="label">14</span><span class="content">මෙසේ කෙළේ, යෙසායා දිවැසිවරයා මඟින් කියන ලද දේ ඉටුවන පිණිස ය. එනම්:</span></span> 
     </div> 
     <div class="q"> <span class="verse v14" data-usfm="MAT.4.14"><span class="content"> </span></span><span class="verse v15" data-usfm="MAT.4.15"><span class="label">15</span><span class="content"> </span><span class="content">“ජොර්දානෙන් එතෙර මුහුදු මාවතෙහි පිහිටි, එම්බා!</span></span> 
     </div> 
     <div class="q2"> <span class="verse v15" data-usfm="MAT.4.15"><span class="content">සාබුලොන් රට, නප්තලී රට, විජාතීන්ගේ ගලීලය!</span></span> 
     </div> 
     <div class="q"> <span class="verse v15" data-usfm="MAT.4.15"><span class="content"> </span></span><span class="verse v16" data-usfm="MAT.4.16"><span class="label">16</span><span class="content">ගනඳුරෙහි කල් යැවූ සෙනඟ මහත් එළියක් දුටහ.</span></span> 
     </div> 
     <div class="q2"> <span class="verse v16" data-usfm="MAT.4.16"><span class="content">මරණ අඳුර ඇති දේශයෙහි වෙසෙන්නවුන්ට එළිය උදාවිය”</span></span> 
     </div> 
     <div class="m"> <span class="verse v16" data-usfm="MAT.4.16"><span class="content">යනු යි. </span></span><span class="verse v17" data-usfm="MAT.4.17"><span class="label">17</span><span class="content">එවක් පටන් ජේසුස් වහන්සේ, “පසුතැවී සිත් හරවා ගන්න; ස්වර්ග රාජ්‍යය ආසන්න ය” කියා දේශනා කරන්න පටන්ගත් සේක.</span></span> 
     </div> 
     <div class="s1"> <span class="heading"><b>ධීවරයන් සතර දෙනා කැඳවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:16-20</b></span><span class="heading"><b>;</b></span><span class="heading"><b>ලූක් 5:1-11</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MAT.4.17"><span class="content"> </span></span><span class="verse v18" data-usfm="MAT.4.18"><span class="label">18</span><span class="content">උන් වහන්සේ ගලීලයේ මුහුදුබඩ ඇවිදින විට, ධීවර සහෝදරයන් දෙදෙනෙකු වන පේදුරු නම් ලත් සීමොන් ද ඔහුගේ සොහොයුරු ඇන්ඩෘ ද මුහුදේ දැළක් හෙළනු දැක, </span></span><span class="verse v19" data-usfm="MAT.4.19"><span class="label">19</span><span class="content">“මා අනුව එන්න; මම ඔබ මිනිසුන් දිනාගන්නන් කරමි”යි වදාළ සේක. </span></span><span class="verse v20" data-usfm="MAT.4.20"><span class="label">20</span><span class="content">එකෙණෙහි ම ඔව්හු දැල් හැරදමා උන් වහන්සේ අනුව ගියහ.</span></span> 
     </div> 
     <div class="p"> <span class="verse v20" data-usfm="MAT.4.20"><span class="content"> </span></span><span class="verse v21" data-usfm="MAT.4.21"><span class="label">21</span><span class="content">උන් වහන්සේ එතැනින් ගොස් තවත් සහෝදරයන් දෙදෙනෙකු වන සෙබදීගේ පුත් ජාකොබ් ද ඔහු සොහොයුරු ජොහන් ද ඔවුන්ගේ පියා වන සෙබදී සමඟ ඔරුවේ හිඳ දැල් එලලනු දැක, ඔවුන් කැඳවා වදාළ සේක. </span></span><span class="verse v22" data-usfm="MAT.4.22"><span class="label">22</span><span class="content">එකෙණෙහි ම ඔව්හු ඔරුව ද පියා ද අත්හැර උන් වහන්සේ අනුව ගියහ.</span></span> 
     </div> 
     <div class="s1"> <span class="heading"><b>මහා ජනකායකට සුව සෙත</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:17-19</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="MAT.4.22"><span class="content"> </span></span><span class="verse v23" data-usfm="MAT.4.23"><span class="label">23</span><span class="content"> </span><span class="content">තවද, ජේසුස් වහන්සේ ඔවුන්ගේ ධර්මශාලාවල අනුශාසනා කරමින් ද රාජ්‍යය පිළිබඳ සුබ අස්න දේශනා කරමින් ද සෙනඟ අතර සියලු ආකාර ලෙඩ රෝග සුව කරමින් ද ගලීලය පුරා සැරිසැරූ සේක. </span></span><span class="verse v24" data-usfm="MAT.4.24"><span class="label">24</span><span class="content">උන් වහන්සේගේ කීර්ති රාවය සිරියාව පුරා පැතිරිණි. නානා රෝග පීඩාවලින් පෙළුණු සියලු රෝගීහු ද දුෂ්ටාත්මාවේශ වූ අය ද මීමැස්මොර රෝගීහු ද අංසබාග රෝගීහු ද උන් වහන්සේ වෙත ගෙනෙන ලද්දෝ ය. උන් වහන්සේ ඔවුන් සුවපත් කළ සේක. </span></span><span class="verse v25" data-usfm="MAT.4.25"><span class="label">25</span><span class="content">ගලීලයෙන් ද දෙකපොලිසයෙන් ද ජෙරුසලමෙන් ද ජුදයෙන් ද ජොර්දාන් ගඟ එගොඩින් ද මහා ජනකායක් උන් වහන්සේ පසුපස්සේ ගියහ.</span></span> 
     </div> 
    </div> 
   </div> 
  </div>
 </body>
</html>