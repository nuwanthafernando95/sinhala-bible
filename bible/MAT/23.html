<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch23" data-usfm="MAT.23">  
     <div class="s1"> <span class="heading"><b>විනයධරයන්ට හා පරිසිවරුන්ට චෝදනා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:38-40</b></span><span class="heading"><b>;</b></span><span class="heading"><b>ලූක් 11:37-52</b></span><span class="heading"><b>;</b></span><span class="heading"><b>20:45-47</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.23.1"><span class="label">1</span><span class="content">එකල ජේසුස් වහන්සේ සමූහයාටත්, සිය ශ්‍රාවකයන්ටත් කතා කොට මෙසේ වදාළ සේක: </span></span><span class="verse v2" data-usfm="MAT.23.2"><span class="label">2</span><span class="content">“විනයධරයෝ ද පරිසිවරු ද මෝසෙස්ගේ ව්‍යවස්ථාවලිය පිළිබඳ බලය ලත් අටුවාචාරීහු වෙති. </span></span><span class="verse v3" data-usfm="MAT.23.3"><span class="label">3</span><span class="content">එබැවින් ඔවුන් ඔබට අණ කරන සියල්ල නොපිරිහෙළා පිළිපදින්න. එහෙත්, ඔවුන්ගේ ක්‍රියා අනුව නොයන්න. ඔව්හු එකක් කියති, අනිකක් කරති. </span></span><span class="verse v4" data-usfm="MAT.23.4"><span class="label">4</span><span class="content">ඔව්හු ඉසිලිය නොහැකි මහ බර පොදි බැඳ මිනිසුන්ගේ කරේ තබති. එහෙත්, ඒ බර පොදි ඉසිලීමට සුළැඟිල්ලක තරම වත් ආධාරයක් දීමට කැමැති නොවෙති. </span></span><span class="verse v5" data-usfm="MAT.23.5"><span class="label">5</span><span class="content"> ඔවුන් හැම දෙය ම කරන්නේ මිනිසුන්ට පෙනෙන පිණිස ය. ඔව්හු ශුද්ධ ලියවිලි පාඨ සඳහන් බඳන පළල් කරගෙන නළලෙහි ද බාහුවල ද පළඳිති. වස්ත්‍රවල දාවලු මහත් කරති. </span></span><span class="verse v6" data-usfm="MAT.23.6"><span class="label">6</span><span class="content">මංගල්‍යය භෝජනවල දී මූලාසනයට ද ධර්මශාලාවල දී ප්‍රධාන අසුන්වලට ද, </span></span><span class="verse v7" data-usfm="MAT.23.7"><span class="label">7</span><span class="content">වෙළඳ පොළවල දී ගෞරවාචාර ලැබීමට ද, මිනිසුන් විසින් ‘ගුරුදේව’ කියා අමතනු ලැබීමට ද ප්‍රිය කරති. </span></span><span class="verse v8" data-usfm="MAT.23.8"><span class="label">8</span><span class="content">එහෙත්, ඔබ ‘ගුරුදේව’ යයි කියවා නොගන්න. ඔබගේ ගුරුදේවයාණෝ එක් කෙනෙක් ම ය. ඔබ කවුරුත් සහෝදරයෝ ය. </span></span><span class="verse v9" data-usfm="MAT.23.9"><span class="label">9</span><span class="content">මිහි පිට කිසිවෙකුට ‘පියාණෝ’ යි නොකියන්න. ඔබට ඇත්තේ ස්වර්ගයෙහි වැඩ වසන එක ම පියාණන් වහන්සේ ය. </span></span><span class="verse v10" data-usfm="MAT.23.10"><span class="label">10</span><span class="content">ඔබ ‘නායකයෝ’ යි කියවා නොගන්න. ඔබගේ නායකයාණෝ එක් කෙනෙක් ම ය, එනම්, ක්‍රිස්තුන් වහන්සේ ය. </span></span><span class="verse v11" data-usfm="MAT.23.11"><span class="label">11</span><span class="content"> එහෙත්, ඔබ අතරෙන් ඉතා උතුම් තැනැත්තා ඔබගේ සේවකයා වන්නේ ය. </span></span><span class="verse v12" data-usfm="MAT.23.12"><span class="label">12</span><span class="content"> තමා ම උසස් කරගන්නා කවරෙකු වුව ද, පහත් කරනු ලබන්නේ ය; තමා ම පහත් කරගන්නා කවරෙකු වුව ද, ඔහු උසස් කරනු ලබන්නේ ය.</span></span> 
     </div> 
     <div class="p"> <span class="verse v12" data-usfm="MAT.23.12"><span class="content"> </span></span><span class="verse v13" data-usfm="MAT.23.13"><span class="label">13</span><span class="content">“විනයධරයෙනි, පරිසිවරුනි, කෛරාටිකයන් වූ ඔබට වන විපතක මහත! මන්ද, ඔබ මිනිසුන්ගේ ඇස් හමුයෙහි ස්වර්ග රාජ්‍යයේ දොරටු වසන්නහු ය; ඔබ ම ඇතුළු වන්නේ වත්, ඇතුළුවන්න සොයන අයට ඉඩ දෙන්නේ වත් නැත.</span></span> 
     </div> 
     <div class="p"> <span class="verse v13" data-usfm="MAT.23.13"><span class="content"> </span></span><span class="verse v14" data-usfm="MAT.23.14"><span class="label">14</span><span class="content">විනයධරයෙනි, පරිසිවරුනි, කෛරාටිකයෙනි ඔබට වන විපතක මහත! මන්ද, ඔබ බොරු පෙනුමට දිගින් දිගට යාච්ඤා කරතත්, ඔබ වැන්දඹුවන්ගේ ගේදොර කාදමති. ඔබට ඉතා බරපතල දඬුවමක් ලැබෙනු ඇත.</span></span> 
     </div> 
     <div class="p"> <span class="verse v14" data-usfm="MAT.23.14"><span class="content"> </span></span><span class="verse v15" data-usfm="MAT.23.15"><span class="label">15</span><span class="content">“විනයධරයෙනි, පරිසිවරුනි, කෛරාටිකයන් වූ ඔබට වන විපතක මහත! මන්ද, එක් කෙනෙකු ආගමට හරවා ගන්න පිණිස ඔබ මුහුදෙන් හා ගොඩින් හැම තැන ම ගමන් කරන්නහු ය. එසේ හරවාගත් පසු, ඔහු ඔබ මෙන් තව දෙගුණයක් නිරාදුකට සුදුස්සෙකු කරන්නහු ය.</span></span> 
     </div> 
     <div class="p"> <span class="verse v15" data-usfm="MAT.23.15"><span class="content"> </span></span><span class="verse v16" data-usfm="MAT.23.16"><span class="label">16</span><span class="content">“අන්ධ මාර්ගෝපදේශකයෙනි, ඔබට වන විපතක මහත! මන්ද, ‘යමෙකු දේව මාලිගාවේ නාමයෙන් දිවුළොත් එහි කිසි වරදක් නැත කියා ද, යමෙකු දේව මාලිගාවේ රන්වල නාමයෙන් දිවුළොත්, ඒ දිවුරුමෙන් ඔහු බැඳී සිටි’යි කියා ද ඔබ කියන්නහු ය. </span></span><span class="verse v17" data-usfm="MAT.23.17"><span class="label">17</span><span class="content">අන්ධ අඥානයෙනි, වඩා උතුම් කොයි එක ද? රන් ද? රන් විශුද්ධ කළ දේව මාලිගාව ද? </span></span><span class="verse v18" data-usfm="MAT.23.18"><span class="label">18</span><span class="content">තවද, යමෙකු පූජාසනයේ නාමයෙන් දිවුළොත් එහි කිසි වරදක් නැත කියා ද, යමෙක් ඒ පිට තිබෙන පඬුරුවල නාමයෙන් දිවුළොත් ඔහු ඒ දිවුරුමෙන් බැඳී සිටි’යි කියා ද ඔබ කියන්නහු ය. </span></span><span class="verse v19" data-usfm="MAT.23.19"><span class="label">19</span><span class="content">අන්ධයෙනි, වඩා උතුම් කොයි එක ද? පඬුරු ද, පඬුර විශුද්ධ කරන පූජාසනය ද? </span></span><span class="verse v20" data-usfm="MAT.23.20"><span class="label">20</span><span class="content">එබැවින් පූජාසනයේ නාමයෙන් දිවුරන තැනැත්තේ එහි හා ඒ පිට තිබෙන සියල්ලේ නාමයෙන් දිවුරන්නේ ය, </span></span><span class="verse v21" data-usfm="MAT.23.21"><span class="label">21</span><span class="content">දේව මාලිගාවේ නාමයෙන් දිවුරන්නා එහි ද, එහි වැඩ වසන තැනැන් වහන්සේගේ ද නාමයෙන් දිවුරන්නේ ය. </span></span><span class="verse v22" data-usfm="MAT.23.22"><span class="label">22</span><span class="content"> ස්වර්ගයේ නාමයෙන් දිවුරන්නා ද දෙවියන් වහන්සේගේත්, සිංහාසනයේත් නාමයෙන් හා එහි වැඩ හිඳින තැනැන් වහන්සේගේ නාමයෙන් දිවුරන්නේ ය.</span></span> 
     </div> 
     <div class="p"> <span class="verse v22" data-usfm="MAT.23.22"><span class="content"> </span></span><span class="verse v23" data-usfm="MAT.23.23"><span class="label">23</span><span class="content"> </span><span class="content"> “විනයධරයෙනි, පරිසිවරුනි, කෛරාටිකයන් වූ ඔබට වන විපතක මහත! මන්ද, ඔබ සුවඳතලා, ශතපුෂ්ප, සුදුදුරු යන මෙයින් දසයෙන් කොටස දෙන්නහු ය. එහෙත්, යුක්තිය ද දයාව ද ඇදහිල්ල ද යන ව්‍යවස්ථාවලියේ වඩා බරපතල කාරණා ඔබ පැහැර හරින්නහු ය. ඒවාත් පැහැර නොහැර, මේවාත් පිළිපැදිය යුතු ව තිබිණි. </span></span><span class="verse v24" data-usfm="MAT.23.24"><span class="label">24</span><span class="content">අන්ධ මාර්ගෝපදේශකයෙනි, ඔබ කෝඳුරුවා පෙරාදමා ඔටුවා ගිල දමන්නහු ය.</span></span> 
     </div> 
     <div class="p"> <span class="verse v24" data-usfm="MAT.23.24"><span class="content"> </span></span><span class="verse v25" data-usfm="MAT.23.25"><span class="label">25</span><span class="content">“විනයධරයෙනි, පරිසිවරුනි, කෛරාටිකයන් වූ ඔබට වන විපතක මහත! මන්ද, ඔබ කෝප්පය සහ පිඟාන පිටතින් පවිත්‍ර කරන්නහු ය. එහෙත්, ඇතුළත බලහත්කාරකමෙනුත්, තෘෂ්ණාවෙනුත් පිරී තිබේ. </span></span><span class="verse v26" data-usfm="MAT.23.26"><span class="label">26</span><span class="content">අන්ධ පරිසිවරය, කෝප්පයත් පිඟානත් පිටතින් පවිත්‍ර වන පිණිස පළමුකොට ඒවා ඇතුළත පවිත්‍ර කරන්න.</span></span> 
     </div> 
     <div class="p"> <span class="verse v26" data-usfm="MAT.23.26"><span class="content"> </span></span><span class="verse v27" data-usfm="MAT.23.27"><span class="label">27</span><span class="content"> </span><span class="content"> “විනයධරයෙනි, පරිසිවරුනි, කෛරාටිකයන් වූ ඔබට වන විපතක මහත! මන්ද, ඔබ හුණු ගා සුදු කළ සොහොන්වලට සමාන ය. ඒවා පිටතින් ශෝභන ව පෙනෙතත් ඇතුළත මළවුන්ගේ ඇටකටුවලින් ද සියලු ආකාර කැලිකසළින් ද පිරී තිබේ. </span></span><span class="verse v28" data-usfm="MAT.23.28"><span class="label">28</span><span class="content">එලෙස ම ඔබත් මිනිසුන් අබිමුවෙහි පෙනුමට පිටතින් සිල්වත් ය. එහෙත්, ඇතුළතින් කුහකකමින් හා දාමරිකකමින් පිරී සිටින්නහු ය.</span></span> 
     </div> 
     <div class="p"> <span class="verse v28" data-usfm="MAT.23.28"><span class="content"> </span></span><span class="verse v29" data-usfm="MAT.23.29"><span class="label">29</span><span class="content">“විනයධරයෙනි, පරිසිවරුනි, කෛරාටිකයන් වූ ඔබට වන විපතක මහත! මන්ද, ‘ඔබ දිවැසිවරයන්ට සොහොන් ඉදි කොට, සිල්වතුන්ගේ සොහොන් කොත් අලංකාර කරමින්, </span></span><span class="verse v30" data-usfm="MAT.23.30"><span class="label">30</span><span class="content">අපේ මුතුන්මිත්තන් ජීවත් ව සිටි කාලයේ දී අපිත් සිටියෙමු නම්, දිවැසිවරයන් මැරීමට අපි සහාය නොවන්නෙමු’යි කියන්නහු ය. </span></span><span class="verse v31" data-usfm="MAT.23.31"><span class="label">31</span><span class="content">මෙසේ ඔබ දිවැසිවරයන් මැරූ අයගේ පුත්‍රයන් බව ඔබ ම පිළිගන්නහු ය. </span></span><span class="verse v32" data-usfm="MAT.23.32"><span class="label">32</span><span class="content">එබැවින් ඔබගේ මුතුන්මිත්තන් පටන්ගත් දෙය ඔබ දැන් නිමාවට පත් කරන්න.</span></span> 
     </div> 
     <div class="p"> <span class="verse v32" data-usfm="MAT.23.32"><span class="content"> </span></span><span class="verse v33" data-usfm="MAT.23.33"><span class="label">33</span><span class="content"> </span><span class="content"> “සර්පයෙනි, පොළොං වංශයෙනි, ඔබ නිරයේ දඬුවමින් ගැළවෙන්නේ කෙසේ ද? </span></span><span class="verse v34" data-usfm="MAT.23.34"><span class="label">34</span><span class="content">එබැවින් මම දිවැසිවරයන් ද ප්‍රඥාවන්තයන් ද විනයධරයන් ද ඔබ වෙතට එවමි. ඔබ ඔවුන්ගෙන් ඇතමෙකු මරන්නහු ය; ඇතමෙකු කුරුසියෙහි ඇණ ගසන්නහු ය; ඇතමෙකුට ඔබගේ ධර්මශාලාවල දී තළා, ඔවුන් නුවරින් නුවරට පලවා හරින්නහු ය. </span></span><span class="verse v35" data-usfm="MAT.23.35"><span class="label">35</span><span class="content"> මෙසේ මිහි පිට අහිංසක වූ ආබෙල් පටන්, ශුද්ධස්ථානය හා පූජාසනය අතර ඔබ විසින් මරන ලද බරාකියාගේ පුත් සෙකරියා දක්වා, සියලු අහිංසකයන් මැරීමේ විපාකය ඔබ පිට පැමිණෙන්නේ ය. </span></span><span class="verse v36" data-usfm="MAT.23.36"><span class="label">36</span><span class="content">සැබැවින් ම මම ඔබට කියමි, ඒ මුළු දඬුවම මේ පරම්පරාවේ අය පිට පැමිණෙනු ඇත.”</span></span> 
     </div> 
     <div class="s1"> <span class="heading"><b>ජෙරුසලම ගැන අඳෝනා</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 13:34-35</b></span><span class="heading"><b>)</b></span> 
     </div> 
     <div class="p"> <span class="verse v36" data-usfm="MAT.23.36"><span class="content"> </span></span><span class="verse v37" data-usfm="MAT.23.37"><span class="label">37</span><span class="content">“අහෝ ජෙරුසලම! දිවැසිවරයන් නසන, නුඹ වෙත එවූ දූතයන්ට ගල් ගසන ජෙරුසලම! කිකිළියක් ඇගේ පැටවුන් සිය පියාපත් යටට එක්රැස් කරගන්නාක් මෙන් නුඹේ දරු කැල එක්රැස් කරගන්න මම කීවරක් කැමැති වූයෙම් ද? එහෙත්, නුඹ කැමැති නොවූවා ය. </span></span><span class="verse v38" data-usfm="MAT.23.38"><span class="label">38</span><span class="content"> බලන්න, නුඹේ දේව මාලිගාව පාළු කරදමනු ලැබේ. </span></span><span class="verse v39" data-usfm="MAT.23.39"><span class="label">39</span><span class="content"> මම නුඹට කියමි, ‘සමිඳාණන් වහන්සේගේ නාමයෙන් වඩින තැනැත්තා හට ආසිරි වේ වා’යි නුඹ පවසන කාලය එන තුරු මෙතැන් සිට නුඹ මා තවත් නොදකින්නී ය.”</span></span> 
     </div> 
    </div> 
   </div> 
  </div>
 </body>
</html>