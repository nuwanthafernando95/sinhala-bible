<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch12" data-usfm="MAT.12">  
     <div class="s1"> <span class="heading"><b>සබත කඩ කිරීමේ ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 2:23-28</b></span><span class="heading"><b>;</b></span><span class="heading"><b>ලූක් 6:1-5</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.12.1"><span class="label">1</span><span class="content"> </span><span class="content">එකල සබත් දිනක දී ජේසුස් වහන්සේ කෙත් යායක් මැදින් වැඩිය සේක. උන් වහන්සේගේ ශ්‍රාවකයෝ බඩගිනි ව කරල් කඩා කන්නට පටන්ගත්හ. </span></span><span class="verse v2" data-usfm="MAT.12.2"><span class="label">2</span><span class="content">පරිසිවරු ඒ දැක, “බලන්න, ඔබේ ශ්‍රාවකයෝ සබත් දිනයේ දී නොකටයුත්තක් කරති”යි කී හ. </span></span><span class="verse v3 v4" data-usfm="MAT.12.3+MAT.12.4"><span class="label">3-4</span><span class="content">උන් වහන්සේ කතා කොට ඔවුන්ට මෙසේ වදාළ සේක: “දාවිත් රජු තමාට ද සිය පිරිවරට ද බඩගිනි වූ කල්හි කළ දේ, එනම්, දෙවියන් වහන්සේගේ ගෘහයට ඇතුළු ව, පූජකයන්ට මිස තමාට වත්, තම පිරිවරට වත් කන්න යුතු නැති පිදූ රොටි කෑ බව ඔබ කියවා නැද් ද? </span></span><span class="verse v5" data-usfm="MAT.12.5"><span class="label">5</span><span class="content">නොහොත් දේව මාලිගාවෙහි පූජකයන් සබත් දවසේ දී සබත් නීතිය කඩ කළත්, නිදොස් ව සිටින බව ව්‍යවස්ථාවලියෙහි කියවා නැද් ද? </span></span><span class="verse v6" data-usfm="MAT.12.6"><span class="label">6</span><span class="content">එහෙත්, මම ඔබට කියමි, දේව මාලිගාවට වඩා උතුම් කෙනෙක් මෙහි සිටිති. </span></span><span class="verse v7" data-usfm="MAT.12.7"><span class="label">7</span><span class="content">‘මම යාග පූජාවට නොව, දයානුකම්පාවට කැමැත්තෙමි’ යන කීමේ තේරුම ඔබ දැන සිටියහු නම්, නිදොස් අය පිට වරද නොතබනු ඇත. </span></span><span class="verse v8" data-usfm="MAT.12.8"><span class="label">8</span><span class="content">මන්ද, මනුෂ්‍ය-පුත්‍රයාණෝ සබත් දිනට පවා අධිපතියාණෝ ය.”</span></span> 
     </div> 
     <div class="s1"> <span class="heading"><b>අතක් පණ නැති මිනිසා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 3:1-6</b></span><span class="heading"><b>;</b></span><span class="heading"><b>ලූක් 6:6-11</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="MAT.12.8"><span class="content"> </span></span><span class="verse v9" data-usfm="MAT.12.9"><span class="label">9</span><span class="content">උන් වහන්සේ එතැනින් නික්ම ගොස් ඔවුන්ගේ ධර්මශාලාවට පැමිණි සේක. </span></span><span class="verse v10" data-usfm="MAT.12.10"><span class="label">10</span><span class="content">එහි අතක් පණ නැති මිනිසෙක් විය. සමහර අය උන් වහන්සේට වරද තබන පිණිස, “සබත් දිනයේ දී සුව කරන්න යුතු දැ”යි උන් වහන්සේගෙන් ප්‍රශ්න කළහ. </span></span><span class="verse v11" data-usfm="MAT.12.11"><span class="label">11</span><span class="content">උන් වහන්සේ ඔවුන්ට කතා කොට, “ඔබ අතරෙන් එක බැටළුවෙකු පමණක් හිමි මිනිසෙකු ඒ බැටළුවා සබත් දිනක දී වළක වැටුණොත්, ඌ ඔසවා ගොඩ ගන්නේ නැද් ද? </span></span><span class="verse v12" data-usfm="MAT.12.12"><span class="label">12</span><span class="content">ඉදින්, මිනිසෙකු බැටළුවෙකුට වඩා බොහෝ වටින්නේ නැද් ද? එබැවින් සබත් දිනයේ දී යහපත කරන්න යුතු ය”යි ඔවුන්ට වදාරා, </span></span><span class="verse v13" data-usfm="MAT.12.13"><span class="label">13</span><span class="content">“ඔබේ අත දිගු කරන්නැ”යි ඒ මිනිසාට වදාළ සේක. ඔහු අත දිගු කෙළේ ය. එවිට එය අනික් අත මෙන් ම සුව විය. </span></span><span class="verse v14" data-usfm="MAT.12.14"><span class="label">14</span><span class="content">එවිට පරිසිවරු නික්ම ගොස් උන් වහන්සේ නසන්නේ කෙසේ දැ යි කුමන්ත්‍රණය කළහ.</span></span> 
     </div> 
     <div class="s1"> <span class="heading"><b>තෝරාගත් සේවකයා</b></span> 
     </div> 
     <div class="p"> <span class="verse v14" data-usfm="MAT.12.14"><span class="content"> </span></span><span class="verse v15" data-usfm="MAT.12.15"><span class="label">15</span><span class="content">ජේසුස් වහන්සේ එපවත් දැන එතැනින් නික්ම ගිය සේක. විශාල ජනකායක් උන් වහන්සේ පසුපස්සේ ගියහ. උන් වහන්සේ සියල්ලන් සුව කොට, </span></span><span class="verse v16" data-usfm="MAT.12.16"><span class="label">16</span><span class="content">තමන් වහන්සේ ගැන ප්‍රචාරය නොකරන ලෙස ඔවුන්ට අණ කළ සේක. </span></span><span class="verse v17" data-usfm="MAT.12.17"><span class="label">17</span><span class="content">එසේ වූයේ, යෙසායා දිවැසිවරයා පවසන ලද මේ කීම ඉටු වන පිණිස ය:</span></span> 
     </div> 
     <div class="q"> <span class="verse v17" data-usfm="MAT.12.17"><span class="content"> </span></span><span class="verse v18" data-usfm="MAT.12.18"><span class="label">18</span><span class="content"> </span><span class="content">“මෙන්න, මා තෝරාගත් මාගේ මෙහෙකරුවා, මා සිත්ගත් මාගේ පෙම්වතා, මාගේ ආත්මානුභාවය ඔහුට ප්‍රදානය කරමි;</span></span> 
     </div> 
     <div class="q2"> <span class="verse v18" data-usfm="MAT.12.18"><span class="content">එකල ඔහු විජාතීන් හට යුක්තිය දන්වයි.</span></span> 
     </div> 
     <div class="q"> <span class="verse v18" data-usfm="MAT.12.18"><span class="content"> </span></span><span class="verse v19" data-usfm="MAT.12.19"><span class="label">19</span><span class="content">ඔහු කලහ කරන්නේ නැත:</span></span> 
     </div> 
     <div class="q2"> <span class="verse v19" data-usfm="MAT.12.19"><span class="content">මොරගසන්නේ නැත;</span></span> 
     </div> 
     <div class="q2"> <span class="verse v19" data-usfm="MAT.12.19"><span class="content">ඔහුගේ කටහඬ ද වීදිවල කිසිවෙකුට ඇසෙන්නේ නැත.</span></span> 
     </div> 
     <div class="q"> <span class="verse v19" data-usfm="MAT.12.19"><span class="content"> </span></span><span class="verse v20" data-usfm="MAT.12.20"><span class="label">20</span><span class="content">ඔහු යුක්තිය ජයට පමුණුවන තුරු තැළුණු බට දණ්ඩක් බිඳින්නේ නැත;</span></span> 
     </div> 
     <div class="q2"> <span class="verse v20" data-usfm="MAT.12.20"><span class="content">දුම් නඟින පහන් තිරයක් නිවන්නේ නැත.</span></span> 
     </div> 
     <div class="q"> <span class="verse v20" data-usfm="MAT.12.20"><span class="content"> </span></span><span class="verse v21" data-usfm="MAT.12.21"><span class="label">21</span><span class="content">විජාතීහු ඔහු කෙරෙහි බලාපොරොත්තු තබති.”</span></span> 
     </div> 
     <div class="s1"> <span class="heading"><b>ජේසුස් වහන්සේ සහ දුෂ්ටාත්මාධිපතියා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 3:20-30</b></span><span class="heading"><b>;</b></span><span class="heading"><b>ලූක් 11:14-23</b></span><span class="heading"><b>;</b></span><span class="heading"><b>12:10</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="MAT.12.21"><span class="content"> </span></span><span class="verse v22" data-usfm="MAT.12.22"><span class="label">22</span><span class="content">එවිට දුෂ්ටාත්මාවේශ වූ, අන්ධ, ගොළු මිනිසෙක් උන් වහන්සේ වෙත ගෙනෙන ලද්දේ ය. උන් වහන්සේ ඔහු සුව කළ සේක. ඒ ගොළුවාට කතා ශක්තිය සහ ඇස් පෙනීම ලැබිණි. </span></span><span class="verse v23" data-usfm="MAT.12.23"><span class="label">23</span><span class="content">මුළු ජනකාය විස්මපත් වූ හ. ඔව්හු, “මෙතුමාණන් දාවිත්ගේ පුත්‍රයා විය හැකි දැ”යි ඇසූ හ. </span></span><span class="verse v24" data-usfm="MAT.12.24"><span class="label">24</span><span class="content">එවිට පරිසිවරු ඒ අසා, “මොහු දුෂ්ටාත්මාධිපතියා වන බෙල්සෙබුල්ගේ අනුහසින් මිස වෙන විධියකින් දුෂ්ටාත්මයන් දුරු නොකරති”යි කී හ. </span></span><span class="verse v25" data-usfm="MAT.12.25"><span class="label">25</span><span class="content">උන් වහන්සේ ඔවුන්ගේ සිතුවිලි දැන ඔවුන්ට කතා කොට, මෙසේ වදාළ සේක:</span></span> 
     </div> 
     <div class="p"> <span class="verse v25" data-usfm="MAT.12.25"><span class="content">“යම් රාජ්‍යයක් ඊට ම විරෝධී ව භේද වුවහොත්, ඒ රාජ්‍යය වැනසී යයි; යම් නුවරක් හෝ යම් ගෙදරක් හෝ ඊට ම විරෝධී ව භේද වුවහොත්, ඒවා නොපවතියි. </span></span><span class="verse v26" data-usfm="MAT.12.26"><span class="label">26</span><span class="content">සාතන් විසින් ම සාතන් දුරු කරනු ලැබේ නම්, ඔහු ඔහුට ම විරෝධී ව භේද වී සිටියි. එසේ නම්, ඔහුගේ රාජ්‍යය පවතින්නේ කෙසේ ද? </span></span><span class="verse v27" data-usfm="MAT.12.27"><span class="label">27</span><span class="content">මා දුෂ්ටාත්මයන් දුරු කරන්නේ බෙල්සෙබුල්ගේ අනුහසින් නම්, ඔබේ ම අනුගාමිකයන් දුෂ්ටාත්මයන් දුරු කරන්නේ කවරෙකුගේ අනුහසින් ද? මේ අනුව ඔව්හු ම ඔබේ තර්කය බිඳදමති. </span></span><span class="verse v28" data-usfm="MAT.12.28"><span class="label">28</span><span class="content">එහෙත්, මම දෙවියන් වහන්සේගේ ආත්මයාණන් අනුහසින් දුෂ්ටාත්මයන් දුරු කෙරෙම් නම් දෙවියන් වහන්සේගේ රාජ්‍යය ඒකාන්තයෙන් ම ඔබ කෙරේ උදා වී තිබේ.</span></span> 
     </div> 
     <div class="p"> <span class="verse v28" data-usfm="MAT.12.28"><span class="content"> </span></span><span class="verse v29" data-usfm="MAT.12.29"><span class="label">29</span><span class="content">“තවද, බලවතෙකු පළමු කොට බැඳදමා මිස, ඔහුගේ ගෙට වැද, වස්තුව කොල්ලකන්ට කිසිවෙකුට හැකි වේ ද? ඔහු බැඳදැමූ පසු ඔහුගේ ගෙය කොල්ලකන්නේ ය. </span></span><span class="verse v30" data-usfm="MAT.12.30"><span class="label">30</span><span class="content">මට පක්ෂ නොවන්නා, මට විපක්ෂ ය; මා සමඟ රැස් කිරීමට මට උදව් නොකරන්නා, එය විසුරුවා හරියි. </span></span><span class="verse v31" data-usfm="MAT.12.31"><span class="label">31</span><span class="content">එහෙයින් මම ඔබට කියමි, හැම පාපය ම, හැම දේවාපහාසය ම මිනිසුන්ට කමා කරනු ලබන්නේ ය. එහෙත් ආත්මයාණන් වහන්සේට විරුද්ධ ව කරන අපහාසයට කමාවක් නැත. </span></span><span class="verse v32" data-usfm="MAT.12.32"><span class="label">32</span><span class="content">යමෙක් මනුෂ්‍ය-පුත්‍රයාණන්ට විරුද්ධ ව වචනයක් කියන්නේ ද, එය ඔහුට කමා කරනු ලබන්නේ ය. එහෙත්, යමෙක් ශුද්ධාත්මයාණන්ට විරුද්ධ ව කතා කරන්නේ ද, එය ඔහුට මේ යුගයේ දී වත්, එන යුගයේ දී වත් කමා කරනු නොලබන්නේ ය.”</span></span> 
     </div> 
     <div class="s1"> <span class="heading"><b>ගස හා එහි පල</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:43-45</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="MAT.12.32"><span class="content"> </span></span><span class="verse v33" data-usfm="MAT.12.33"><span class="label">33</span><span class="content"> </span><span class="content">“ගස හොඳ නම්, පල හොඳ ය; ගස නරක නම්, පල නරක ය. ගස හැඳින්වෙන්නේ එහි පලවලිනි. </span></span><span class="verse v34" data-usfm="MAT.12.34"><span class="label">34</span><span class="content">එම්බා පොළොං වංශය; නපුරු ඔබ, යහපත් දෙයක් කියන්නේ කෙසේ ද? මන්ද සිතින් උතුරා යන දෙය කටින් පිට වේ. </span></span><span class="verse v35" data-usfm="MAT.12.35"><span class="label">35</span><span class="content">යහපත් මිනිසා තමා රැස් කළ යහපත් දෙයින් යහපත් දේ පිටතට ගෙනෙයි. නපුරු මිනිසා තමා රැස් කළ නපුරු දෙයින් නපුරු දේ පිටතට ගෙනෙයි. </span></span><span class="verse v36" data-usfm="MAT.12.36"><span class="label">36</span><span class="content">තවද, මිනිසුන් දොඩන සියලු ප්‍රලාප ගැන දේව විනිශ්චය දවසේ දී ඔවුන් වගකිවයුතු යයි ඔබට කියමි. </span></span><span class="verse v37" data-usfm="MAT.12.37"><span class="label">37</span><span class="content">ඔබේ ම වචන අනුව ඔබ නිදොස් බව ප්‍රකාශ කරනු ඇත; ඔබේ ම වචන අනුව ඔබ වරදට පත්වනු ඇත.”</span></span> 
     </div> 
     <div class="s1"> <span class="heading"><b>හාස්කමක් ඉල්ලීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 8:11-12</b></span><span class="heading"><b>;</b></span><span class="heading"><b>ලූක් 11:29-32</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="MAT.12.37"><span class="content"> </span></span><span class="verse v38" data-usfm="MAT.12.38"><span class="label">38</span><span class="content"> </span><span class="content">එවිට විනයධරයන් හා පරිසිවරුන්ගෙන් සමහරෙක් කතා කරමින්, “ගුරුදේවයෙනි, ඔබ හාස්කමක් කරනු දකින්න අපි කැමැත්තෙමු”යි කී හ. </span></span><span class="verse v39" data-usfm="MAT.12.39"><span class="label">39</span><span class="content">උන් වහන්සේ උත්තර දෙමින්, මෙසේ වදාළ සේක: “හාස්කමක් සොයන්නේ අදමිටු අදේවදෘෂ්ටික පරම්පරාවකි. එහෙත්, ජෝනා දිවැසිවරයා පිළිබඳ හාස්කම හැර වෙන හාස්කමක් ඔවුන්ට නොදෙනු ලැබේ. </span></span><span class="verse v40" data-usfm="MAT.12.40"><span class="label">40</span><span class="content">ජෝනා තල්මසාගේ උදරයෙහි දහවල් තුනක් ද රෑ තුනක් ද සිටියාක් මෙන්, මනුෂ්‍ය-පුත්‍රයාණන් ද පොළෝ ගැබෙහි දාවල් තුනක් ද රෑ තුනක් ද සිටිනු ඇත. </span></span><span class="verse v41" data-usfm="MAT.12.41"><span class="label">41</span><span class="content">දේව විනිශ්චය දවසේ දී නිනිවයේ මිනිසුන් මේ පරම්පරාවට විරුද්ධ ව නැඟිට එය වරදට පත් කරනු ඇත. මන්ද, ජෝනාගේ දේශනා කිරීමෙන් ඔව්හු පසුතැවී සිත් හරවා ගත් හ. මෙන්න, ජෝනාට වඩා ශ්‍රේෂ්ඨ දෙයක් මෙහි තිබේ. </span></span><span class="verse v42" data-usfm="MAT.12.42"><span class="label">42</span><span class="content">දේව විනිශ්චය දවසේ දී දකුණු දිශාවේ රැජිනිය මේ පරම්පරාවට විරුද්ධ ව නැඟිට එය වරදට පත් කරනු ඇත. මන්ද, එතුමිය සලමොන්ගේ ප්‍රඥාව අසනු වස් පොළොවේ සීමාවේ සිට පැමිණියා ය. මෙන්න, සලමොන්ගේ ප්‍රඥාවට වඩා ශ්‍රේෂ්ඨ දෙයක් මෙහි ඇත.”</span></span> 
     </div> 
     <div class="s1"> <span class="heading"><b>අශුද්ධාත්මය පෙරළා පැමිණීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 11:24-26</b></span><span class="heading"><b>)</b></span> 
     </div> 
     <div class="p"> <span class="verse v42" data-usfm="MAT.12.42"><span class="content"> </span></span><span class="verse v43" data-usfm="MAT.12.43"><span class="label">43</span><span class="content">“අශුද්ධාත්මයක් මිනිසෙකුගෙන් දුරුව ගිය කල, ඔහු දිය නැති තැන්වල ඇවිද, විවේකයක් සොයා යන්නේ ය. එය නොලදහොත්, </span></span><span class="verse v44" data-usfm="MAT.12.44"><span class="label">44</span><span class="content">‘මම නික්ම ආ මාගේ ගෙදරට පෙරළා යමි’යි කියයි. ඔහු එහි පැමිණි කල, ඒ ගෙදර හිස්ව, අතුගා, සකස් කොට තිබෙන බව දකියි. </span></span><span class="verse v45" data-usfm="MAT.12.45"><span class="label">45</span><span class="content">එවිට ඔහු ගොස් තමාට වඩා අශුද්ධ වෙන ආත්මයන් සත් දෙනෙකු කැඳවාගෙන එන්නේ ය. ඔව්හු, එහි පිවිස එය අරක්ගනිති. මෙසේ ඒ මිනිසාගේ දෙ වන තත්ත්වය පළමු තත්ත්වයට වඩා නපුරු වන්නේ ය. මේ නපුරු පරම්පරාවට ද එසේ ම වනු ඇත.”</span></span> 
     </div> 
     <div class="s1"> <span class="heading"><b>ජේසුස් වහන්සේගේ මෑණියෝ සහ සහෝදරයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 3:31-35</b></span><span class="heading"><b>;</b></span><span class="heading"><b>ලූක් 8:19-21</b></span><span class="heading"><b>)</b></span> 
     </div> 
     <div class="p"> <span class="verse v45" data-usfm="MAT.12.45"><span class="content"> </span></span><span class="verse v46" data-usfm="MAT.12.46"><span class="label">46</span><span class="content">උන් වහන්සේ සමූහයාට කතා කරමින් සිටිය දී ම උන් වහන්සේගේ මෑණියෝ ද සහෝදරයෝ ද උන් වහන්සේ හා සමඟ කතා කරන්න ප්‍රස්තාවක් සොයමින් පිටත සිටියහ. </span></span><span class="verse v47" data-usfm="MAT.12.47"><span class="label">47</span><span class="content">එවිට එක් කෙනෙක් උන් වහන්සේට කතා කොට, “බලන්න, ඔබේ මෑණියෝ ද සහෝදරයෝ ද ඔබ සමඟ කතා කරන්න ප්‍රස්තාවක් සොයමින් පිටත සිටිති”යි කී ය. </span></span><span class="verse v48" data-usfm="MAT.12.48"><span class="label">48</span><span class="content">එහෙත්, උන් වහන්සේ එසේ කී අයට උත්තර දෙමින්, “මාගේ මෑණියෝ කවුරු ද? මාගේ සහෝදරයෝ කවුරු ද?” කියා </span></span><span class="verse v49" data-usfm="MAT.12.49"><span class="label">49</span><span class="content">සිය ශ්‍රාවකයන් දෙසට අත දිගු කොට, “මෙන්න, මාගේ මෑණියෝ සහ සහෝදරයෝ! </span></span><span class="verse v50" data-usfm="MAT.12.50"><span class="label">50</span><span class="content">ස්වර්ගයෙහි සිටින මාගේ පියාණන් වහන්සේගේ කැමැත්ත ඉටු කරන කවුරුන් වුව ද, ඔව්හු මාගේ සහෝදරයාත්, මාගේ සහෝදරීත්, මාගේ මෑණියෝත් ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>