<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch1" data-usfm="MAT.1">  
     <div class="s1"> <span class="heading"><b>ජේසුස් වහන්සේගේ වංශාවලිය</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 3:23-38</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.1.1"><span class="label">1</span><span class="content">ආබ්‍රහම්ගේ ද දාවිත්ගේ ද පුත්‍ර වූ ජේසුස් ක්‍රිස්තුන් වහන්සේගේ වංශාවලිය මෙසේ ය. </span></span><span class="verse v2" data-usfm="MAT.1.2"><span class="label">2</span><span class="content">ආබ්‍රහම්ට දාව ඊසාක් ද, ඊසාක්ට දාව ජාකොබ් ද, ජාකොබ්ට දාව ජූදා සහ ඔහුගේ සහෝදරයෝ ද උපන්හ. </span></span><span class="verse v3" data-usfm="MAT.1.3"><span class="label">3</span><span class="content">ජූදාට දාව තාමාර්ගෙන් පෙරෙශ් හා ශෙරා ද, පෙරෙශ්ට දාව හශේ‍රොන් ද, හශේ‍රොන්ට දාව ආරාම් ද, </span></span><span class="verse v4" data-usfm="MAT.1.4"><span class="label">4</span><span class="content">ආරාම්ට දාව අමිනාදාබ් ද, අමිනාදාබ්ට දාව නාෂොන් ද, නාෂොන්ට දාව සල්මොන් ද, </span></span><span class="verse v5" data-usfm="MAT.1.5"><span class="label">5</span><span class="content">සල්මොන්ට දාව රාහාබ්ගෙන් බෝවස් ද, බෝවස්ට දාව රූත්ගෙන් ඕබෙද් ද, ඕබෙද්ට දාව ජෙස්සේ ද, </span></span><span class="verse v6" data-usfm="MAT.1.6"><span class="label">6</span><span class="content">ජෙස්සේට දාව දාවිත් රජ ද උපන්නෝ ය.</span></span> 
     </div> 
     <div class="p"> <span class="verse v6" data-usfm="MAT.1.6"><span class="content">දාවිත් රජුට දාව උරියාගේ භාර්යාව වී සිටි ස්ත්‍රියගෙන් සලමොන් ද, </span></span><span class="verse v7" data-usfm="MAT.1.7"><span class="label">7</span><span class="content">සලමොන්ට දාව රෙහොබෝවම් ද, රෙහොබෝවම්ට දාව අබියා ද, අබියාට දාව ආසප් ද, </span></span><span class="verse v8" data-usfm="MAT.1.8"><span class="label">8</span><span class="content">ආසප්ට දාව ජෙහොෂාපාත් ද, ජෙහොෂාපාත්ට දාව ජෝරාම් ද, ජෝරාම්ට දාව උශ්ශියා ද, </span></span><span class="verse v9" data-usfm="MAT.1.9"><span class="label">9</span><span class="content">උශ්ශියාට දාව ජෝතාම් ද, ජෝතාම්ට දාව ආහස් ද, ආහස්ට දාව හෙසකියා ද, </span></span><span class="verse v10" data-usfm="MAT.1.10"><span class="label">10</span><span class="content">හෙසකියාට දාව මනස්සේ ද, මනස්සේට දාව ආමොස් ද, ආමොස්ට දාව ජෝසියා ද, </span></span><span class="verse v11" data-usfm="MAT.1.11"><span class="label">11</span><span class="content">බබිලෝනියට විප්‍රවාසගතවීම සිදුවූ මේ කාලයේ දී ජෝසියාට දාව ජෙකොනියා ද ඔහුගේ සහෝදරයෝ ද උපන්නෝ ය.</span></span> 
     </div> 
     <div class="p"> <span class="verse v11" data-usfm="MAT.1.11"><span class="content"> </span></span><span class="verse v12" data-usfm="MAT.1.12"><span class="label">12</span><span class="content">බබිලෝනියේ විප්‍රවාසයෙන් පසු ජෙකොනියාට දාව ෂෙයල්තියෙල් ද, ෂෙයල්තියෙල්ට දාව සෙරුබාබෙල් ද, </span></span><span class="verse v13" data-usfm="MAT.1.13"><span class="label">13</span><span class="content">සෙරුබාබෙල්ට දාව අබියුද් ද, අබියුද්ට දාව එලියාකිම් ද, එලියාකිම්ට දාව ආශොර් ද, </span></span><span class="verse v14" data-usfm="MAT.1.14"><span class="label">14</span><span class="content">ආශොර්ට දාව සාදොක් ද, සාදොක්ට දාව ආකීම් ද, ආකීම්ට දාව එලියුද් ද, </span></span><span class="verse v15" data-usfm="MAT.1.15"><span class="label">15</span><span class="content">එලියුද්ට දාව එලෙයාසර් ද, එලෙයාසර්ට දාව මත්තාන් ද, මත්තාන්ට දාව ජාකොබ් ද, </span></span><span class="verse v16" data-usfm="MAT.1.16"><span class="label">16</span><span class="content">ජාකොබ්ට දාව මරිය තුමීගේ පුරුෂයා වූ ජෝසෙප් ද උපන්නෝ ය; මරිය තුමීගෙන් ක්‍රිස්තුස් නම් වූ ජේසුස් වහන්සේ උපන් සේක.</span></span> 
     </div> 
     <div class="p"> <span class="verse v16" data-usfm="MAT.1.16"><span class="content"> </span></span><span class="verse v17" data-usfm="MAT.1.17"><span class="label">17</span><span class="content">මෙසේ ආබ්‍රහම් පටන් දාවිත් දක්වා පරම්පරා සියල්ල දස සතරකි; දාවිත් පටන් බබිලෝනියේ විප්‍රවාසගතවීම දක්වා පරම්පරා දස සතරකි; බබිලෝනියේ විප්‍රවාසගතවීමේ කාලයේ පටන් ක්‍රිස්තුන් වහන්සේ දක්වා පරම්පරා දස සතරකි.</span></span> 
     </div> 
     <div class="s1"> <span class="heading"><b>ජේසුස් වහන්සේගේ උපත</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 2:1-7</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MAT.1.17"><span class="content"> </span></span><span class="verse v18" data-usfm="MAT.1.18"><span class="label">18</span><span class="content"> </span><span class="content">ජේසුස් ක්‍රිස්තුන් වහන්සේගේ උපත සිදුවූයේ මෙසේ ය. උන් වහන්සේගේ මෑණියන් වූ මරිය තුමී ජෝසෙප් හා විවාහ ගිවිසගෙන සිටිය දී, ඔවුන් එක් වන්න පෙර, ශුද්ධාත්මයාණන් අනුහසින් ඈ ගැබ්ගෙන සිටින බව දැනගන්නා ලදී.</span></span> 
     </div> 
     <div class="p"> <span class="verse v18" data-usfm="MAT.1.18"><span class="content"> </span></span><span class="verse v19" data-usfm="MAT.1.19"><span class="label">19</span><span class="content">ඇගේ ස්වාමි පුරුෂයා වන ජෝසෙප්, සත් පුරුෂයෙකු වූ බැවින් ඇය ප්‍රසිද්ධියේ නින්දාවට නොපමුණුවන අදහසින්, රහසින් ඇය අත්හැරදමන්න සිතාගත්තේ ය. </span></span><span class="verse v20" data-usfm="MAT.1.20"><span class="label">20</span><span class="content">එහෙත්, ඔහු මේ කාරණය ගැන කල්පනා කරමින් සිටිය දී, සමිඳාණන් වහන්සේගේ දූතයෙක් සිහිනයකින් ඔහුට දර්ශනය වී, “දාවිත්ගේ පුත් ජෝසෙප්, ඔබේ බිරිඳ වන මරියා පාවාගන්නට බිය නොවන්න; මන්ද, ඈ ගැබ්ගෙන ඇත්තේ ශුද්ධාත්මයාණන් අනුහසින්. </span></span><span class="verse v21" data-usfm="MAT.1.21"><span class="label">21</span><span class="content">ඈ පුතෙකු බිහි කරන්නී ය; උන් වහන්සේට ජේසුස් යන නාමය තැබිය යුතු ය; මන්ද, සිය සෙනඟ ඔවුන්ගේ පාපවලින් මුදාලන්නේ එතුමාණෝ ය”යි කී ය.</span></span> 
     </div> 
     <div class="p"> <span class="verse v21" data-usfm="MAT.1.21"><span class="content"> </span></span><span class="verse v22" data-usfm="MAT.1.22"><span class="label">22</span><span class="content">මේ සියල්ල සිදුවූයේ සමිඳාණන් වහන්සේ දිවැසිවරයා ලවා කියෙවූ කීම ඉටු වන පිණිස ය. එනම්:</span></span> 
     </div> 
     <div class="q"> <span class="verse v22" data-usfm="MAT.1.22"><span class="content"> </span></span><span class="verse v23" data-usfm="MAT.1.23"><span class="label">23</span><span class="content"> </span><span class="content">“මෙන්න, කන්‍යාවක් ගැබ්ගෙන පුතෙකු බිහි කරන්නී ය;</span></span> 
     </div> 
     <div class="q"> <span class="verse v23" data-usfm="MAT.1.23"><span class="content">උන් වහන්සේට එම්මානුවෙල් යන නාමය තබනු ඇත,”</span></span> 
     </div> 
     <div class="m"> <span class="verse v23" data-usfm="MAT.1.23"><span class="content">යනු ය. ඒ නාමයේ අර්ථය නම්, “දෙවියන් වහන්සේ අප සමඟ ය” යනුයි.</span></span> 
     </div> 
     <div class="p"> <span class="verse v23" data-usfm="MAT.1.23"><span class="content"> </span></span><span class="verse v24" data-usfm="MAT.1.24"><span class="label">24</span><span class="content">ජෝසෙප් නින්දෙන් අවදි වූ විට සමිඳාණන් වහන්සේගේ දූතයා ඔහුට අණ කළ ලෙස, සිය බිරිඳ කැන්දාගෙන ගියේ ය. </span></span><span class="verse v25" data-usfm="MAT.1.25"><span class="label">25</span><span class="content">එහෙත්, ඇයට පුත්‍රයා ලැබෙන තුරු ඔහු ඇය සමඟ එක් නො වී ය. ඔහු උන් වහන්සේට ජේසුස් යන නාමය තැබී ය.</span></span> 
     </div> 
    </div> 
   </div> 
  </div>
 </body>
</html>