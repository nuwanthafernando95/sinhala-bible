<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch21" data-usfm="MAT.21">  
     <div class="s1"> <span class="heading"><b>රාජ තේජසින් ජෙරුසලමට පිවිසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 11:1-11</b></span><span class="heading"><b>;</b></span><span class="heading"><b>ලූක් 19:28-38</b></span><span class="heading"><b>;</b></span><span class="heading"><b>ජොහ 12:12-19</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.21.1"><span class="label">1</span><span class="content">ඔව්හු ජෙරුසලමට ළං ව ඔලීව කන්ද සමීපයෙහි වූ බෙත්පාගයට පැමිණියහ. ජේසුස් වහන්සේ ශ්‍රාවකයන් දෙදෙනෙකු යවමින්, </span></span><span class="verse v2" data-usfm="MAT.21.2"><span class="label">2</span><span class="content">“ඉදිරිපිට තිබෙන ගමට යන්න, ගිය කෙණෙහි ම එහි බැඳ සිටින කොටළු දෙනක හා ඈ සමඟ කොටළු නාම්බෙකු ඔබට සම්බ වනු ඇත. උන් ලිහා මා වෙතට ගෙනෙන්න. </span></span><span class="verse v3" data-usfm="MAT.21.3"><span class="label">3</span><span class="content">යම් කෙනෙකු යමක් කීවොත්, ‘සමිඳාණන් වහන්සේට උන්ගෙන් වැඩක් ඇතැ’යි කියන්න; එවිට ඔහු වහාම උන් එවනු ඇතැ”යි ඔවුන්ට වදාළ සේක. </span></span><span class="verse v4" data-usfm="MAT.21.4"><span class="label">4</span><span class="content">මෙසේ වූයේ දිවැසිවරයා ලවා කියවන ලද මේ දෙය ඉටු වන පිණිස ය. එනම්:</span></span> 
     </div> 
     <div class="q"> <span class="verse v4" data-usfm="MAT.21.4"><span class="content"> </span></span><span class="verse v5" data-usfm="MAT.21.5"><span class="label">5</span><span class="content"> </span><span class="content"> “බලන්න, ඔබේ රජ කොටළුවෙකු පිට, එසේ ය, කොටළු වස්සෙකු පිට නැඟී, යටහත් පහත් ලෙස ඔබ වෙත එන්නේ යයි සියොන් වැසියන්ට දන්වන්න”</span></span> 
     </div> 
     <div class="m"> <span class="verse v5" data-usfm="MAT.21.5"><span class="content">යනුයි. </span></span><span class="verse v6" data-usfm="MAT.21.6"><span class="label">6</span><span class="content">‘ශ්‍රාවකයෝ ගොස් ජේසුස් වහන්සේ නියම කළ ලෙස කළහ: </span></span><span class="verse v7" data-usfm="MAT.21.7"><span class="label">7</span><span class="content">කොටළු දෙන ද පැටියා ද ගෙනවුත් තමන්ගේ උතුරුසළු උන් පිට එළාලූහ. උන් වහන්සේ හිඳගත් සේක. </span></span><span class="verse v8" data-usfm="MAT.21.8"><span class="label">8</span><span class="content">සමූහයාගෙන් බොහෝ දෙනෙක් තමන්ගේ උතුරුසළු මඟ අතුළෝ ය; තවත් සමහරු ගස්වලින් අතු කපා මඟ අතුළෝ ය. </span></span><span class="verse v9" data-usfm="MAT.21.9"><span class="label">9</span><span class="content">පෙරටුව හා පසුව ගමන් කළ සමූහයෝ, “දාවිත් රජුගේ පුත්‍රයාණන්ට හෝසන්නා! සමිඳුන්ගේ නමින් වඩිනා මෙතුමාණන් හට, ආසිරි වේ වා! ඉතා උසස් තැන්හි හෝසන්නා!” කියා මොරගැසූ හ.</span></span> 
     </div> 
     <div class="p"> <span class="verse v9" data-usfm="MAT.21.9"><span class="content"> </span></span><span class="verse v10" data-usfm="MAT.21.10"><span class="label">10</span><span class="content">උන් වහන්සේ ජෙරුසලමට පිවිසි කල, මුළු නුවර වැසියෝ කැළඹී, “මේ කවරෙක් දැ”යි ඇසූ හ. </span></span><span class="verse v11" data-usfm="MAT.21.11"><span class="label">11</span><span class="content">සමූහයෝ ද, “මෙතුමාණෝ ගලීලයේ නාසරෙත් නුවර දිවැසිවර ජේසුස් වහන්සේ ය”යි පිළිතුරු දුන්හ.</span></span> 
     </div> 
     <div class="s1"> <span class="heading"><b>දේව මාලිගාව පවිත්‍ර කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 11:15-19</b></span><span class="heading"><b>;</b></span><span class="heading"><b>ලූක් 19:45-48</b></span><span class="heading"><b>;</b></span><span class="heading"><b>ජොහ 2:13-22</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MAT.21.11"><span class="content"> </span></span><span class="verse v12" data-usfm="MAT.21.12"><span class="label">12</span><span class="content">ජේසුස් වහන්සේ දේව මාලිගාවට ඇතුළු ව, එහි වෙළහෙළඳාම් කරමින් සිටි සියල්ලන් පිටතට පලවා හැර, මුදල් මාරු කරන්නන්ගේ මේස ද පරෙවි වෙළෙඳුන්ගේ ආසන ද පෙරළා දමා, </span></span><span class="verse v13" data-usfm="MAT.21.13"><span class="label">13</span><span class="content">“ ‘මාගේ ගෘහය යාච්ඤාවේ ගෘහය කැ යි කියනු ලබන්නේ ය’යි ලියා ඇත. එහෙත්, ඔබ එය සොරුන්ගේ ගුහාවක් කරන්නහු ය”යි ඔවුන්ට වදාළ සේක.</span></span> 
     </div> 
     <div class="p"> <span class="verse v13" data-usfm="MAT.21.13"><span class="content"> </span></span><span class="verse v14" data-usfm="MAT.21.14"><span class="label">14</span><span class="content">අන්ධයෝ ද කොරු ද දේව මාලිගාවෙහි උන් වහන්සේ වෙතට ආහ. උන් වහන්සේ ඔවුන් සුවපත් කළ සේක. </span></span><span class="verse v15" data-usfm="MAT.21.15"><span class="label">15</span><span class="content">එහෙත්, නායක පූජකවරු හා විනයධරයෝ උන් වහන්සේ කළ අරුමපුදුම දේ ද, “දාවිත් රජුගේ පුත්‍රයාණන්ට හෝසන්නා” කියමින් දේව මාලිගාවේ මොරගසන දරුවන් ද දැක කෝප වී, </span></span><span class="verse v16" data-usfm="MAT.21.16"><span class="label">16</span><span class="content"> “මොවුන් කියන දේ ඔබට ඇසෙනවා දැ”යි උන් වහන්සේගෙන් ඇසූ හ. ජේසුස් වහන්සේ, “එසේ ය, බිළිඳුන්ගේ ද කිරි දරුවන්ගේ ද මුවින් ඔබ තුති පිදීම සලසා ඇත යන පාඨය කවදාවත් කියවා නැද්දැ”යි ඔවුන්ගෙන් ඇසූ සේක. </span></span><span class="verse v17" data-usfm="MAT.21.17"><span class="label">17</span><span class="content">උන් වහන්සේ ඔවුන්ගෙන් වෙන් වී, නුවරින් නික්ම බෙතානියට ගොස් එහි රාත්‍රිය ගත කළ සේක.</span></span> 
     </div> 
     <div class="s1"> <span class="heading"><b>අත්තික්කා ගසට සාපය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 11:12-14</b></span><span class="heading"><b>,</b></span><span class="heading"><b>20-24</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MAT.21.17"><span class="content"> </span></span><span class="verse v18" data-usfm="MAT.21.18"><span class="label">18</span><span class="content">පසු දින උදෑසන නුවරට නැවත යන අතර උන් වහන්සේට සාගිනි විය. </span></span><span class="verse v19" data-usfm="MAT.21.19"><span class="label">19</span><span class="content">උන් වහන්සේ පාර අද්දර තිබුණු අත්තික්කා ගසක් දැක, ළඟට ගොස්, එහි කොළ මිස අන් කිසිවක් නොදැක, “මෙතැන් පටන් කිසි කලෙක තාගෙන් පලදාවක් නො වේ වා”යි ඒ ගසට වදාළ සේක. අත්තික්කා ගස ඒ ඇසිල්ලෙහි ම වියළී ගියේ ය. </span></span><span class="verse v20" data-usfm="MAT.21.20"><span class="label">20</span><span class="content">ශ්‍රාවකයෝ ඒ දැක, අත්තික්කා ගස ඒ ඇසිල්ලෙහි ම වියළුණේ කෙසේ දැ යි මවිත වූ හ. </span></span><span class="verse v21" data-usfm="MAT.21.21"><span class="label">21</span><span class="content"> ජේසුස් වහන්සේ උත්තර දෙමින්, “සැබැවින් ම මම ඔබට කියමි, ඔබ සැක නොකොට, ඇදහිල්ල ඇති ව සිටින්නහු නම්, මේ අත්තික්කා ගසට මා කළ දෙය ඔබත් කරනු ඇත. එපමණක් නොව, මේ කන්දට, ‘ඉදිරී ගොස් මුහුදේ වැටේ වා’යි කීවොත් එය ද සිදුවනු ඇත. </span></span><span class="verse v22" data-usfm="MAT.21.22"><span class="label">22</span><span class="content">තවද, ඔබට ඇදහිල්ල ඇත්නම්, කවර දෙයක් ඉල්ලා යාච්ඤා කළත් එය ඔබට ලැබෙනු ඇතැ”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේගේ අධිකාරි බලය ගැන ප්‍රශ්න කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 11:27-33</b></span><span class="heading"><b>;</b></span><span class="heading"><b>ලූක් 20:1-8</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="MAT.21.22"><span class="content"> </span></span><span class="verse v23" data-usfm="MAT.21.23"><span class="label">23</span><span class="content">උන් වහන්සේ දේව මාලිගාවට ඇතුළු ව උගන්වමින් සිටිය දී නායක පූජකවරු ද ප්‍රජා මූලිකයෝ ද උන් වහන්සේ වෙතට අවුත්, “ඔබ මේ දේ කරන්නේ කුමන අධිකාරි බලයකින් ද? මේ බලය ඔබට පැවරුවේ කවරෙක් දැ”යි ප්‍රශ්න කළහ. </span></span><span class="verse v24" data-usfm="MAT.21.24"><span class="label">24</span><span class="content">ජේසුස් වහන්සේ උත්තර දෙමින්, “මමත් ඔබගෙන් ප්‍රශ්නයක් විචාරමි. ඔබ එය මට කියන්නහු නම්, මේ දේවල් කරන්නේ කුමන අධිකාරි බලයකින් දැ යි මමත් ඔබට කියමි. </span></span><span class="verse v25" data-usfm="MAT.21.25"><span class="label">25</span><span class="content">බව්තීස්ම-ස්නාපනය කිරීමේ බලය ජොහන් ලැබුවේ කවරෙකුගෙන් ද? දෙවියන් වහන්සේගෙන් ද? නොහොත් මනුෂ්‍යයන්ගෙන් දැ”යි ඇසූ සේක. ඔව්හු තම තමන් අතර තර්ක කරමින්, “ ‘දෙවියන් වහන්සේගෙන් ය’යි කීවොත්, ‘එසේ නම් ඔබ ජොහන් විශ්වාස නොකෙළේ මන්දැ’යි අපෙන් අසනු ඇත. </span></span><span class="verse v26" data-usfm="MAT.21.26"><span class="label">26</span><span class="content">‘මනුෂ්‍යයන්ගෙන් ය’යි කීවොත්, ජොහන් දිවැසිවරයෙකු බව සියලු දෙනාම පිළිගෙන ඇති හෙයින් සමූහයාට මුහුණ දීමට අපට නො හැකිවනු ඇත” යනුවෙන් තම තමන් අතර තර්ක කරමින් සිට, බියෙන්, “අපි නොදනිමු”යි ජේසුස් වහන්සේට උත්තර දුන්හ. </span></span><span class="verse v27" data-usfm="MAT.21.27"><span class="label">27</span><span class="content">උන් වහන්සේ කතා කරමින්, “කවර අධිකාරි බලයකින් මම මේ දේවල් කරම් දැ යි මමත් ඔබට නොකියමි”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>පුතුන් දෙදෙනා පිළිබඳ උපමාව</b></span> 
     </div> 
     <div class="p"> <span class="verse v27" data-usfm="MAT.21.27"><span class="content"> </span></span><span class="verse v28" data-usfm="MAT.21.28"><span class="label">28</span><span class="content">තවදුරටත් ජේසුස් වහන්සේ කතා කරමින්, “ඔබ මේ ගැන කුමක් සිතන්නහු ද? එක් මිනිසෙකුට පුත්‍රයෝ දෙදෙනෙක් සිටියහ; ඔහු වැඩිමලා ළඟට ගොස්, ‘දරුවා යන්න; අද මිදි වත්තේ වැඩ කරන්නැ’යි කී ය. </span></span><span class="verse v29" data-usfm="MAT.21.29"><span class="label">29</span><span class="content">ඔහු උත්තර දෙමින්, ‘නොයමි’යි කී ය. එහෙත්, පසුව පසුතැවිලි වී වැඩට ගියේ ය. </span></span><span class="verse v30" data-usfm="MAT.21.30"><span class="label">30</span><span class="content">පියා දෙවැන්නා ළඟට ගොස් ඔහුටත් මුලින් කී දේ ම කී ය. ඔහු උත්තර දෙමින්, ‘ස්වාමීනි, යමි’යි කී ය, එහෙත් නොගියේ ය. </span></span><span class="verse v31" data-usfm="MAT.21.31"><span class="label">31</span><span class="content">ඒ දෙදෙනාගෙන් පියාගේ කැමැත්ත ඉටු කෙළේ කවරෙක් දැ”යි ඇසූ සේක. “වැඩිමලා”යි ඔව්හු කී හ. ජේසුස් වහන්සේ ඔවුන්ට කතා කොට, “සැබැවින් ම මම ඔබට කියමි, අයකැමියෝත්, වෙසඟනෝත් ඔබට පළමුවෙන් දෙවියන් වහන්සේගේ රාජ්‍යයට පැමිණෙති. </span></span><span class="verse v32" data-usfm="MAT.21.32"><span class="label">32</span><span class="content"> මන්ද, ජොහන් ධර්මිෂ්ඨ මාර්ගය පෙන්වන පිණිස ඔබ වෙත ආවේ ය. ඔබ ඔහු විශ්වාස කෙළේ නැත. එහෙත්, අයකැමියෝත් වෙසඟනෝත් ඔහු විශ්වාස කළහ. ඔබ එය දැක ඉන්පසුව වත් ඔහු කෙරෙහි විශ්වාස කරන පිණිස පසුතැවී සිත් හරවා නොගත්තහු ය”යි වදාළ සේක.</span></span> 
     </div> 
     <div class="s1"> <span class="heading"><b>මිදි වත්ත හා වැවිලිකරුවන් පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:1-12</b></span><span class="heading"><b>;</b></span><span class="heading"><b>ලූක් 20:9-19</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="MAT.21.32"><span class="content"> </span></span><span class="verse v33" data-usfm="MAT.21.33"><span class="label">33</span><span class="content"> </span><span class="content"> ජේසුස් වහන්සේ නැවතත් කතා කොට මෙසේ වදාළ සේක: “මේ උපමාවත් අසන්න. එක් වතු හිමියෙක් මිදි වත්තක් වවා එය වටා වැට බැඳ, එහි මිදි යන්ත්‍රයකට වළක් කැණ, මුර අට්ටාලයක් ඉදි කොට, එය ගොවීන්ට අඳේට දී පිටරට ගියේ ය. </span></span><span class="verse v34" data-usfm="MAT.21.34"><span class="label">34</span><span class="content">අස්වැන්න කාලය ළං වූ කල, පලදාවෙන් තම කොටස ගන්නා පිණිස ඔහු තම දාසයන් ගොවීන් වෙත යැවී ය. </span></span><span class="verse v35" data-usfm="MAT.21.35"><span class="label">35</span><span class="content">එවිට ගොවීහු ඔහුගේ දාසයන් අල්ලා එකෙකුට තැළූ හ; එකෙකු මැරූ හ; තව එකෙකුට ගල් ගැසූ හ. </span></span><span class="verse v36" data-usfm="MAT.21.36"><span class="label">36</span><span class="content">යළිත්, ඔහු මුලින් යැවූ අයට වඩා දාසයන් වැඩි ගණනක් යැවී ය. ඒ ගොවීහු ඔවුන්ටත් පෙර සේ ම කළහ. </span></span><span class="verse v37" data-usfm="MAT.21.37"><span class="label">37</span><span class="content">අන්තිමට ඔහු, ‘මාගේ පුතණුවන්ට ඔවුන් ගෞරව කරනු ඇත’ කියා සිය පුත්‍රයා ඔවුන් වෙත යැවී ය. </span></span><span class="verse v38" data-usfm="MAT.21.38"><span class="label">38</span><span class="content">එහෙත්, ගොවීහු පුත්‍රයා දැක, ‘මේ උරුමක්කාරයා ය; එන්න, මොහු මරාදමා මොහුගේ උරුමය ගනිමු’යි ඔවුනොවුන් අතර කතා කොට, </span></span><span class="verse v39" data-usfm="MAT.21.39"><span class="label">39</span><span class="content">ඔහු අල්ලා මිදි වත්තෙන් පිටතට දමා මැරූ හ. </span></span><span class="verse v40" data-usfm="MAT.21.40"><span class="label">40</span><span class="content">එහෙයින් ස්වාමියා ආ කල ඒ ගොවීන්ට කුමක් කරනු ඇද් ද?” </span></span><span class="verse v41" data-usfm="MAT.21.41"><span class="label">41</span><span class="content">ඔව්හු කතා කොට, “ඔහු ඒ නපුරු මිනිසුන් දරුණු ලෙස විනාශ කොට, නියම කන්නයේ දී තමාගේ අස්වැන්න කොටස දෙන, වෙන ගොවීන්ට මිදි වත්ත භාර දෙනු ඇතැ”යි කී හ. </span></span><span class="verse v42" data-usfm="MAT.21.42"><span class="label">42</span><span class="content"> ජේසුස් වහන්සේ ඔවුන් අමතා මෙසේ වදාළ සේක:</span></span> 
     </div> 
     <div class="q2"> <span class="verse v42" data-usfm="MAT.21.42"><span class="content">“ ‘ගෘහ ශිල්පීන් ඉවත ලූ ගල ම, කොණේ ප්‍රධාන ගල වී ඇත.</span></span> 
     </div> 
     <div class="q2"> <span class="verse v42" data-usfm="MAT.21.42"><span class="content">මෙය සමිඳුන්ගේ ක්‍රියාවකි.</span></span> 
     </div> 
     <div class="q2"> <span class="verse v42" data-usfm="MAT.21.42"><span class="content">අපේ ඇස් හමුයෙහි එය විස්මයජනක ය’</span></span> 
     </div> 
     <div class="m"> <span class="verse v42" data-usfm="MAT.21.42"><span class="content">යන්න ශුද්ධ ලියවිල්ලෙහි ඔබ කවදාවත් කියවා නැද් ද? </span></span><span class="verse v43" data-usfm="MAT.21.43"><span class="label">43</span><span class="content">එබැවින් මම ඔබට කියමි, දෙවියන් වහන්සේගේ රාජ්‍යය ඔබ කෙරෙන් ඉවත් කොට එය නියම පල උපදවන ජාතියකට දෙනු ලබන්නේ ය. </span></span><span class="verse v44" data-usfm="MAT.21.44"><span class="label">44</span><span class="content">මේ ගල පිට වැටෙන්නා සුණු විසුණු වී යන්නේ ය. එහෙත්, එය යමෙකු පිට වැටුණොත්, එය ඔහු ධූලිමෙන් පොඩි කර දමන්නේ ය.”</span></span> 
     </div> 
     <div class="p"> <span class="verse v44" data-usfm="MAT.21.44"><span class="content"> </span></span><span class="verse v45" data-usfm="MAT.21.45"><span class="label">45</span><span class="content">නායක පූජකවරුත්, පරිසිවරුත්, උන් වහන්සේගේ උපමා අසා, ඒවා එල්ල කෙළේ තමන්ට බව දැන, </span></span><span class="verse v46" data-usfm="MAT.21.46"><span class="label">46</span><span class="content">උන් වහන්සේ අල්ලාගන්න තැත් කළහ. එහෙත්, ‘උන් වහන්සේ දිවැසිවරයෙකැ’යි ජනතාව සැලකූ හෙයින් ඔව්හු ඔවුන්ට බිය වූ හ.</span></span> 
     </div> 
    </div> 
   </div> 
  </div>
 </body>
</html>