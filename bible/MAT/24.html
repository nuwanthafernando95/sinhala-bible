<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch24" data-usfm="MAT.24">  
     <div class="s1"> <span class="heading"><b>දේව මාලිගාවේ විනාශය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:1-2</b></span><span class="heading"><b>;</b></span><span class="heading"><b>ලූක් 21:5-6</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.24.1"><span class="label">1</span><span class="content">ජේසුස් වහන්සේ දේව මාලිගාවෙන් නික්ම යද්දී, එහි ගොඩනැඟිලි උන් වහන්සේට පෙන්වන පිණිස ශ්‍රාවකයෝ උන් වහන්සේ වෙත ආහ. </span></span><span class="verse v2" data-usfm="MAT.24.2"><span class="label">2</span><span class="content">එහෙත්, උන් වහන්සේ ඔවුන්ට උත්තර දෙමින්, “මේ සියල්ල ඔබට පෙනෙනවා නො වේ ද? සැබැවින් ම මම ඔබට කියමි, ගලක් මත ගලක් ඉතිරි නොවන ලෙස ඒවා සියල්ල ම බිඳ හෙළනු ඇතැ”යි වදාළ සේක.</span></span> 
     </div> 
     <div class="s1"> <span class="heading"><b>පීඩාවල පෙර ලකුණු</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:3-13</b></span><span class="heading"><b>;</b></span><span class="heading"><b>ලූක් 21:7-19</b></span><span class="heading"><b>)</b></span> 
     </div> 
     <div class="p"> <span class="verse v2" data-usfm="MAT.24.2"><span class="content"> </span></span><span class="verse v3" data-usfm="MAT.24.3"><span class="label">3</span><span class="content">උන් වහන්සේ ඔලීව කන්දේ වැඩසිටි කල ශ්‍රාවකයෝ උන් වහන්සේ වෙත අවුත්, පෞද්ගලික ලෙස කතා කර, “ඒ දේ සිදුවන්නේ කවදා ද? ඔබේ පුනරාගමනය හා කල්පාන්තය පිළිබඳ පෙර ලකුණු මොනවා ද කියා අපට කිව මැනව”යි කී හ. </span></span><span class="verse v4" data-usfm="MAT.24.4"><span class="label">4</span><span class="content">ජේසුස් වහන්සේ ඔවුන්ට උත්තර දෙමින් මෙසේ වදාළ සේක: “ඔබ කිසිවෙකු අතින් මුළා නොවන හැටියට බලාගන්න. </span></span><span class="verse v5" data-usfm="MAT.24.5"><span class="label">5</span><span class="content">මන්ද, බොහෝ දෙනෙක්, ‘මම ක්‍රිස්තුස් වෙමි’ කියමින් මාගේ නාමයෙන් ඉදිරිපත් වී බොහෝ දෙනෙකු මුළා කරති. </span></span><span class="verse v6" data-usfm="MAT.24.6"><span class="label">6</span><span class="content">යුද්ධ හා යුද්ධ පිළිබඳ කටකතා ඔබට ඇසෙනු ඇත. ඒවාට බිය නොවන්න. මන්ද, මේ සියල්ල සිදුවනු නියත ය. එහෙත්, අවසානය තව ම පැමිණ නැත. </span></span><span class="verse v7" data-usfm="MAT.24.7"><span class="label">7</span><span class="content">ජාතියක් ජාතියකට විරුද්ධ ව ද රාජ්‍යයක් රාජ්‍යයකට විරුද්ධ ව ද නැඟී සිටිනු ඇත. නොයෙක් තැන්හි සාගත ද භූමිකම්පා ද සිදුවනු ඇත. </span></span><span class="verse v8" data-usfm="MAT.24.8"><span class="label">8</span><span class="content">මේ සියල්ල නව යුගය බිහි කරවන ප්‍රසව වේදනාවේ පටන්ගැන්ම ය. </span></span><span class="verse v9" data-usfm="MAT.24.9"><span class="label">9</span><span class="content"> එකල ඔව්හු ඔබ වධබන්ධනවලට පාවා දී මරන්නෝ ය. මා නිසා සියලු ජාතීහු ඔබට වෛර කරන්නාහ. </span></span><span class="verse v10" data-usfm="MAT.24.10"><span class="label">10</span><span class="content">එකල බොහෝ දෙනෙකුගේ ඇදහිල්ල බිඳ වැටෙනු ඇත. ඔව්හු ඔවුනොවුන් පාවා දෙන්නාහ; ඔවුනොවුන් කෙරෙහි වෛර බැඳගන්නාහ. </span></span><span class="verse v11" data-usfm="MAT.24.11"><span class="label">11</span><span class="content">බොහෝ බොරු දිවැසිවරු නැඟිට බොහෝ දෙන මුළා කරන්නාහ. </span></span><span class="verse v12" data-usfm="MAT.24.12"><span class="label">12</span><span class="content">අධර්මය වැඩෙත් ම බොහෝ දෙනාගේ ප්‍රේමය පිරිහෙන්නේ ය. </span></span><span class="verse v13" data-usfm="MAT.24.13"><span class="label">13</span><span class="content"> එහෙත්, අවසානය දක්වා ම ස්ථීර ව සිටින්නා ගැළවෙන්නේ ය. </span></span><span class="verse v14" data-usfm="MAT.24.14"><span class="label">14</span><span class="content">රාජ්‍යය පිළිබඳ මේ සුබ අස්න සියලු ජාතීන් හට සාක්ෂියක් වන පිණිස ලොව පුරා ප්‍රකාශ කරනු ලබන්නේ ය. එවිට අවසානය පැමිණෙන්නේ ය.”</span></span> 
     </div> 
     <div class="s1"> <span class="heading"><b>බිහිසුණු දුක් ගාවිනා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:14-23</b></span><span class="heading"><b>;</b></span><span class="heading"><b>ලූක් 21:20-24</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="MAT.24.14"><span class="content"> </span></span><span class="verse v15" data-usfm="MAT.24.15"><span class="label">15</span><span class="content"> </span><span class="content"> “එබැවින් දානියෙල් දිවැසිවරයා සඳහන් කළ, ‘බිහිසුණු දූෂිතය, ශුද්ධස්ථානයෙහි තිබෙනු ඔබ යම් කලක දකින්නහු ද, (පාඨකයා තේරුම්ගනීවා) </span></span><span class="verse v16" data-usfm="MAT.24.16"><span class="label">16</span><span class="content">එකල ජුදයෙහි සිටින අය කඳුවලට පලා යෙත් වා. </span></span><span class="verse v17" data-usfm="MAT.24.17"><span class="label">17</span><span class="content"> පියස්ස මත සිටින්නා තම ගෙයි තිබෙන තමා සතු කිසිවක් ගන්නා පිණිස නොබසී වා. </span></span><span class="verse v18" data-usfm="MAT.24.18"><span class="label">18</span><span class="content">කෙතෙහි සිටින්නා ද තමාගේ ඇඳුම් ගැනීමට පෙරළා නොයේ වා, </span></span><span class="verse v19" data-usfm="MAT.24.19"><span class="label">19</span><span class="content">ඒ දවස්වල දී ගර්භණීන්ට ද කිරි මවුවරුන්ට ද ඇතිවන දුකක මහත! </span></span><span class="verse v20" data-usfm="MAT.24.20"><span class="label">20</span><span class="content">හේමන්තයේ දී වත් සබත් දිනක දී වත් මෙය සිදු නොවන ලෙස යාච්ඤා කරන්න. </span></span><span class="verse v21" data-usfm="MAT.24.21"><span class="label">21</span><span class="content"> මන්ද, ලෝකයේ පටන්ගැන්මේ සිට මේ දක්වා නොවූ විරූ, මතු ද සිදු නොවන විරූ දරුණු පීඩාවක් එකල්හි සිදුවන්නේ ය. </span></span><span class="verse v22" data-usfm="MAT.24.22"><span class="label">22</span><span class="content">ඒ කාලය කෙටි නොකරන ලද්දේ නම්, කිසිවෙක් වත් නොගැළවෙන්නෝ ය. එහෙත්, තෝරාගත්තවුන් උදෙසා ඒ කාලය කෙටි කරනු ලබන්නේ ය. </span></span><span class="verse v23" data-usfm="MAT.24.23"><span class="label">23</span><span class="content">එකල, ‘බලන්න, ක්‍රිස්තුන් වහන්සේ මෙන්න, මෙතැන ය’ නැත්නම් ‘අන්න, අතන ය’යි යමෙකු ඔබට කීවොත් විශ්වාස නොකරන්න. </span></span><span class="verse v24" data-usfm="MAT.24.24"><span class="label">24</span><span class="content">කුමක්නිසා ද ව්‍යාජ ක්‍රිස්තුවරයන් ද ව්‍යාජ දිවැසිවරයන් ද පහළ වී, හැකි නම්, තෝරාගත්තවුන් පවා මුළා කරන ලෙස ලකුණු හා අරුමපුදුම දේ දක්වනු ඇත. </span></span><span class="verse v25" data-usfm="MAT.24.25"><span class="label">25</span><span class="content">බලන්න, මම ඔබට කල්තියා කීවෙමි. </span></span><span class="verse v26" data-usfm="MAT.24.26"><span class="label">26</span><span class="content"> ‘අන්න, උන් වහන්සේ පාළුකරයේ සිටින සේකැ’යි ඔවුන් ඔබට කීවොත්, පිටත් ව නොයන්න, ‘උන් වහන්සේ කාමරයක සැඟවී සිටින සේකැ’යි කීවත්, විශ්වාස නොකරන්න. </span></span><span class="verse v27" data-usfm="MAT.24.27"><span class="label">27</span><span class="content">මන්ද, විදුලිය පෙරදිගින් නික්ම අපරදිග දක්වා විහිදෙන්නේ යම් සේ ද, මනුෂ්‍ය-පුත්‍රයාණන්ගේ පුනරාගමනය එසේ ම වන්නේ ය.</span></span> 
     </div> 
     <div class="p"> <span class="verse v27" data-usfm="MAT.24.27"><span class="content"> </span></span><span class="verse v28" data-usfm="MAT.24.28"><span class="label">28</span><span class="content"> </span><span class="content"> “මළසිරුර යම් තැනෙක්හි ද එතැනට ගිජු ලිහිණියෝ රැස් වෙති.”</span></span> 
     </div> 
     <div class="s1"> <span class="heading"><b>මනුෂ්‍ය-පුත්‍රයාණන්ගේ පුනරාගමනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:24-27</b></span><span class="heading"><b>;</b></span><span class="heading"><b>ලූක් 21:25-28</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="MAT.24.28"><span class="content"> </span></span><span class="verse v29" data-usfm="MAT.24.29"><span class="label">29</span><span class="content"> </span><span class="content"> “ඒ දවස්වල පීඩා නිම වූ කෙණෙහි ම, හිරු අඳුරු වන්නේ ය; සඳ එළිය නොදෙන්නේ ය; තාරකාවෝ අහසින් පතිත වන්නාහ; අහසේ බලපරාක්‍රම දෙදරා යයි. </span></span><span class="verse v30" data-usfm="MAT.24.30"><span class="label">30</span><span class="content"> එකල මනුෂ්‍ය-පුත්‍රයාණන්ගේ සලකුණ අහසෙහි පහළ වෙයි. එවිට පොළොවේ සියලු ගෝත්‍රයෝ වැලපෙන්නෝ ය. ඔව්හු මනුෂ්‍ය-පුත්‍රයාණන් බලපරාක්‍රමයෙන් ද මහා තේජශ්‍රීයෙන් ද අහසේ වලාකුළු මත වඩිනු දකින්නෝ ය. </span></span><span class="verse v31" data-usfm="MAT.24.31"><span class="label">31</span><span class="content">උන් වහන්සේ මහත් හොරණෑ හඬක් සහිත ව තම දූතයන් එවන සේක. ඔව්හු අහසේ එක් කෙළවරක සිට අනික් කෙළවර දක්වා සිව් දිගින් තෝරාගත්තවුන් රැස් කරන්නෝ ය.”</span></span> 
     </div> 
     <div class="s1"> <span class="heading"><b>අත්තික්කා ගසෙන් පාඩමක්</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:28-31</b></span><span class="heading"><b>;</b></span><span class="heading"><b>ලූක් 21:29-33</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MAT.24.31"><span class="content"> </span></span><span class="verse v32" data-usfm="MAT.24.32"><span class="label">32</span><span class="content">“අත්තික්කා ගසෙන් පාඩමක් ඉගෙනගන්න. එහි ළපටි අතු මතු වී, කොළ ලියලන කල ගිම්හානය ළඟ යයි ඔබ දන්නහු ය. </span></span><span class="verse v33" data-usfm="MAT.24.33"><span class="label">33</span><span class="content">එලෙස ම ඔබත් මේ සියල්ල සිදුවනු දකින විට උන් වහන්සේ දොරකඩ ම යයි දැන ගන්න. </span></span><span class="verse v34" data-usfm="MAT.24.34"><span class="label">34</span><span class="content">සැබැවින් ම මම ඔබට කියමි, මේ සියල්ල සිදුවන තුරු මේ පරම්පරාව පහ වී නොයන්නේ ය. </span></span><span class="verse v35" data-usfm="MAT.24.35"><span class="label">35</span><span class="content">අහසත්, පොළොවත් පහ වී යන්නේ ය. එහෙත්, මාගේ වචන කිසි දා පහ වී නොයන්නේ ම ය.”</span></span> 
     </div> 
     <div class="s1"> <span class="heading"><b>අවදි ව සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:32-37</b></span><span class="heading"><b>;</b></span><span class="heading"><b>ලූක් 17:26-30-34-36</b></span><span class="heading"><b>)</b></span> 
     </div> 
     <div class="p"> <span class="verse v35" data-usfm="MAT.24.35"><span class="content"> </span></span><span class="verse v36" data-usfm="MAT.24.36"><span class="label">36</span><span class="content">“මාගේ පියාණන් වහන්සේ මිස, ඒ දිනය හා පැය අන් කිසිවෙක් නොදනිති; ස්වර්ගයෙහි දේව දූතයෝ වත්, පුත්‍රයාණෝ වත් නොදනිති. </span></span><span class="verse v37" data-usfm="MAT.24.37"><span class="label">37</span><span class="content"> තවද නෝවාගේ දවස්වල සිදු වූ ලෙස ම මනුෂ්‍ය-පුත්‍රයාණන්ගේ පුනරාගමනය වන්නේ ය. </span></span><span class="verse v38" data-usfm="MAT.24.38"><span class="label">38</span><span class="content">එකල, ජල ගැල්මට ප්‍රථමයෙන්, නෝවා නැවට ඇතුළු වූ දිනය දක්වා, ඔව්හු කමින් බොමින්, ආවාහ විවාහ වෙමින් කල් යැවූ හ. </span></span><span class="verse v39" data-usfm="MAT.24.39"><span class="label">39</span><span class="content"> ජල ගැල්ම පැමිණ සියල්ලන් ගසා ගෙන යන තුරු ඔව්හු කිසිවක් නොදත්හ; මනුෂ්‍ය-පුත්‍රයාණන්ගේ පුනරාගමනය ද එලෙස ම වනු ඇත. </span></span><span class="verse v40" data-usfm="MAT.24.40"><span class="label">40</span><span class="content">එකල මනුෂ්‍යයෝ දෙදෙනෙක් කෙතෙහි සිටිති; එක් තැනැත්තෙක් ගනු ලබන්නේ ය; අනික් තැනැත්තා හැරදමනු ලබන්නේ ය. </span></span><span class="verse v41" data-usfm="MAT.24.41"><span class="label">41</span><span class="content">ස්ත්‍රීහු දෙදෙනෙක් ඇඹරුම් ගලේ අඹරමින් සිටිති; එක් තැනැත්තියක් ගනු ලබන්නී ය; අනික් තැනැත්තිය හැරදමනු ලබන්නී ය. </span></span><span class="verse v42" data-usfm="MAT.24.42"><span class="label">42</span><span class="content">එබැවින් අවදි ව ඉන්න. ඔබගේ සමිඳාණන් වහන්සේ කිනම් දවසක එන සේක් දැ යි ඔබ නොදන්නහු ය. </span></span><span class="verse v43" data-usfm="MAT.24.43"><span class="label">43</span><span class="content"> සොරා කොයි යාමයේ එන්නේ දැ යි ගෙදර ස්වාමියා දැන සිටියේ නම්, ඔහු නොනිදා සිට තමාගේ ගෙය බිඳීමට ඉඩ නොදෙන බව දැනගන්න. </span></span><span class="verse v44" data-usfm="MAT.24.44"><span class="label">44</span><span class="content">එබැවින් ඔබත් සූදානම් ව සිටින්න. කුමක්නිසා ද ඔබ බලාපොරොත්තු නොවන පැයක දී මනුෂ්‍ය-පුත්‍රයාණෝ වඩින සේක.”</span></span> 
     </div> 
     <div class="s1"> <span class="heading"><b>විශ්වාසී සහ අවිශ්වාසී දාසයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 12:41-48</b></span><span class="heading"><b>)</b></span> 
     </div> 
     <div class="p"> <span class="verse v44" data-usfm="MAT.24.44"><span class="content"> </span></span><span class="verse v45" data-usfm="MAT.24.45"><span class="label">45</span><span class="content">“තම ගෙයි වැසියන්ට නියම වේලාවට ආහාර කොටස සපයන පිණිස ස්වාමියා විසින් පත් කරන ලද විශ්වාසී, සිහි නුවණ ඇති දාසයා කවරෙක් ද? </span></span><span class="verse v46" data-usfm="MAT.24.46"><span class="label">46</span><span class="content">ස්වාමියා ආ කල යම් දාසයෙකු සිය සේවයෙහි යෙදී සිටිනු දුටුවොත්, ඒ දාසයා භාග්‍යවන්තයෙක් ය. </span></span><span class="verse v47" data-usfm="MAT.24.47"><span class="label">47</span><span class="content">සැබැවින් ම මම ඔබට කියමි, ඒ ස්වාමියා තමා සන්තක සියල්ලේ භාරකාරයා කොට ඔහු පත් කරන්නේ ය. </span></span><span class="verse v48" data-usfm="MAT.24.48"><span class="label">48</span><span class="content">එහෙත්, ඔහු අයහපත් දාසයෙකු නම්, ‘මාගේ ස්වාමියා පමාවනු ඇතැ’යි සිතින් සිතා, </span></span><span class="verse v49" data-usfm="MAT.24.49"><span class="label">49</span><span class="content">තම දැසිදසුන්ට තළන්න පටන්ගෙන, බේබද්දන් සමඟ කමින් බොමින් සිටියොත්, </span></span><span class="verse v50" data-usfm="MAT.24.50"><span class="label">50</span><span class="content">ඔහු බලාපොරොත්තු නොවන දිනක දී, නොදන්නා පැයක දී, ඔහුගේ ස්වාමියා අවුත්, </span></span><span class="verse v51" data-usfm="MAT.24.51"><span class="label">51</span><span class="content">ඔහුට දරුණු ලෙස දඬුවම් කර, කෛරාටිකයන්ට නියමිත තැන ඔහුටත් නියම කරනු ඇත. එහි දී වැලපීමත් දත්මිටිකෑමත් වන්නේ ය.”</span></span> 
     </div> 
    </div> 
   </div> 
  </div>
 </body>
</html>