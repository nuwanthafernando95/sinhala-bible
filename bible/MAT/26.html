<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch26" data-usfm="MAT.26">  
     <div class="s1"> <span class="heading"><b>ජේසුස් වහන්සේ නැසීමට කුමන්ත්‍රණය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:1-2</b></span><span class="heading"><b>;</b></span><span class="heading"><b>ලූක් 22:1-2</b></span><span class="heading"><b>;</b></span><span class="heading"><b>ජොහ 11:45-53</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.26.1"><span class="label">1</span><span class="content">තවද ජේසුස් වහන්සේ මේ සියල්ල වදාරා නිම කොට සිය ශ්‍රාවකයන් අමතා, </span></span><span class="verse v2" data-usfm="MAT.26.2"><span class="label">2</span><span class="content"> “තව දෙදිනකින් පාස්කු මංගල්‍යය පැමිණෙන බව ඔබ දන්නහු ය; මනුෂ්‍ය-පුත්‍රයාණන් කුරුසියෙහි ඇණ ගසනු ලැබීමට පාවා දෙනු ඇතැ”යි වදාළ සේක. </span></span><span class="verse v3" data-usfm="MAT.26.3"><span class="label">3</span><span class="content">එකල නායක පූජකවරු ද ප්‍රජා මූලිකයෝ ද කායාපස් නම් මහා නායක පූජකවරයාගේ මන්දිරයට රැස් වී, </span></span><span class="verse v4" data-usfm="MAT.26.4"><span class="label">4</span><span class="content">ජේසුස් වහන්සේ ප්‍රයෝගයෙන් අල්ලා මැරීමට කුමන්ත්‍රණය කළහ; </span></span><span class="verse v5" data-usfm="MAT.26.5"><span class="label">5</span><span class="content">එහෙත්, “සෙනඟ අතර කෝලාහලයක් සිදු නොවන පිණිස මංගල්‍යය කාලයේ දී එය නොකරමු”යි කී හ.</span></span> 
     </div> 
     <div class="s1"> <span class="heading"><b>බෙතානියේ දී ආලේප කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:3-9</b></span><span class="heading"><b>;</b></span><span class="heading"><b>ජොහ 12:1-8</b></span><span class="heading"><b>)</b></span> 
     </div> 
     <div class="p"> <span class="verse v5" data-usfm="MAT.26.5"><span class="content"> </span></span><span class="verse v6" data-usfm="MAT.26.6"><span class="label">6</span><span class="content">ජේසුස් වහන්සේ බෙතානියෙහි කුෂ්ඨ රෝගී වූ සීමොන්ගේ ගෙදර සිටිය දී, </span></span><span class="verse v7" data-usfm="MAT.26.7"><span class="label">7</span><span class="content"> එක් ස්ත්‍රියක් ඉතා අගනා සුවඳ විලවුන් පිරුණු කිරිගල් කරඬුවක් ගෙන උන් වහන්සේ වෙතට අවුත්, කෑමට හිඳගෙන හුන් උන් වහන්සේගේ හිස මත වත් කළා ය. </span></span><span class="verse v8" data-usfm="MAT.26.8"><span class="label">8</span><span class="content">ඒ දුටු ශ්‍රාවකයෝ කෝප වී, “මෙවැනි නාස්තියක් කෙළේ මන් ද? </span></span><span class="verse v9" data-usfm="MAT.26.9"><span class="label">9</span><span class="content">මේ විලේපනය විශාල මුදලකට විකුණා දිළිඳුන්ට දිය හැකි ව තිබුණා නොවේ දැ”යි කී හ. </span></span><span class="verse v10" data-usfm="MAT.26.10"><span class="label">10</span><span class="content">එහෙත්, ජේසුස් වහන්සේ එය දැන මෙසේ වදාළ සේක: “ඔබ මේ ස්ත්‍රියට කරදර කරන්නේ මන් ද? ඇය මා හට කෙළේ මනහර දෙයකි. </span></span><span class="verse v11" data-usfm="MAT.26.11"><span class="label">11</span><span class="content"> මන්ද, දුගීහු ඔබ සමඟ හැමදා ම සිටිති. එහෙත්, මම හැමදා ම ඔබ සමඟ නොසිටිමි. </span></span><span class="verse v12" data-usfm="MAT.26.12"><span class="label">12</span><span class="content">ඇය මේ විලේපනය මාගේ සිරුරේ වත් කෙළේ අවමංගල්‍යය සඳහා මා සූදානම් කරන පිණිස ය. </span></span><span class="verse v13" data-usfm="MAT.26.13"><span class="label">13</span><span class="content">සැබැවින් ම මම ඔබට කියමි, ලොව පුරා මේ සුබ අස්න ප්‍රකාශ කරන හැම තැනක දී ම මේ ස්ත්‍රිය කළ මේ ක්‍රියාව ඇය සැමරීම පිණිස කියනු ලබන්නේ ය.”</span></span> 
     </div> 
     <div class="s1"> <span class="heading"><b>ජූදස්ගේ ද්‍රෝහි ක්‍රියාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:10-11</b></span><span class="heading"><b>;</b></span><span class="heading"><b>ලූක් 22:3-6</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MAT.26.13"><span class="content"> </span></span><span class="verse v14" data-usfm="MAT.26.14"><span class="label">14</span><span class="content">තවද දොළොස් දෙනාගෙන් කෙනෙකු වූ ජූදස් ඉස්කාරියොත් නායක පූජකයන් වෙත ගොස්, </span></span><span class="verse v15" data-usfm="MAT.26.15"><span class="label">15</span><span class="content"> “ජේසුස් වහන්සේ ඔබට පාවා දුන්නොත් ඔබ මට දෙන්නේ කුමක් දැ”යි ඇසී ය. ඔව්හු රිදී කාසි තිහක් කිරා ඔහුට දුන්හ. </span></span><span class="verse v16" data-usfm="MAT.26.16"><span class="label">16</span><span class="content">එතැන් පටන් ඔහු උන් වහන්සේ පාවා දීමට සුදුසු අවස්ථාවක් සෙවී ය.</span></span> 
     </div> 
     <div class="s1"> <span class="heading"><b>ශ්‍රාවකයන් සමඟ පාස්කු භෝජනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:12-21</b></span><span class="heading"><b>;</b></span><span class="heading"><b>ලූක් 22:7-13-21-23</b></span><span class="heading"><b>;</b></span><span class="heading"><b>ජොහ 13:21-30</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="MAT.26.16"><span class="content"> </span></span><span class="verse v17" data-usfm="MAT.26.17"><span class="label">17</span><span class="content">නුමුහුන් රොටි මංගල්‍යයේ පළමු වන දින ශ්‍රාවකයෝ ජේසුස් වහන්සේ වෙතට අවුත්, “පාස්කු භෝජනය වළඳන පිණිස අප කොතැන පිළියෙළ කරනවාට ඔබ කැමැති සේක් දැ”යි ඇසූ හ. </span></span><span class="verse v18" data-usfm="MAT.26.18"><span class="label">18</span><span class="content">ජේසුස් වහන්සේ ද, “ඔබ නගරයේ සිටින අසවල් මනුෂ්‍යයා වෙතට ගොස්, ‘මාගේ නියමිත මොහොත ළං ව ඇත; මාගේ ශ්‍රාවකයන් සමඟ ඔබේ නිවසේ දී පාස්කු භෝජනය පවත්වමි යි ගුරුදේවයන් වහන්සේ කියන සේකැ’යි ඔහුට දන්වන්නැ”යි වදාළ සේක. </span></span><span class="verse v19" data-usfm="MAT.26.19"><span class="label">19</span><span class="content">ශ්‍රාවකයෝ ජේසුස් වහන්සේ ඔවුන්ට අණ කළ ලෙස පාස්කු භෝජනය පිළියෙළ කළහ. </span></span><span class="verse v20" data-usfm="MAT.26.20"><span class="label">20</span><span class="content">සවස් වූ කල උන් වහන්සේ ප්‍රේරිතයන් දොළොස් දෙනා සමඟ කෑමට හිඳගත් සේක. </span></span><span class="verse v21" data-usfm="MAT.26.21"><span class="label">21</span><span class="content">ඔවුන් කෑම කමින් සිටිය දී, උන් වහන්සේ කතා කොට, “සැබැවින් ම මම ඔබට කියමි, ඔබෙන් කෙනෙක් මා පාවා දෙන්නේ ය”යි වදාළ සේක. </span></span><span class="verse v22" data-usfm="MAT.26.22"><span class="label">22</span><span class="content">ඔව්හු අතිශයින් ශෝක ව එකිනෙකා, “ස්වාමීනි, ඒ මම දැ”යි අසන්න පටන් ගත්හ. </span></span><span class="verse v23" data-usfm="MAT.26.23"><span class="label">23</span><span class="content"> උන් වහන්සේ උත්තර දෙමින්, “මා සමඟ එක පාත්‍රයේ අතලන තැනැත්තේ මා පාවා දෙන්නේ ය. </span></span><span class="verse v24" data-usfm="MAT.26.24"><span class="label">24</span><span class="content">මනුෂ්‍ය-පුත්‍රයාණන් ගැන ශුද්ධ ලියවිල්ලේ ලියා තිබෙන ලෙස ම ඔහු නියමිත ගමන යන්නේ ය. එහෙත්, මනුෂ්‍ය-පුත්‍රයාණන් පාවා දෙන යම් මනුෂ්‍යයෙක් වේ ද, ඔහුට වන විපතක මහත! ඒ මිනිසා නූපන්නේ නම් වඩා හොඳ ය”යි වදාළ සේක. </span></span><span class="verse v25" data-usfm="MAT.26.25"><span class="label">25</span><span class="content">උන් වහන්සේ පාවා දුන් ජූදස් උත්තර දෙමින්, “ගුරුදේවයෙනි, ඒ මම දැ”යි ඇසී ය. “වෙන කවුදැ”යි උන් වහන්සේ ඔහුට වදාළ සේක.</span></span> 
     </div> 
     <div class="s1"> <span class="heading"><b>අන්තිම රාත්‍රි භෝජනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:22-26</b></span><span class="heading"><b>;</b></span><span class="heading"><b>ලූක් 22:14-20</b></span><span class="heading"><b>;</b></span><span class="heading"><b>1 කොරි 11:23-25</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="MAT.26.25"><span class="content"> </span></span><span class="verse v26" data-usfm="MAT.26.26"><span class="label">26</span><span class="content">ඔවුන් කෑම කමින් සිටිය දී ජේසුස් වහන්සේ රොටි ගෙන ආශීර්වාදය පවසා ඒවා කඩා ශ්‍රාවකයන්ට දී, “රැගෙන වළඳන්න, මේ මාගේ ශරීරය”යි වදාළ සේක. </span></span><span class="verse v27" data-usfm="MAT.26.27"><span class="label">27</span><span class="content">උන් වහන්සේ කුසලානක් ද ගෙන තුති පුදා ඔවුන්ට දී, </span></span><span class="verse v28" data-usfm="MAT.26.28"><span class="label">28</span><span class="content">“ඔබ සියල්ලෝ ම මෙයින් පානය කරන්න. මෙය පව් කමාව පිණිස බොහෝ දෙනා උදෙසා වගුරුවනු ලබන මාගේ ගිවිසුම් රුධිරය වේ. </span></span><span class="verse v29" data-usfm="MAT.26.29"><span class="label">29</span><span class="content">මාගේ පියාණන්ගේ රාජ්‍යයෙහි දී මා ඔබ සමඟ අලුත් මිදියුස පානය කරන දවස එන තුරු මෙතැන් පටන් මේ මිදියුස තවත් නොබොන්නෙමි යි ඔබට කියමි”යි වදාළ සේක. </span></span><span class="verse v30" data-usfm="MAT.26.30"><span class="label">30</span><span class="content">ඔව්හු ගීතයක් ගයා නිම කොට ඔලීව කන්දට නික්ම ගියහ.</span></span> 
     </div> 
     <div class="s1"> <span class="heading"><b>පේදුරුගේ අපලාපය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:27-31</b></span><span class="heading"><b>;</b></span><span class="heading"><b>ලූක් 22:31-34</b></span><span class="heading"><b>;</b></span><span class="heading"><b>ජොහ 13:36-38</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="MAT.26.30"><span class="content"> </span></span><span class="verse v31" data-usfm="MAT.26.31"><span class="label">31</span><span class="content"> </span><span class="content"> තවද ජේසුස් වහන්සේ ශ්‍රාවකයන්ට කතා කොට, “ඔබ හැම දෙන ම අද රාත්‍රියෙහි මා නිසා අධෛර්යයට පත් වන්නහු ය. මන්ද, ‘මම එඬේරාට පහර දෙන්නෙමි, එවිට රැළේ බැටළුවෝ විසුරුවනු ලබන්නෝ ය’යි ශුද්ධ ලියවිල්ලෙහි ලියා තිබේ. </span></span><span class="verse v32" data-usfm="MAT.26.32"><span class="label">32</span><span class="content"> “එහෙත්, මම උත්ථාන කරනු ලැබූ පසු ඔබට පෙරටුව ගලීලයට යමි”යි වදාළ සේක. </span></span><span class="verse v33" data-usfm="MAT.26.33"><span class="label">33</span><span class="content">පේදුරු උන් වහන්සේට උත්තර දෙමින්, “අන් හැම දෙන ම ඔබ නිසා අධෛර්ය වුවත් මම නම් කවදාවත් අධෛර්ය නොවන්නෙමි”යි කී ය. </span></span><span class="verse v34" data-usfm="MAT.26.34"><span class="label">34</span><span class="content">ජේසුස් වහන්සේ ද, “සැබැවින් ම මම ඔබට කියමි, අද රෑ කුකුළා අඬලන්නට පෙර ඔබ මා හඳුනන්නේ නැත කියා තුන් වරක් කියන්නෙහි ය”යි ඔහුට වදාළ සේක. </span></span><span class="verse v35" data-usfm="MAT.26.35"><span class="label">35</span><span class="content">පේදුරු, “ඔබ සමඟ මැරෙන්න සිදුවුණත්, මම ඔබ නාඳුනමි යි කවදාවත් කියන්නේ නැතැ”යි උන් වහන්සේට කී ය. සියලු ශ්‍රාවකයෝ ද එසේ ම කී හ.</span></span> 
     </div> 
     <div class="s1"> <span class="heading"><b>ගෙත්සමෙනෙහි යාච්ඤාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:32-42</b></span><span class="heading"><b>;</b></span><span class="heading"><b>ලූක් 22:39-46</b></span><span class="heading"><b>)</b></span> 
     </div> 
     <div class="p"> <span class="verse v35" data-usfm="MAT.26.35"><span class="content"> </span></span><span class="verse v36" data-usfm="MAT.26.36"><span class="label">36</span><span class="content">එකල ජේසුස් වහන්සේ ඔවුන් හා සමඟ ගෙත්සෙමන නම් වූ තැනට පැමිණ, “මා එතැනට ගොස් යාච්ඤා කරන අතර ඔබ මෙහි සිටින්නැ”යි සිය ශ්‍රාවකයන්ට වදාළ සේක. </span></span><span class="verse v37" data-usfm="MAT.26.37"><span class="label">37</span><span class="content">උන් වහන්සේ පේදුරු ද සෙබදීගේ පුත්‍රයන් දෙදෙනා ද කැඳවාගෙන ගිය සේක. ඉන්පසු උන් වහන්සේ ශෝක වන්ටත්, සන්තාප වන්ටත් පටන්ගත් සේක. </span></span><span class="verse v38" data-usfm="MAT.26.38"><span class="label">38</span><span class="content">එකල උන් වහන්සේ ඔවුන් අමතමින්, “මැරෙන තරමට මාගේ සිත අතිශයින් ශෝකාන්විත ය. ඔබ මෙහි නැවතී මා සමඟ අවදි ව ඉන්නැ”යි වදාළ සේක. </span></span><span class="verse v39" data-usfm="MAT.26.39"><span class="label">39</span><span class="content">උන් වහන්සේ මඳක් ඉදිරියට ගොස් මුණින් වැටී, “අහෝ මාගේ පියාණෙනි, හැකි නම් මේ කුසලාන මා කෙරෙන් පහ කළ මැනව. එහෙත්, මා කැමැති ලෙස නොව, ඔබ කැමැති ලෙස වේ වා”යි යාච්ඤා කළ සේක. </span></span><span class="verse v40" data-usfm="MAT.26.40"><span class="label">40</span><span class="content">උන් වහන්සේ ශ්‍රාවකයන් වෙත අවුත් ඔවුන් නිදා හිඳිනු දැක, පේදුරුට කතා කොට, “සැබැවින් ම මා සමඟ එක පැයක් වත් අවදි ව ඉන්න ඔබට බැරිවුණා ද? </span></span><span class="verse v41" data-usfm="MAT.26.41"><span class="label">41</span><span class="content">ඔබ පරික්ෂාවට නොවැටෙන පිණිස අවදි ව සිට යාච්ඤා කරන්න. හිත නම් කැමැති ය; ගත නම් දුබල ය”යි වදාළ සේක. </span></span><span class="verse v42" data-usfm="MAT.26.42"><span class="label">42</span><span class="content">උන් වහන්සේ නැවත දෙ වන වරටත් නික්ම ගොස්, “අහෝ මාගේ පියාණෙනි, මා විසින් පානය නොකොට මේ කුසලාන පහ කළ නොහැකි නම්, ඔබගේ කැමැත්ත වේ වා”යි කියා යාච්ඤා කළ සේක. </span></span><span class="verse v43" data-usfm="MAT.26.43"><span class="label">43</span><span class="content">උන් වහන්සේ නැවත ආ කල ඔවුන් නිදා හිඳිනු දුටු සේක. ඔවුන්ගේ ඇස් නිදිබර ව තිබිණි. </span></span><span class="verse v44" data-usfm="MAT.26.44"><span class="label">44</span><span class="content">යළිත් උන් වහන්සේ ඔවුන් හැර ගොස්, තුන් වන වරත් එම වචන කියා යාච්ඤා කළ සේක. </span></span><span class="verse v45" data-usfm="MAT.26.45"><span class="label">45</span><span class="content">ඉන්පසු උන් වහන්සේ ශ්‍රාවකයන් වෙතට අවුත්, “ඔබ තවමත් නිදාගෙන විඩා හරිමින් සිටින්නහු ද? මෙන්න, නියමිත මොහොත ළං වී ඇත; මනුෂ්‍ය-පුත්‍රයාණෝ පවිටුන් අතට පාවා දෙනු ලබන සේක. </span></span><span class="verse v46" data-usfm="MAT.26.46"><span class="label">46</span><span class="content">නැඟිටින්න, අපි යමු. අන්න, මා පාවා දෙන්නා ඉතා ළඟ ය”යි වදාළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ පාවා දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:43-50</b></span><span class="heading"><b>;</b></span><span class="heading"><b>ලූක් 22:47-53</b></span><span class="heading"><b>;</b></span><span class="heading"><b>ජොහ 18:3-11</b></span><span class="heading"><b>)</b></span> 
     </div> 
     <div class="p"> <span class="verse v46" data-usfm="MAT.26.46"><span class="content"> </span></span><span class="verse v47" data-usfm="MAT.26.47"><span class="label">47</span><span class="content">උන් වහන්සේ කතා කරද්දී, දොළොස් දෙනාගෙන් කෙනෙකු වන ජූදස් ද, ඔහු සමඟ නායක පූජකයන් හා ප්‍රජා මූලිකයන් වෙතින් යවන ලද කඩු මුගුරු ගත් මහත් ජනකායක් ද එහි පැමිණියහ. </span></span><span class="verse v48" data-usfm="MAT.26.48"><span class="label">48</span><span class="content">උන් වහන්සේ පාවා දෙන්නා, “මම යමෙකු සිඹිම් ද, ඔබ සොයන තැනැත්තා ඔහු ය; ඔහු අල්ලාගන්න” කියා ඔවුන්ට ලකුණක් දී තිබිණි. </span></span><span class="verse v49" data-usfm="MAT.26.49"><span class="label">49</span><span class="content">එකෙණෙහි ම ඔහු ජේසුස් වහන්සේ වෙතට අවුත්, “ගුරුදේවයෙනි, ඔබට සෙත් වේ!” කියා උන් වහන්සේ සිඹගත්තේ ය. </span></span><span class="verse v50" data-usfm="MAT.26.50"><span class="label">50</span><span class="content">ජේසුස් වහන්සේ ද, “මිත්‍රය, ඔබ කරන්න ආ දෙය කරන්නැ”යි ඔහුට වදාළ සේක. එවිට ඔව්හු අවුත්, ජේසුස් වහන්සේ අත්අඩංගුවට ගෙන, තදින් අල්ලාගත්හ. </span></span><span class="verse v51" data-usfm="MAT.26.51"><span class="label">51</span><span class="content">උන් වහන්සේ හා සමඟ සිටි අයගෙන් කෙනෙක්, අතින් කඩුව ගෙන නායක පූජකයාගේ දාසයාට ගසා ඔහුගේ කන කපා දැමී ය. </span></span><span class="verse v52" data-usfm="MAT.26.52"><span class="label">52</span><span class="content">එවිට ජේසුස් වහන්සේ කතා කොට, “ඔබගේ කඩුව කොපුවේ දමන්න, කඩු ගන්නා සියල්ලෝ ම කඩුවෙන් ම නසිති. </span></span><span class="verse v53" data-usfm="MAT.26.53"><span class="label">53</span><span class="content">දේව දූතයන් සේනාංක දොළොසකට වඩා වහා ම එවන ලෙස මාගේ පියාණන්ගෙන් ඉල්ලන්න මට නොහැකි ය යි ඔබ සිතන්නෙහි ද? </span></span><span class="verse v54" data-usfm="MAT.26.54"><span class="label">54</span><span class="content">එහෙත්, එසේ කළොත්, මේ දෙය මෙලෙස ම විය යුතු යයි ශුද්ධ ලියවිලිවල කියන දේ ඉටු වන්නේ කෙසේ දැ”යි ඔහුට වදාළ සේක. </span></span><span class="verse v55" data-usfm="MAT.26.55"><span class="label">55</span><span class="content"> ඒ පැයේ දී ම ජේසුස් වහන්සේ ජනකායට කතා කොට, “ඔබ සොරෙකුට විරුද්ධ ව මෙන් කඩු මුගුරු ගෙන මා අල්ලන්නට ආවහු ද? මම දිනපතා ම දේව මාලිගාවෙහි උගන්වමින් සිටියෙමි. එහෙත්, ඔබ මා අල්ලාගත්තේ නැත. </span></span><span class="verse v56" data-usfm="MAT.26.56"><span class="label">56</span><span class="content">මේ සියල්ල සිදුවූයේ දිවැසිවරයන්ගේ ලියවිලි ඉෂ්ට වන පිණිස ය”යි වදාළ සේක. එවිට ශ්‍රාවකයෝ සියල්ලෝ ම උන් වහන්සේ අත්හැර පලා ගියහ.</span></span> 
     </div> 
     <div class="s1"> <span class="heading"><b>ජේසුස් වහන්සේ ශ්‍රේෂ්ඨාධිකරණය ඉදිරියෙහි සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:53-65</b></span><span class="heading"><b>;</b></span><span class="heading"><b>ලූක් 22:54-55-63-71</b></span><span class="heading"><b>;</b></span><span class="heading"><b>ජොහ 18:13-14-19-24</b></span><span class="heading"><b>)</b></span> 
     </div> 
     <div class="p"> <span class="verse v56" data-usfm="MAT.26.56"><span class="content"> </span></span><span class="verse v57" data-usfm="MAT.26.57"><span class="label">57</span><span class="content">ජේසුස් වහන්සේ අල්ලාගත් අය උත්තම පූජක කායාපස් වෙතට උන් වහන්සේ ගෙන ගියහ. විනයධරයෝ ද ප්‍රජා මූලිකයෝ ද එහි රැස් වී සිටියහ. </span></span><span class="verse v58" data-usfm="MAT.26.58"><span class="label">58</span><span class="content">එහෙත් පේදුරු, උත්තම පූජකයාගේ මළුව දක්වා උන් වහන්සේ පසුපස්සේ දුරින් ගොස්, එහි ඇතුළු වී, කුමකින් කුමක් වේ දැ යි බලන පිණිස මුර සේවකයන් හා සමඟ හිඳගත්තේ ය.</span></span> 
     </div> 
     <div class="p"> <span class="verse v58" data-usfm="MAT.26.58"><span class="content"> </span></span><span class="verse v59" data-usfm="MAT.26.59"><span class="label">59</span><span class="content">නායක පූජකවරු ද මුළු ශ්‍රේෂ්ඨාධිකරණය ද ජේසුස් වහන්සේ මරණයට පත් කරන පිණිස උන් වහන්සේට විරුද්ධ ව බොරු සාක්ෂි සෙවූ හ. </span></span><span class="verse v60" data-usfm="MAT.26.60"><span class="label">60</span><span class="content">බොහෝ බොරු සාක්ෂිකාරයන් ඉදිරිපත් වූ නමුත්, කිසි සාක්ෂියක් සම්බ නො වී ය. පසුව දෙදෙනෙක් ඉදිරිපත් වී, </span></span><span class="verse v61" data-usfm="MAT.26.61"><span class="label">61</span><span class="content"> “ ‘දේව මාලිගාව කඩාදමා එය තුන් දිනකින් යළි ගොඩනඟන්න මට පුළුවන’ කියා මොහු කීවේ ය”යි කී හ. </span></span><span class="verse v62" data-usfm="MAT.26.62"><span class="label">62</span><span class="content">එවිට උත්තම පූජකයා නැඟිට, “ඔබ කිසි උත්තරයක් දෙන්නේ නැද් ද? මොවුන් ඔබට විරුද්ධ ව ගෙනෙන මේ සාක්ෂිය කුමක් දැ”යි උන් වහන්සේගෙන් ඇසී ය. </span></span><span class="verse v63" data-usfm="MAT.26.63"><span class="label">63</span><span class="content">එහෙත්, උන් වහන්සේ නිශ්ශබ්ද ව සිටි සේක. එවිට උත්තම පූජකයා, “ඔබ දෙවියන් වහන්සේගේ පුත්‍ර වන ක්‍රිස්තුවරයාණෝ දැ යි දිවුරා අපට කියන ලෙස ජීවමාන දෙවියන් වහන්සේගේ නාමයෙන් ඔබට අණ කරමි”යි උන් වහන්සේට කී ය. </span></span><span class="verse v64" data-usfm="MAT.26.64"><span class="label">64</span><span class="content"> ජේසුස් වහන්සේ ද, “ඔබ කියන දෙය හරි ය. තවදුරටත් මම ඔබට කියමි, මෙතැන් පටන් මනුෂ්‍ය-පුත්‍රයාණන් පරාක්‍රමයාණන්ගේ දකුණු පස වැඩ සිටිනවාත්, අහසේ වළාකුළු මත වඩිනවාත් ඔබ දකින්නෙහි ය”යි ඔහුට වදාළ සේක. </span></span><span class="verse v65" data-usfm="MAT.26.65"><span class="label">65</span><span class="content"> එවිට උත්තම පූජකයා සන්තාපයෙන් යුතු ව තමාගේ වස්ත්‍ර ඉරාගෙන මොහු දේවාපහාසයක් කෙළේ ය. තවත් අපට සාක්ෂිකාරයන්ගෙන් වැඩක් නැත, මොහුගේ දේවාපහාසය දැන් ඔබට ඇසුණේ ය. </span></span><span class="verse v66" data-usfm="MAT.26.66"><span class="label">66</span><span class="content">ඔබ කුමක් සිතන්නහු දැ”යි කී ය. ඔව්හු උත්තර දෙමින්, “මොහු මරණයට සුදුසු ය”යි කී හ.</span></span> 
     </div> 
     <div class="p"> <span class="verse v66" data-usfm="MAT.26.66"><span class="content"> </span></span><span class="verse v67" data-usfm="MAT.26.67"><span class="label">67</span><span class="content"> </span><span class="content"> එවිට ඔව්හු උන් වහන්සේගේ මුහුණට කෙළ ගසා, මිට මොලවා පහර දුන්හ. සමහරෙක් උන් වහන්සේට අතුල් පහර දී, </span></span><span class="verse v68" data-usfm="MAT.26.68"><span class="label">68</span><span class="content">“ක්‍රිස්තුවරයාණෙනි, ඔබට ගැසුවේ කවරෙක් දැ යි දිවැසින් බලා අපට කියන්නැ”යි කී හ.</span></span> 
     </div> 
     <div class="s1"> <span class="heading"><b>පේදුරුගේ අපලාපය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 14:66-72</b></span><span class="heading"><b>;</b></span><span class="heading"><b>ලූක් 22:56-62</b></span><span class="heading"><b>;</b></span><span class="heading"><b>ජොහ 18:15-18-25-27</b></span><span class="heading"><b>)</b></span> 
     </div> 
     <div class="p"> <span class="verse v68" data-usfm="MAT.26.68"><span class="content"> </span></span><span class="verse v69" data-usfm="MAT.26.69"><span class="label">69</span><span class="content">පේදුරු මළුවෙහි පිටත වාඩි වී සිටියේ ය. සේවිකාවක් ඔහු වෙත අවුත්, “ඔබත් ඒ ජේසුස් නම් ගලීලයා සමඟ සිටියෙහි ය”යි කීවා ය. </span></span><span class="verse v70" data-usfm="MAT.26.70"><span class="label">70</span><span class="content">“මොන බොරු ද? ඔය කතාව මට තේරෙන්නේ නැතැ”යි ඔහු සියල්ලන් ඉදිරියෙහි කී ය. </span></span><span class="verse v71" data-usfm="MAT.26.71"><span class="label">71</span><span class="content">ඔහු පිටත දොරටුව ළඟට ගිය කල, තව සේවිකාවක් ඔහු දැක, “මොහුත් නාසරෙත්හි ජේසුස් සමඟ සිටියේ ය”යි එහි සිටියවුන්ට කීවා ය. </span></span><span class="verse v72" data-usfm="MAT.26.72"><span class="label">72</span><span class="content">ඔහු යළිත්, “මා ඒ මනුෂ්‍යයා අඳුනන්නේ නැතැ”යි දිවුරා කී ය. </span></span><span class="verse v73" data-usfm="MAT.26.73"><span class="label">73</span><span class="content">මඳ වේලාවකට පසු එතැන සිටි අය අවුත්, “සැබැවින් ම ඔබත් ඔවුන්ගෙන් එක් කෙනෙක් ය; ඒ බව ඔබගේ කතා ලීලාවෙන් පෙනේ ය”යි පේදුරුට කී හ. </span></span><span class="verse v74" data-usfm="MAT.26.74"><span class="label">74</span><span class="content">එවිට ඔහු, “ඒ මිනිසා නාඳුනමි”යි කියමින් දෙස් තබාගන්න ද දිවුරන්න ද පටන්ගත්තේ ය. එකෙණෙහි ම කුකුළා හැඬලී ය. </span></span><span class="verse v75" data-usfm="MAT.26.75"><span class="label">75</span><span class="content">“කුකුළා හඬලන්න පළමු ඔබ මා හඳුනන්නේ නැත කියා තුන් වරක් කියනු ඇතැ”යි ජේසුස් වහන්සේ වදාළ වචනය සිහි කොට පේදුරු පිටතට ගොස් ඉකි බිඳිමින් හැඬී ය.</span></span> 
     </div> 
    </div> 
   </div> 
  </div>
 </body>
</html>