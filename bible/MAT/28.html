<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch28" data-usfm="MAT.28">  
     <div class="s1"> <span class="heading"><b>පුනරුජ්ජීවනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 16:1-8</b></span><span class="heading"><b>;</b></span><span class="heading"><b>ලූක් 24:1-12</b></span><span class="heading"><b>;</b></span><span class="heading"><b>ජොහ 20:1-10</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.28.1"><span class="label">1</span><span class="content">සබත් දින නිම වී සතියේ පළමු වන දින එළිවන වේලෙහි මග්දලායේ මරියා ද අනික් මරියා ද සොහොන් ගෙය බලන්න ගියහ. </span></span><span class="verse v2" data-usfm="MAT.28.2"><span class="label">2</span><span class="content">එවිට මහා භූමිකම්පාවක් විය. සමිඳාණන් වහන්සේගේ දූතයෙක් ස්වර්ගයෙන් බැස අවුත්, ගල ඉවතට පෙරළා ඒ මත හිඳගත්තේ ය. </span></span><span class="verse v3" data-usfm="MAT.28.3"><span class="label">3</span><span class="content">ඔහුගේ පෙනුම විදුලිය වැනි ය, ඔහුගේ වස්ත්‍ර හිම මෙන් සුදු ය. </span></span><span class="verse v4" data-usfm="MAT.28.4"><span class="label">4</span><span class="content">මුර සෙබළු ඔහුට භයින් වෙවුලා, මළවුන් මෙන් වූ හ. </span></span><span class="verse v5" data-usfm="MAT.28.5"><span class="label">5</span><span class="content">දේව දූතයා ඒ ස්ත්‍රීන්ට කතා කරමින්, “බිය නොවන්න, ඔබ කුරුසියෙහි ඇණ ගැසූ ජේසුස් වහන්සේ සොයන බව දනිමි; </span></span><span class="verse v6" data-usfm="MAT.28.6"><span class="label">6</span><span class="content">උන් වහන්සේ මෙහි නැත; උන් වහන්සේ වදාළ ලෙස ම උත්ථාන වූ සේක. එන්න, සමිඳාණන් වහන්සේ තැන්පත් කළ ස්ථානය බලා, </span></span><span class="verse v7" data-usfm="MAT.28.7"><span class="label">7</span><span class="content">වහා ම ගොස්, ‘උන් වහන්සේ මළවුන්ගෙන් උත්ථාන වූ සේක. උන් වහන්සේ ඔබට පළමු ව ගලීලයට යන සේක. එහි දී ඔබ උන් වහන්සේ දකින්නහු ය’යි ශ්‍රාවකයන්ට දන්වන්න. මා කී දේ මතක තබා ගන්නැ”යි කී ය. </span></span><span class="verse v8" data-usfm="MAT.28.8"><span class="label">8</span><span class="content">එවිට ඔව්හු භයින් ද මහත් ප්‍රීතියෙන් ද යුක්ත ව සොහොන් ගෙයින් වහා ම නික්ම ගොස්, උන් වහන්සේගේ ශ්‍රාවකයන්ට දන්වන පිණිස දිවූ හ. </span></span><span class="verse v9" data-usfm="MAT.28.9"><span class="label">9</span><span class="content">එකල ජේසුස් වහන්සේ හදිසියේ ඔවුන්ට මුණ ගැසී, “සෙත් වේ වා!”යි වදාළ සේක. ඔව්හු ළං වී උන් වහන්සේගේ පා වැළඳගෙන, උන් වහන්සේට පසඟ පිහිටුවා නමස්කාර කළහ. </span></span><span class="verse v10" data-usfm="MAT.28.10"><span class="label">10</span><span class="content">එවිට උන් වහන්සේ ඔවුන්ට කතා කොට, “බිය නොවන්න; මාගේ සහෝදරයන් වෙතට ගොස්, ගලීලය බලා යන්න ඔවුන්ට කියන්න; එහි දී ඔවුන් මා දකිනු ඇතැ”යි වදාළ සේක.</span></span> 
     </div> 
     <div class="s1"> <span class="heading"><b>මුර සෙබළුන් ගෙතූ බොරුව</b></span> 
     </div> 
     <div class="p"> <span class="verse v10" data-usfm="MAT.28.10"><span class="content"> </span></span><span class="verse v11" data-usfm="MAT.28.11"><span class="label">11</span><span class="content">ස්ත්‍රීවරුන් මඟ යද්දී මුර සෙබළුන්ගෙන් සමහරෙක් නුවරට පැමිණ, ඒ මුළු සිද්ධිය නායක පූජකවරුන්ට දැන්වූ හ. </span></span><span class="verse v12" data-usfm="MAT.28.12"><span class="label">12</span><span class="content">එවිට, ඔව්හු ප්‍රජා මූලිකයන් හා සමඟ රැස් ව කුමන්ත්‍රණය කොට හේවායන්ට බොහෝ මුදල් දී, </span></span><span class="verse v13" data-usfm="MAT.28.13"><span class="label">13</span><span class="content">“අප රෑ නිදා සිටිය දී, ඔහුගේ ශ්‍රාවකයෝ අවුත්, ඔහු සොරාගෙන ගියහ’යි කියන්න. </span></span><span class="verse v14" data-usfm="MAT.28.14"><span class="label">14</span><span class="content">මේ බව ආණ්ඩුකාරයාට ආරංචි වුණොත්, අපි ඔහු කැමැති කරවාගෙන ඔබ බේරා ගන්නෙමු”යි කී හ. </span></span><span class="verse v15" data-usfm="MAT.28.15"><span class="label">15</span><span class="content">ඔව්හු මුදල් රැගෙන තමන්ට ඉගැන්වූ ලෙස කළහ. මෙසේ ඒ කීම ජුදෙව්වන් අතරේ ප්‍රසිද්ධ වී, අද දක්වාත් පැවත එයි.</span></span> 
     </div> 
     <div class="s1"> <span class="heading"><b>ධර්මදූත සේවාව පැවරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 16:14-18</b></span><span class="heading"><b>;</b></span><span class="heading"><b>ලූක් 24:36-49</b></span><span class="heading"><b>;</b></span><span class="heading"><b>ජොහ 20:19-23</b></span><span class="heading"><b>;</b></span><span class="heading"><b>ක්‍රියා 1:6-8</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="MAT.28.15"><span class="content"> </span></span><span class="verse v16" data-usfm="MAT.28.16"><span class="label">16</span><span class="content"> </span><span class="content"> ශ්‍රාවකයෝ එකොළොස් දෙනා ජේසුස් වහන්සේ ඔවුන්ට නියම කළ පරිදි ගලීලයේ කන්දට ගියහ. </span></span><span class="verse v17" data-usfm="MAT.28.17"><span class="label">17</span><span class="content">ඔව්හු උන් වහන්සේ දැක පසඟ පිහිටුවා වැන්දෝ ය; එහෙත් සමහරෙක් සැක කළහ. </span></span><span class="verse v18" data-usfm="MAT.28.18"><span class="label">18</span><span class="content">ජේසුස් වහන්සේ ඔවුන් වෙතට අවුත් කතා කොට, “ස්වර්ගයෙහි ද පොළොවෙහි ද සියලු බලය මට පවරා තිබේ. </span></span><span class="verse v19" data-usfm="MAT.28.19"><span class="label">19</span><span class="content"> එබැවින් ඔබ ගොස්, සකල ජාතීන් ශ්‍රාවකයන් කරන්න; පියාණන්ගේ ද පුත්‍රයාණන්ගේ ද ශුද්ධාත්මයාණන්ගේ ද නාමයෙන් ඔවුන් බව්තීස්ම-ස්නාපනය කරන්න; </span></span><span class="verse v20" data-usfm="MAT.28.20"><span class="label">20</span><span class="content">මා ඔබට අණ කළ සියල්ල රක්ෂා කරන්න ඔවුන්ට උගන්වන්න. මම ද යුගාන්තය දක්වා සදහට ම ඔබ හා සමඟ සිටිමි”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>