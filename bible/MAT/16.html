<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch16" data-usfm="MAT.16">  
     <div class="s1"> <span class="heading"><b>ස්වර්ගයෙන් හාස්කමක් ඉල්ලීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 8:11-13</b></span><span class="heading"><b>;</b></span><span class="heading"><b>ලූක් 12:54-56</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.16.1"><span class="label">1</span><span class="content"> </span><span class="content"> පරිසිවරු ද සද්දුසිවරු ද අවුත්, උන් වහන්සේ වචනයකින් අසු කරගනු පිණිස තමන්ට ස්වර්ගයෙන් හාස්කමක් පෙන්වන මෙන් උන් වහන්සේගෙන් ඉල්ලූහ. </span></span><span class="verse v2" data-usfm="MAT.16.2"><span class="label">2</span><span class="content">උන් වහන්සේ උත්තර දෙමින්, “සවස් කාලයෙහි අහස රතු පැහැය ගන්නා නිසා කාලගුණය හොඳ ය කියා ද, </span></span><span class="verse v3" data-usfm="MAT.16.3"><span class="label">3</span><span class="content">උදයෙහි අහස රතු හා අඳුරු ව තිබෙන නිසා අද කුණාටු ඇති දවසක් වන්නේ ය කියා ද ඔබ දන්නහු ය. ඔබ අහස බලා කාලගුණය තීරණය කරන්න දන්නහු ය. එහෙත්, තත්කාලීන ලකුණු විමසා දැනගන්න ඔබට නුපුළුවන. </span></span><span class="verse v4" data-usfm="MAT.16.4"><span class="label">4</span><span class="content"> අදමිටු අදේවදෘෂ්ටික පරම්පරාවක් හාස්කමක් සොයන්නේ ය. එහෙත්, දිවැසිවර ජෝනා පිළිබඳ හාස්කම හැර වෙන හාස්කමක් නොදක්වනු ලැබේ ය”යි කියා ඔවුන් අත්හැර නික්ම ගිය සේක.</span></span> 
     </div> 
     <div class="s1"> <span class="heading"><b>කපටි ඉගැන්වීම්වලින් පරෙස්සම් වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 8:14-21</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="MAT.16.4"><span class="content"> </span></span><span class="verse v5" data-usfm="MAT.16.5"><span class="label">5</span><span class="content">ශ්‍රාවකයන් එගොඩට යද්දී රොටි ගෙන යන්න ඔවුන්ට අමතක විය. </span></span><span class="verse v6" data-usfm="MAT.16.6"><span class="label">6</span><span class="content"> ජේසුස් වහන්සේ ඔවුන්ට කතා කොට, “පරිසිවරුන්ගේ ද සද්දුසිවරුන්ගේ ද මුහුන්වලින් පරෙස්සම් වන්නැ”යි වදාළ සේක. </span></span><span class="verse v7" data-usfm="MAT.16.7"><span class="label">7</span><span class="content">“උන් වහන්සේ එසේ කියන්නේ අප රොටි නොගෙනා නිසා ය”යි ඔව්හු තම තමන් අතර කතා කරගත්හ. </span></span><span class="verse v8" data-usfm="MAT.16.8"><span class="label">8</span><span class="content">ජේසුස් වහන්සේ ඒ බව දැන, “ඇදහිල්ල හීන තැනැත්තෙනි, ඔබට රොටි නැති නිසා ඔබ එසේ කතා කරන්නේ මන් ද? </span></span><span class="verse v9" data-usfm="MAT.16.9"><span class="label">9</span><span class="content"> ඔබට තව ම තේරුම් ගොස් නැද් ද? පන්දහසකට දුන් රොටි පහ ගැනත්, පසුව කූඩා කීයක් පුරවා ගත්තහු ද කියාත්, </span></span><span class="verse v10" data-usfm="MAT.16.10"><span class="label">10</span><span class="content"> සාර දහසකට දුන් රොටි හත ගැනත්, පසුව කූඩා කීයක් පුරවා ගත්තහු ද කියාත් මතක නැද් ද? </span></span><span class="verse v11" data-usfm="MAT.16.11"><span class="label">11</span><span class="content">රොටි ගැන මා ඔබට කතා නොකළ බව තේරුම් නොගියේ කෙසේ ද? එහෙත්, පරිසිවරුන්ගේ ද සද්දුසිවරුන්ගේ ද මුහුන්වලින් පරෙස්සම් වන්නැ”යි වදාළ සේක. </span></span><span class="verse v12" data-usfm="MAT.16.12"><span class="label">12</span><span class="content">මෙයින් උන් වහන්සේ අදහස් කෙළේ රොටි සාදන මුහුන්වලින් පරෙස්සම් වීම නොව, පරිසිවරුන්ගේ ද සද්දුසිවරුන්ගේ ද ඉගැන්වීම්වලින් පරෙස්සම් වීම බව ඔව්හු තේරුම් ගත්හ.</span></span> 
     </div> 
     <div class="s1"> <span class="heading"><b>පේදුරුගේ මහා ප්‍රකාශනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 8:27-30</b></span><span class="heading"><b>;</b></span><span class="heading"><b>ලූක් 9:18-21</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MAT.16.12"><span class="content"> </span></span><span class="verse v13" data-usfm="MAT.16.13"><span class="label">13</span><span class="content">ජේසුස් වහන්සේ පිලිප්පි කායිසාරියේ පෙදෙස්වලට පැමිණි කල, “මනුෂ්‍ය-පුත්‍රයාණෝ කවරෙක් ය කියා මිනිස්සු කියත් දැ”යි සිය ශ්‍රාවකයන්ගෙන් ඇසූ සේක. </span></span><span class="verse v14" data-usfm="MAT.16.14"><span class="label">14</span><span class="content"> ඔව්හු කතා කොට, “සමහරෙක්, ‘ස්නාවක ජොහන් ය’ කියා ද සමහරෙක්, ‘එලියා ය’ කියා ද, අන් සමහරෙක් ‘ජෙරෙමියා නොහොත් දිවැසිවරයන්ගෙන් කෙනෙක් ය’ කියා ද කියති”යි කී හ. </span></span><span class="verse v15" data-usfm="MAT.16.15"><span class="label">15</span><span class="content">“එහෙත් ඔබ මා කවරෙකු කියා කියන්නහු දැ”යි උන් වහන්සේ ඔවුන්ගෙන් ඇසූ සේක. </span></span><span class="verse v16" data-usfm="MAT.16.16"><span class="label">16</span><span class="content"> සීමොන් පේදුරු උත්තර දෙමින්, “ඔබ ක්‍රිස්තුවරයාණෝ ය, ජීවමාන දෙවියන් වහන්සේගේ පුත්‍රයාණෝ ය”යි කී ය. </span></span><span class="verse v17" data-usfm="MAT.16.17"><span class="label">17</span><span class="content">ජේසුස් වහන්සේ උත්තර දෙමින්, “ජෝනාගේ පුත් සීමොන්, ඔබ ඉතා භාග්‍යවන්ත ය. මන්ද, ස්වර්ගයෙහි වැඩවසන මාගේ පියාණන් වහන්සේ විසින් මිස මනුෂ්‍ය මඟකින් මෙය ඔබට එළිදරව් නොකරන ලද්දේ ය. </span></span><span class="verse v18" data-usfm="MAT.16.18"><span class="label">18</span><span class="content">මම ඔබට කියමි: ඔබ පේදුරු ය. මේ පර්වතය පිට මාගේ සභාව ගොඩනඟන්නෙමි. පාතාලයේ දොරටුවලට වුව ද, එය පරාජය නොකළ හැකි ය. </span></span><span class="verse v19" data-usfm="MAT.16.19"><span class="label">19</span><span class="content"> ස්වර්ග රාජ්‍යයේ යතුරු ඔබට දෙන්නෙමි. ඔබ පොළොවෙහි දී යමක් බඳින්නෙහි ද, එය ස්වර්ගයෙහි දී බඳිනු ලබන්නේ ය. ඔබ පොළොවෙහි දී යමක් මුදන්නෙහි ද එය ස්වර්ගයෙහි දී මුදනු ලබන්නේ ය”යි වදාළ සේක. </span></span><span class="verse v20" data-usfm="MAT.16.20"><span class="label">20</span><span class="content">තවද, තමන් ක්‍රිස්තුන් වහන්සේ බව කිසිවෙකුට නොකියන ලෙස උන් වහන්සේ ශ්‍රාවකයන්ට අණ දුන් සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ සිය මරණය හා පුනරුජ්ජීවනය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 8:31</b></span><span class="heading"><b>;</b></span><span class="heading"><b>9:1</b></span><span class="heading"><b>;</b></span><span class="heading"><b>ලූක් 9:21-27</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MAT.16.20"><span class="content"> </span></span><span class="verse v21" data-usfm="MAT.16.21"><span class="label">21</span><span class="content">එවක් පටන් ජේසුස් වහන්සේ, තමන් ජෙරුසලමට වැඩම කර, ප්‍රජා මූලිකයන්ගෙන් හා නායක පූජකයන්ගෙන් ද විනයධරයන්ගෙන් ද බොහෝ දුක් වේදනා විඳින්ටත් මරනු ලබන්ටත්, තුන් වන දා උත්ථාන කරනු ලබන්ටත් යන බව සිය ශ්‍රාවකයන්ට දන්වන්න පටන්ගත් සේක. </span></span><span class="verse v22" data-usfm="MAT.16.22"><span class="label">22</span><span class="content">එවිට පේදුරු උන් වහන්සේ පැත්තකට කැඳවා තරවටු කරන්න පටන් ගෙන, “ස්වාමීනි, එය දුරින් ම දුරුවේ වා! එවැන්නක් ඔබට කවදාවත් සිදු නො වේ වා”යි කී ය. </span></span><span class="verse v23" data-usfm="MAT.16.23"><span class="label">23</span><span class="content">එහෙත්, උන් වහන්සේ හැරී, පේදුරුට කතා කොට, “සාතන්, අහකට යව; නුඹ මට බාධාවකි; නුඹ සිතන්නේ මිනිසුන් සිතන විධියට මිස දෙවියන් වහන්සේ සිතන විධියට නොවේ ය”යි වදාළ සේක.</span></span> 
     </div> 
     <div class="s1"> <span class="heading"><b>තමකම නැසීම පිළිබඳ අනුශාසනා</b></span> 
     </div> 
     <div class="p"> <span class="verse v23" data-usfm="MAT.16.23"><span class="content"> </span></span><span class="verse v24" data-usfm="MAT.16.24"><span class="label">24</span><span class="content"> </span><span class="content"> එවිට ජේසුස් වහන්සේ සිය ශ්‍රාවකයන්ට කතා කොට මෙසේ වදාළ සේක: “යමෙක් මා අනුව එන්න කැමැත්තේ ද, ඔහු තමකම නසා කුරුසිය දරමින් මා අනුව ඒවා! </span></span><span class="verse v25" data-usfm="MAT.16.25"><span class="label">25</span><span class="content"> මන්ද, සිය දිවි රැකගන්න කැමැති තැනැත්තේ එය නැති කරගන්නේ ය. මා උදෙසා සිය දිවි නැති කරගන්නා එය රැක ගන්නේ ය. </span></span><span class="verse v26" data-usfm="MAT.16.26"><span class="label">26</span><span class="content">යමෙකු මුළු ලෝකය ම ලබාගත්තත්, සිය දිවි නැති කරගත්තොත් ඔහුට කිනම් ප්‍රයෝජනයක් ද? නොහොත් යමෙකුට සිය දිවි වෙනුවට කුමක් දිය හැකි ද? </span></span><span class="verse v27" data-usfm="MAT.16.27"><span class="label">27</span><span class="content"> මනුෂ්‍ය-පුත්‍රයාණෝ සිය පියාණන්ගේ තේජශ්‍රීයෙන් තම දූතයන් පිරිවරා වඩින සේක. එකල උන් වහන්සේ එකිනෙකාට තම තමන්ගේ ක්‍රියා අනුව පල විපාක දෙන සේක. </span></span><span class="verse v28" data-usfm="MAT.16.28"><span class="label">28</span><span class="content">සැබැවින් ම මම ඔබට කියමි, මනුෂ්‍ය-පුත්‍රයාණන් ස්වකීය රාජ්‍යශ්‍රීයෙන් වඩිනු දක්නා තෙක් මෙහි සිටින්නවුන්ගෙන් සමහරෙක් කිසි සේත් මරණයට පත් නොවෙති.”</span></span> 
     </div> 
    </div> 
   </div> 
  </div>
 </body>
</html>