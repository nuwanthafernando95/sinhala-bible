<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch18" data-usfm="MAT.18">  
     <div class="s1"> <span class="heading"><b>සැබෑ උතුම්කම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:33-37</b></span><span class="heading"><b>;</b></span><span class="heading"><b>ලූක් 9:46-48</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.18.1"><span class="label">1</span><span class="content"> </span><span class="content"> එවේලෙහි ශ්‍රාවකයෝ ජේසුස් වහන්සේ වෙතට අවුත්, “ස්වර්ග රාජ්‍යයෙහි ඉතා ම උතුම් වන්නේ කවරෙක් දැ”යි ඇසූහ. </span></span><span class="verse v2" data-usfm="MAT.18.2"><span class="label">2</span><span class="content">එවිට උන් වහන්සේ කුඩා දරුවෙකු තමන් වෙතට කැඳවා ඔවුන් මැද සිටුවා මෙසේ වදාළ සේක: </span></span><span class="verse v3" data-usfm="MAT.18.3"><span class="label">3</span><span class="content"> “සැබැවින් ම මම ඔබට කියමි, ඔබ වෙනස් වී කුඩා දරුවන් මෙන් නොවූවොත්, කිසි සේත් ස්වර්ග රාජ්‍යයට ඇතුළු නො වන්නහු ය. </span></span><span class="verse v4" data-usfm="MAT.18.4"><span class="label">4</span><span class="content">එබැවින් මේ කුඩා දරුවා මෙන් යටහත් වන යමෙක් ඇද්ද, ස්වර්ග රාජ්‍යයෙහි ඉතා ම උතුම් වන්නේ ඔහු ය. </span></span><span class="verse v5" data-usfm="MAT.18.5"><span class="label">5</span><span class="content">තවද, යමෙක් මාගේ නාමයෙන් මෙවැනි කුඩා දරුවෙකු පිළිගන්නේ ද ඔහු මා පිළිගන්නේ ය.”</span></span> 
     </div> 
     <div class="s1"> <span class="heading"><b>පාපයට පෙළඹීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:42-48</b></span><span class="heading"><b>;</b></span><span class="heading"><b>ලූක් 17:1-2</b></span><span class="heading"><b>)</b></span> 
     </div> 
     <div class="p"> <span class="verse v5" data-usfm="MAT.18.5"><span class="content"> </span></span><span class="verse v6" data-usfm="MAT.18.6"><span class="label">6</span><span class="content">“මා කෙරෙහි අදහාගත් මේ බාලයන්ගෙන් එකෙකු වත් නොමඟ යවන යමෙක් වේ ද, ඔහුගේ ගෙළ වටා මහා ඇඹරුම් ගලක් එල්ලා මුහුදු ගැඹුරෙහි ගිල්වා දැමීම ඔහුට යහපත. </span></span><span class="verse v7" data-usfm="MAT.18.7"><span class="label">7</span><span class="content">මෙවැනි බාධා ලොවේ ඇතිවීම කොතරම් දුකක් ද? බාධා ඇතිවීම නියත ය; එසේ වුව ද යමෙකු නිසා බාධා ඇති වේ ද, ඒ තැනැත්තාට වන විපතක මහත! </span></span><span class="verse v8" data-usfm="MAT.18.8"><span class="label">8</span><span class="content"> ඔබගේ වැටීමට හේතුව ඔබගේ අත හෝ පය හෝ වේ නම්, එය කපා ඉවත ලන්න. දෑත දෙපා ඇති ව සදාතන ගින්නට හෙළනු ලැබීමට වඩා අබ්බාගාත ව නොහොත් කොර ව ජීවනයට පිවිසීම ඔබට යහපත ය. </span></span><span class="verse v9" data-usfm="MAT.18.9"><span class="label">9</span><span class="content"> ඔබගේ වැටීමට හේතුව ඔබගේ ඇස නම්, එය උපුටා අහක දමන්න. දෑස ඇති ව නිරාගින්නට හෙළනු ලැබීමට වඩා එක ඇසක් ඇති ව ජීවනයට පිවිසීම ඔබට යහපත.”</span></span> 
     </div> 
     <div class="s1"> <span class="heading"><b>නැති වූ බැටළුවා පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 15:3-7</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="MAT.18.9"><span class="content"> </span></span><span class="verse v10" data-usfm="MAT.18.10"><span class="label">10</span><span class="content">“මේ බාලයන්ගෙන් එකෙකු වත් හෙළා නොදැකීමට වගබලාගන්න. මන්ද, ‘ස්වර්ගයෙහි ඔවුන්ගේ දේව දූතයෝ ස්වර්ගයෙහි වැඩ වසන මාගේ පියාණන් වහන්සේ ඉදිරියෙහි නිරතුරු ම සිටිති’යි මම ඔබට කියමි. </span></span><span class="verse v11" data-usfm="MAT.18.11"><span class="label">11</span><span class="content"> මනුෂ්‍ය-පුත්‍රයාණන් වැඩියේ, නැති වූවන් ගළවා ගන්නා පිණිස ය.</span></span> 
     </div> 
     <div class="p"> <span class="verse v11" data-usfm="MAT.18.11"><span class="content"> </span></span><span class="verse v12" data-usfm="MAT.18.12"><span class="label">12</span><span class="content">“ඔබ කුමක් සිතන්නහු ද? බැටළුවන් සියයක් ඇති යම් මිනිසෙක්, උන්ගෙන් එකෙකු මුළා ව ගියොත්, ඉතිරි අනූ නවදෙනා කඳුකරයේ ඉන්න හැර, මුළා ව ගිය එකා සොයා යන්නේ නැද් ද? </span></span><span class="verse v13" data-usfm="MAT.18.13"><span class="label">13</span><span class="content">සැබැවින් ම ඔබට කියමි, ඌ සම්බ වුනොත් මුළා ව නොගිය අනූනව දෙනා ගැන ප්‍රීති වෙනවාට වඩා ඌ ගැන ප්‍රීති වන්නේ ය. </span></span><span class="verse v14" data-usfm="MAT.18.14"><span class="label">14</span><span class="content">එසේ ම මේ බාලයන් එක් කෙනෙකු වත් විනාශ වීම ස්වර්ගයෙහි වැඩ වසන ඔබගේ පියාණන් වහන්සේගේ කැමැත්ත නො වේ.”</span></span> 
     </div> 
     <div class="s1"> <span class="heading"><b>පව් කළ සහෝදරයා</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 17:3</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="MAT.18.14"><span class="content"> </span></span><span class="verse v15" data-usfm="MAT.18.15"><span class="label">15</span><span class="content"> </span><span class="content"> “ඔබගේ සහෝදරයා ඔබට විරුද්ධ ව පව් කළොත්, පෞද්ගලික ව ඔහු හමු වී ඔහුගේ වරද පෙන්වා දෙන්න. ඔබ කියන දේ ඔහු පිළිගත්තොත්, ඔබ ඔබේ සහෝදරයා දිනාගත්තෙහි ය. </span></span><span class="verse v16" data-usfm="MAT.18.16"><span class="label">16</span><span class="content"> නොපිළිගත්තොත්, සාක්ෂිකාරයන් දෙදෙනෙකුගේ හෝ තුන් දෙනෙකුගේ හෝ සාක්ෂියෙන් හැම පැමිණිල්ලක් ම ස්ථීර වන පිණිස ඔබ සමඟ තවත් එක් කෙනෙකු නොහොත් දෙදෙනෙකු කැඳවාගෙන යන්න. </span></span><span class="verse v17" data-usfm="MAT.18.17"><span class="label">17</span><span class="content">ඔහු ඔවුන් කියන දේත් නොපිළිගත්තොත්, සභාවට දන්වන්න. සභාව කියන දේත් නොපිළිගත්තොත්, ඔහු විජාතිකයෙකු හෝ අයකැමියෙකු මෙන් සලකන්න.</span></span> 
     </div> 
     <div class="p"> <span class="verse v17" data-usfm="MAT.18.17"><span class="content"> </span></span><span class="verse v18" data-usfm="MAT.18.18"><span class="label">18</span><span class="content"> </span><span class="content"> “සැබැවින් ම මම ඔබට කියමි, ඔබ පොළොවෙහි දී යමක් බඳින්නහු ද, එය ස්වර්ගයෙහි දී බඳිනු ලබන්නේ ය. ඔබ පොළොවෙහි දී යමක් මුදන්නහු ද, එය ස්වර්ගයෙහි දී මුදනු ලබන්නේ ය.</span></span> 
     </div> 
     <div class="p"> <span class="verse v18" data-usfm="MAT.18.18"><span class="content"> </span></span><span class="verse v19" data-usfm="MAT.18.19"><span class="label">19</span><span class="content">“නැවතත් මම ඔබට කියමි, පොළොවෙහි ඔබෙන් දෙදෙනෙක් තමන් අයැදින කවර දෙයක් ගැන වුව ද එකඟ වන්නෝ නම්, ස්වර්ගයෙහි වසන මාගේ පියාණන් වහන්සේගෙන් ඒ දෙය ඔවුන්ට ලැබෙන්නේ ය. </span></span><span class="verse v20" data-usfm="MAT.18.20"><span class="label">20</span><span class="content">මන්ද, යම් තැනක දෙදෙනෙක් හෝ තුන්දෙනෙක් හෝ මාගේ නාමයෙන් රැස් ව සිටිත් ද එතැන ඔවුන් මැද මමත් වැඩ සිටිමි.”</span></span> 
     </div> 
     <div class="s1"> <span class="heading"><b>කමා නොවූ දාසයා පිළිබඳ උපමාව</b></span> 
     </div> 
     <div class="p"> <span class="verse v20" data-usfm="MAT.18.20"><span class="content"> </span></span><span class="verse v21" data-usfm="MAT.18.21"><span class="label">21</span><span class="content"> </span><span class="content"> එකල පේදුරු උන් වහන්සේ වෙතට අවුත්, “ස්වාමීනි, මට විරුද්ධ ව පව් කරන මාගේ සහෝදරයාට මා කී වාරයක් කමා විය යුතු ද? සත් වාරයක් දක්වා දැ”යි උන් වහන්සේගෙන් ඇසී ය. </span></span><span class="verse v22" data-usfm="MAT.18.22"><span class="label">22</span><span class="content"> ජේසුස් වහන්සේ ඔහුට කතා කොට, “සත් වාරයක් නොව, සත් වාර සැත්තෑවකි.</span></span> 
     </div> 
     <div class="p"> <span class="verse v22" data-usfm="MAT.18.22"><span class="content"> </span></span><span class="verse v23" data-usfm="MAT.18.23"><span class="label">23</span><span class="content">“මන්ද, ස්වර්ග රාජ්‍යය මෙවැන්නකට උපමා කළ හැකි ය: සිය දාසයන් සමඟ ගණන් හිලව් බැලීමට තීරණය කරගත් රජෙක් විය. </span></span><span class="verse v24" data-usfm="MAT.18.24"><span class="label">24</span><span class="content">ඔහු එසේ කරන්න පටන්ගත් කල රුපියල් දෙකෝටියක් පමණ ණය වූ කෙනෙක් ඔහු වෙත ගෙනෙන ලද්දේ ය. </span></span><span class="verse v25" data-usfm="MAT.18.25"><span class="label">25</span><span class="content">ණය ගෙවීමට ඔහුට කිසිවක් නොතිබුණු බැවින්, ස්වාමියා ඔහු ද ඔහුගේ බිරිඳ හා දරුවන් ද ඔහු සන්තක සියල්ල ද විකුණා ණය ගෙවන්න අණ කෙළේ ය. </span></span><span class="verse v26" data-usfm="MAT.18.26"><span class="label">26</span><span class="content">එවිට ඒ දාසයා දණින් වැටී, ‘මා ගැන ඉවසන්න, මුළු ණය ගෙවන්නෙමි’යි කී ය. </span></span><span class="verse v27" data-usfm="MAT.18.27"><span class="label">27</span><span class="content">ඒ දාසයාගේ ස්වාමියා ඔහු ගැන අනුකම්පාවෙන් පිරී, ඔහු ණයෙන් නිදහස් කොට කමාව දුන්නේ ය.</span></span> 
     </div> 
     <div class="p"> <span class="verse v27" data-usfm="MAT.18.27"><span class="content"> </span></span><span class="verse v28" data-usfm="MAT.18.28"><span class="label">28</span><span class="content">එහෙත්, ඒ දාසයා නික්ම ගොස්, තම සහකාර දාසයන්ගෙන් තමාට රුපියල් දෙසීයක් පමණ ණය ව සිටි කෙනෙකු දැක, ඔහුගේ බෙල්ල මිරිකා ඔහු අල්ලාගෙන, ‘මගේ ණය ගෙවාපන්නැ’යි කී ය. </span></span><span class="verse v29" data-usfm="MAT.18.29"><span class="label">29</span><span class="content">එවිට ඔහුගේ සහකාර දාසයා බිම වැටී, ‘මා ගැන ඉවසන්න, ණය ගෙවන්නෙමි’යි කන්නලව් කරමින් කී ය. </span></span><span class="verse v30" data-usfm="MAT.18.30"><span class="label">30</span><span class="content">එහෙත්, ඔහු නොඉවසා ණය ගෙවන තෙක් ඔහු හිර අඩස්සි කෙළේ ය.</span></span> 
     </div> 
     <div class="p"> <span class="verse v30" data-usfm="MAT.18.30"><span class="content"> </span></span><span class="verse v31" data-usfm="MAT.18.31"><span class="label">31</span><span class="content">ඔහුගේ සහකාර දාසයෝ සිදුවූ දේ දැක, අතිශයින් ශෝක වී, අවුත් සිදුවූ සියල්ල තම ස්වාමියාට දැන්වූ හ. </span></span><span class="verse v32" data-usfm="MAT.18.32"><span class="label">32</span><span class="content">එවිට ඔහුගේ ස්වාමියා ඔහු කැඳවා කතා කොට, ‘දුෂ්ට දාසය, නුඹේ ඉල්ලීම නිසා මම ඒ ණය සියල්ල නුඹට කමා කෙළෙමි. </span></span><span class="verse v33" data-usfm="MAT.18.33"><span class="label">33</span><span class="content">මා නුඹට අනුකම්පා කළාක් මෙන් ම, නුඹත් නුඹේ සහකාර දාසයාට අනුකම්පා කළ යුතුව තිබුණා නොවේ දැ’යි ඇසී ය. </span></span><span class="verse v34" data-usfm="MAT.18.34"><span class="label">34</span><span class="content">ඔහුගේ ස්වාමියා කෝප ව ඔහු තමාට ගෙවිය යුතු සම්පූර්ණ ණය ගෙවන තෙක් ඔහු වධකයන්ට භාර දුන්නේ ය. </span></span><span class="verse v35" data-usfm="MAT.18.35"><span class="label">35</span><span class="content">ඔබත් එකිනෙකා තමාගේ සහෝදරයාට මුළු සිතින් කමා නොකරන්නහු නම්, ස්වර්ගයෙහි වැඩ වසන මාගේ පියාණන් වහන්සේ ද, එසේ ම ඔබටත් කමා නොකරනු ඇත.”</span></span> 
     </div> 
    </div> 
   </div> 
  </div>
 </body>
</html>