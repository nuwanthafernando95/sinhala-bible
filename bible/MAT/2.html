<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch2" data-usfm="MAT.2">  
     <div class="s1"> <span class="heading"><b>ශාස්ත්‍රවන්තයන්ගේ පැමිණීම</b></span> 
     </div> 
     <div class="p"> <span class="content"> </span><span class="verse v1" data-usfm="MAT.2.1"><span class="label">1</span><span class="content">හෙරොද් රජු දවස ජුදයේ බෙත්ලෙහෙමෙහි ජේසුස් වහන්සේ උපන් කල, පෙරදිගින් ශාස්ත්‍රවන්තයෝ ජෙරුසලමට අවුත්, </span></span><span class="verse v2" data-usfm="MAT.2.2"><span class="label">2</span><span class="content">“ජුදෙව්වරුන්ට රජ ව උපන් උතුමාණෝ කොතැන්හි ද? අපි එතුමාණන්ගේ තාරකාව පෙරදිග දී දැක, එතුමාණන්ට නමස්කාර කරන පිණිස ආවෙමු”යි කී හ.</span></span> 
     </div> 
     <div class="p"> <span class="verse v2" data-usfm="MAT.2.2"><span class="content"> </span></span><span class="verse v3" data-usfm="MAT.2.3"><span class="label">3</span><span class="content">එපවත් ඇසූ හෙරොද් රජ ද මුළු ජෙරුසලම් ජනතාව ද කැළඹුණාහ. </span></span><span class="verse v4" data-usfm="MAT.2.4"><span class="label">4</span><span class="content">එකල ඔහු සෙනඟගේ සියලු නායක පූජකයන් ද විනයධරයන් ද රැස් කරවා, “ක්‍රිස්තුන් වහන්සේ කොතැන්හි උපදින සේක් දැ”යි ඔවුන්ගෙන් විචාළේ ය. </span></span><span class="verse v5" data-usfm="MAT.2.5"><span class="label">5</span><span class="content">ඔව්හු කතා කොට, “ජුදයේ බෙත්ලෙහෙමෙහි ය; ඒ ගැන දිවැසිවරයා මෙසේ ලියා තිබේ;</span></span> 
     </div> 
     <div class="q"> <span class="verse v5" data-usfm="MAT.2.5"><span class="content"> </span></span><span class="verse v6" data-usfm="MAT.2.6"><span class="label">6</span><span class="content"> </span><span class="content">‘එම්බා, ජුදා දේශයේ බෙත්ලෙහෙම!</span></span> 
     </div> 
     <div class="q2"> <span class="verse v6" data-usfm="MAT.2.6"><span class="content">තී ජුදාගේ භූපතීන් අතර කිසි සේත් අල්ප නොවන්නී ය.</span></span> 
     </div> 
     <div class="q2"> <span class="verse v6" data-usfm="MAT.2.6"><span class="content">මන්ද;</span></span> 
     </div> 
     <div class="q2"> <span class="verse v6" data-usfm="MAT.2.6"><span class="content">මාගේ ඉශ්රායෙල් සෙනඟ පාලනය කරන මූලිකයෙකු තී කෙරෙන් නික්මෙනු ඇතැ’ “යි</span></span> 
     </div> 
     <div class="m"> <span class="verse v6" data-usfm="MAT.2.6"><span class="content">ඔහුට කී හ.</span></span> 
     </div> 
     <div class="p"> <span class="verse v6" data-usfm="MAT.2.6"><span class="content"> </span></span><span class="verse v7" data-usfm="MAT.2.7"><span class="label">7</span><span class="content">එකල හෙරොද් ශාස්ත්‍රවන්තයන් රහසින් කැඳවා, තාරකාව පෙනුණු වේලාව ඔවුන්ගෙන් හොඳින් දැනගෙන, </span></span><span class="verse v8" data-usfm="MAT.2.8"><span class="label">8</span><span class="content">“ඔබ ගොස් ඒ ළදරුවා ගැන හරි ලෙස විමසන්න; ඔබ විමසා සොයාගත් පසු, මාත් ගොස් උන් වහන්සේට නමස්කාර කරනු පිණිස මටත් දන්වන්න” කියා, ඔවුන් බෙත්ලෙහෙමට යැවී ය. </span></span><span class="verse v9" data-usfm="MAT.2.9"><span class="label">9</span><span class="content">රජුගේ බස් අසා ඔව්හු පිටත් ව ගියහ. පෙරදිග දී ඔවුන් දුටු තාරකාව, ළදරුවා සිටි තැනට අවුත් ඉහළින් නවතින තුරු, ඔවුන්ට පෙරටුවෙන් ගියේ ය. </span></span><span class="verse v10" data-usfm="MAT.2.10"><span class="label">10</span><span class="content">තාරකාව දැක ඔව්හු අතිශයින් ප්‍රීති ප්‍රමෝද වූ හ. </span></span><span class="verse v11" data-usfm="MAT.2.11"><span class="label">11</span><span class="content">ඔව්හු ගෙට පිවිස, ළදරුවා සිය මව වූ මරිය තුමී හා සමඟ සිටිනු දැක, පසඟ පිහිටුවා වැඳ, සිය කරඬු ඇර රන් ද, තුවරලා ද, ගන්ධරස ද යන පඬුරු උන් වහන්සේට පිදූ හ. </span></span><span class="verse v12" data-usfm="MAT.2.12"><span class="label">12</span><span class="content">තවද, හෙරොද් වෙත ආපසු නොයන ලෙස සිහිනයකින් දන්වනු ලැබූ ඔව්හු අන් මඟකින් සිය රට බලා ගියහ.</span></span> 
     </div> 
     <div class="s1"> <span class="heading"><b>මිසරයට පලා යාම</b></span> 
     </div> 
     <div class="p"> <span class="verse v12" data-usfm="MAT.2.12"><span class="content"> </span></span><span class="verse v13" data-usfm="MAT.2.13"><span class="label">13</span><span class="content">ඔවුන් ගිය පසු සමිඳාණන් වහන්සේගේ දූතයෙක් සිහිනයකින් ජෝසෙප්ට දර්ශනය වී, ඔහු අමතා, “නැඟිට ළදරුවා ද උන් වහන්සේගේ මෑණියන් ද රැගෙන මිසරයට ගොස්, මා දන්වන තුරු එහි නවතින්න. මන්ද, හෙරොද් රජ ළදරුවා මරාදැමීමට සොයති”යි කී ය. </span></span><span class="verse v14" data-usfm="MAT.2.14"><span class="label">14</span><span class="content">ඔහු රාත්‍රියෙහි නැඟිට ළදරුවා ද උන් වහන්සේගේ මෑණියන් ද රැගෙන මිසරයට ගොස්, </span></span><span class="verse v15" data-usfm="MAT.2.15"><span class="label">15</span><span class="content">හෙරොද්ගේ මරණය දක්වා එහි සිටියේ ය. මෙසේ වූයේ,</span></span> 
     </div> 
     <div class="p"> <span class="verse v15" data-usfm="MAT.2.15"><span class="content">“මිසරයෙන් මාගේ පුත්‍රයා කැඳවාගතිමි”යි කියා සමිඳාණන් වහන්සේ විසින් දිවැසිවරයා කරණකොටගෙන කියන ලද කීම ඉටු වනු පිණිස ය.</span></span> 
     </div> 
     <div class="s1"> <span class="heading"><b>ළදරු ඝාතනය</b></span> 
     </div> 
     <div class="p"> <span class="verse v15" data-usfm="MAT.2.15"><span class="content"> </span></span><span class="verse v16" data-usfm="MAT.2.16"><span class="label">16</span><span class="content">එකල හෙරොද් තෙමේ ශාස්ත්‍රවන්තයන් විසින් තමා රවටනු ලැබූ බව දැක, අතිශයින් උදහස් විය. එවිට ඔහු ශාස්ත්‍රවන්තයන්ගෙන් විමසා, හරියාකාර දැනගත් කාලය අනුව, දෑවුරුදු වයස් වූ ද, ඊට බාල වූ ද, බෙත්ලෙහෙම හා ඒ අවට මුළු පෙදෙසෙහි සිටි සියලු පිරිමි දරුවන් මරාදැමීමට අණ කෙළේ ය. </span></span><span class="verse v17" data-usfm="MAT.2.17"><span class="label">17</span><span class="content">එකල දිවැසිවර ජෙරමියා විසින් කියන ලද මේ කීම ඉටු විය:</span></span> 
     </div> 
     <div class="q"> <span class="verse v17" data-usfm="MAT.2.17"><span class="content"> </span></span><span class="verse v18" data-usfm="MAT.2.18"><span class="label">18</span><span class="content"> </span><span class="content">“හැඬීමේ ද දැඩි වැලපීමේ ද හඬක් රාමාහි ඇසිණි.</span></span> 
     </div> 
     <div class="q2"> <span class="verse v18" data-usfm="MAT.2.18"><span class="content">රාකෙල් ඇගේ දරුවන් ගැන අඬමින්, ඔවුන් නැති නිසා අස්වැසිල්ලක් ලැබීමට අකමැති වූවා ය.”</span></span> 
     </div> 
     <div class="s1"> <span class="heading"><b>මිසරයෙන් හැරී ඒම</b></span> 
     </div> 
     <div class="p"> <span class="verse v18" data-usfm="MAT.2.18"><span class="content"> </span></span><span class="verse v19" data-usfm="MAT.2.19"><span class="label">19</span><span class="content">හෙරොද් මියගිය පසු, සමිඳාණන් වහන්සේගේ දූතයෙක් මිසරයේ දී සිහිනයකින් ජෝසෙප්ට දර්ශනය වී, ඔහු අමතා, </span></span><span class="verse v20" data-usfm="MAT.2.20"><span class="label">20</span><span class="content">“නැඟිට ළදරුවා ද ඔහුගේ මෑණියන් ද රැගෙන ඉශ්රායෙල් දේශයට යන්න; ළදරුවාගේ ජීවිතය නසන්න තැත් කළ අය මළහ”යි කී ය. </span></span><span class="verse v21" data-usfm="MAT.2.21"><span class="label">21</span><span class="content">එවිට ඔහු නැඟිට ළදරුවා ද උන් වහන්සේගේ මෑණියන් ද රැගෙන ඉශ්රායෙල් දේශයට පැමිණියේ ය. </span></span><span class="verse v22" data-usfm="MAT.2.22"><span class="label">22</span><span class="content">එහෙත්, අර්කෙලාවුස් සිය පිය වූ හෙරොද් වෙනුවට ජුදා දේශයේ රජකම් කරන බව අසා, ඔහු එහි යන්න බිය ව, සිහිනයකින් දන්වනු ලැබ ගලීලයේ පෙදෙස්වලට ගොස්, </span></span><span class="verse v23" data-usfm="MAT.2.23"><span class="label">23</span><span class="content">එහි නාසරෙත් නුවර විසී ය. මෙසේ වූයේ,</span></span> 
     </div> 
     <div class="q2"> <span class="verse v23" data-usfm="MAT.2.23"><span class="content">“උන් වහන්සේ නාසරීයයෙකැ”යි</span></span> 
     </div> 
     <div class="m"> <span class="verse v23" data-usfm="MAT.2.23"><span class="content">දිවැසිවරයන් විසින් කියන ලද කීම ඉටු වන පිණිස ය.</span></span> 
     </div> 
    </div> 
   </div> 
  </div>
 </body>
</html>