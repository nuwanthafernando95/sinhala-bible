<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch13" data-usfm="MAT.13">  
     <div class="s1"> <span class="heading"><b>වපුරන්නා පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:1-9</b></span><span class="heading"><b>;</b></span><span class="heading"><b>ලූක් 8:4-8</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.13.1"><span class="label">1</span><span class="content">එදින ම ජේසුස් වහන්සේ ගෙදරින් නික්ම ගොස් මුහුද අද්දර වැඩහුන් සේක. </span></span><span class="verse v2" data-usfm="MAT.13.2"><span class="label">2</span><span class="content"> අතිවිශාල සමූහයක් උන් වහන්සේ වෙත රැස් වූ බැවින් උන් වහන්සේ ඔරුවකට නැඟී හිඳගත් සේක. මුළු ජනකාය වෙරළෙහි සිටියහ. </span></span><span class="verse v3" data-usfm="MAT.13.3"><span class="label">3</span><span class="content">උන් වහන්සේ ඔවුන්ට බොහෝ දේ උපමාවලින් පහදා දෙමින්, මෙසේ වදාළ සේක: “බලන්න, වපුරන්නෙක් වපුරන්නට ගියේ ය. </span></span><span class="verse v4" data-usfm="MAT.13.4"><span class="label">4</span><span class="content">ඔහු වපුරන කල මෙසේ සිදුවිය: බීජ සමහරක් මඟ දිගේ වැටිණි. කුරුල්ලෝ අවුත් ඒවා අවුලාගෙන කෑහ. </span></span><span class="verse v5" data-usfm="MAT.13.5"><span class="label">5</span><span class="content">සමහරක් පස තුනී ගල් බිම්වල වැටී, පස ගැඹුරු නුවූ බැවින් වහා ම පැළ විය. </span></span><span class="verse v6" data-usfm="MAT.13.6"><span class="label">6</span><span class="content">එහෙත්, හිරු නැඟුණු කල, ඒවා දැවී මුල් නැති බැවින් වියළී ගියේ ය. </span></span><span class="verse v7" data-usfm="MAT.13.7"><span class="label">7</span><span class="content">අන් සමහරක් කටු ගස් අතර වැටිණි; කටු ගස් වැවී ඒවා යටකර දැමී ය. </span></span><span class="verse v8" data-usfm="MAT.13.8"><span class="label">8</span><span class="content">තවත් සමහරක් සරු බිමෙහි වැටී එකකින් සිය ගුණයක් ද එකකින් සැට ගුණයක් ද එකකින් තිස් ගුණයක් ද බැගින් පල දැරී ය. </span></span><span class="verse v9" data-usfm="MAT.13.9"><span class="label">9</span><span class="content">සවන් ඇත්තෝ සවන් දෙත් වා!”</span></span> 
     </div> 
     <div class="s1"> <span class="heading"><b>උපමාවල අදහස</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:10-12</b></span><span class="heading"><b>;</b></span><span class="heading"><b>ලූක් 8:9-10</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="MAT.13.9"><span class="content"> </span></span><span class="verse v10" data-usfm="MAT.13.10"><span class="label">10</span><span class="content">එවිට ශ්‍රාවකයෝ අවුත්, “ඔබ වහන්සේ ඔවුන්ට උපමාවලින් කතා කරන්නේ මන්දැ”යි ඇසූ හ. </span></span><span class="verse v11" data-usfm="MAT.13.11"><span class="label">11</span><span class="content">උන් වහන්සේ මෙසේ උත්තර දුන් සේක: “ස්වර්ග රාජ්‍යය පිළිබඳ අබිරහස ඔබට දන්වා දී ඇත. එහෙත්, ඔවුන්ට එසේ දී නැත. </span></span><span class="verse v12" data-usfm="MAT.13.12"><span class="label">12</span><span class="content">යමෙකුට ඇත්තේ ද ඔහුට දෙනු ලැබේ; පමණටත් වඩා ඔහුට ලැබේ. යමෙකුට නැත්තේ ද ඔහුට ඇති දෙයත් ඔහුගෙන් ගනු ලැබේ. </span></span><span class="verse v13" data-usfm="MAT.13.13"><span class="label">13</span><span class="content">එහෙයින් ඔවුන් දැක දැකත් නොදක්නා නිසා ද, අස අසාත් නොඅසන නිසා ද, වටහා නොගන්න නිසා ද ඔවුන්ට උපමා මඟින් කතා කරමි. </span></span><span class="verse v14" data-usfm="MAT.13.14"><span class="label">14</span><span class="content">මෙසේ, යෙසායාගේ දිවැස් කීම ඔවුන් කෙරේ ඉෂ්ට වනු ඇත. එනම්:</span></span> 
     </div> 
     <div class="q2"> <span class="verse v14" data-usfm="MAT.13.14"><span class="content">‘ඔබ අස අසාත් තේරුම් නොගන්නහු ය;</span></span> 
     </div> 
     <div class="q2"> <span class="verse v14" data-usfm="MAT.13.14"><span class="content">දැක දැකත් නොදක්නහු ය.</span></span> 
     </div> 
     <div class="q"> <span class="verse v14" data-usfm="MAT.13.14"><span class="content"> </span></span><span class="verse v15" data-usfm="MAT.13.15"><span class="label">15</span><span class="content">මේ සෙනඟගේ සිත් අඳුරු ය;</span></span> 
     </div> 
     <div class="q2"> <span class="verse v15" data-usfm="MAT.13.15"><span class="content">ඔවුන්ගේ කන් වැසී ඇත.</span></span> 
     </div> 
     <div class="q2"> <span class="verse v15" data-usfm="MAT.13.15"><span class="content">ඔවුන්ගේ ඇස් පිය වී ඇත.</span></span> 
     </div> 
     <div class="q2"> <span class="verse v15" data-usfm="MAT.13.15"><span class="content">එසේ නොවී නම්, ඔවුන් ඇසින් බලා, කනින් අසා, සිතින් තේරුම්ගෙන හැරෙනු ඇත.</span></span> 
     </div> 
     <div class="q2"> <span class="verse v15" data-usfm="MAT.13.15"><span class="content">මම ද ඔවුන් සුවපත් කරමි’</span></span> 
     </div> 
     <div class="m"> <span class="verse v15" data-usfm="MAT.13.15"><span class="content">යනු යි. </span></span><span class="verse v16" data-usfm="MAT.13.16"><span class="label">16</span><span class="content">එහෙත්, ඔබට ඇසින් පෙනෙන නිසා ද, කනින් ඇසෙන නිසා ද, ඔබ භාග්‍යවන්ත ය. </span></span><span class="verse v17" data-usfm="MAT.13.17"><span class="label">17</span><span class="content">සැබැවින් ම මම ඔබට කියමි, බොහෝ දිවැසිවරයන් ද දැහැමි අය ද ඔබ දකින දේ දකින්ටත්, අසන දේ අසන්ටත් ආසා වූ නමුත්, ඔවුන් ඒවා දුටුවේ වත්, ඇසුවේ වත් නැත.”</span></span> 
     </div> 
     <div class="s1"> <span class="heading"><b>උපමාවේ විවරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:13-20</b></span><span class="heading"><b>;</b></span><span class="heading"><b>ලූක් 8:11-15</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MAT.13.17"><span class="content"> </span></span><span class="verse v18" data-usfm="MAT.13.18"><span class="label">18</span><span class="content">“එබැවින් වපුරන්නා පිළිබඳ උපමාව තේරුම්ගන්න. </span></span><span class="verse v19" data-usfm="MAT.13.19"><span class="label">19</span><span class="content">යමෙක් රාජ්‍යය පිළිබඳ පණිවුඩය අසා එය වටහා නොගනී නම්, ඔහුගේ සිතේ වැපුරූ දේ නපුරා අවුත් පැහැරගනියි. මඟ දිගේ වැටුණු බීජ යන්නෙන් අදහස් කරනුයේ එවැනි අය ය. </span></span><span class="verse v20 v21" data-usfm="MAT.13.20+MAT.13.21"><span class="label">20-21</span><span class="content">පණිවුඩය ඇසූ කෙණෙහි ම එය සතුටින් පිළිගනිතත්, සිත්හි තැන්පත් වී නැති බැවින්, මඳ කලක් පැවත, පණිවුඩය නිසා හිංසාවක් හෝ පීඩාවක් හෝ පැමිණි වහා ම කෙනෙක් පැකිළී වැටෙති. ගල් බිම්වල වැටුණු බීජ යන්නෙන් අදහස් කරනුයේ එවැනි අය ය. </span></span><span class="verse v22" data-usfm="MAT.13.22"><span class="label">22</span><span class="content">පණිවුඩය අසා, මේ ජීවිතයේ කරදරවලින් ද වස්තු මායාවෙන් ද පණිවුඩය යටපත් වීම නිසා, කෙනෙක් පල නොදරති. කටු අතර වැටුණ බීජ යන්නෙන් අදහස් කරනුයේ එවැනි අය ය. </span></span><span class="verse v23" data-usfm="MAT.13.23"><span class="label">23</span><span class="content">පණිවුඩය අසා එය වටහා ගෙන සිය ගුණයක් ද හැට ගුණයක් ද තිස් ගුණයක් ද බැගින් කෙනෙක් පල දරති. සරු බිමෙහි වැපුරූ බීජ යන්නෙන් අදහස් කරනුයේ එවැනි අය ය.”</span></span> 
     </div> 
     <div class="s1"> <span class="heading"><b>කිරිඳි පිළිබඳ උපමාව</b></span> 
     </div> 
     <div class="p"> <span class="verse v23" data-usfm="MAT.13.23"><span class="content"> </span></span><span class="verse v24" data-usfm="MAT.13.24"><span class="label">24</span><span class="content">උන් වහන්සේ තවත් උපමාවක් මෙසේ වදාළ සේක: </span></span><span class="verse v25" data-usfm="MAT.13.25"><span class="label">25</span><span class="content">“ස්වර්ග රාජ්‍යය හොඳ බීජ වපුළ මිනිසෙකුට සමාන ය. මිනිසුන් නිදා සිටිය දී ඔහුගේ සතුරා අවුත් තිරිඟු අතර කිරිඳි වපුරා ගියේ ය. </span></span><span class="verse v26" data-usfm="MAT.13.26"><span class="label">26</span><span class="content">තිරිඟු පැල නැඟී, කරල් හටගත් කල කිරිඳිත් මතු විය. </span></span><span class="verse v27" data-usfm="MAT.13.27"><span class="label">27</span><span class="content">එවිට ගෘහ මූලිකයාගේ දාසයෝ අවුත්, ‘ස්වාමීනි, ඔබේ කෙතෙහි ඔබ හොඳ බීජ වපුළා නොවේ ද? එසේ නම් කිරිඳි කොහෙන් දැ’යි ඔහුගෙන් ඇසූ හ. </span></span><span class="verse v28" data-usfm="MAT.13.28"><span class="label">28</span><span class="content">‘මෙය සතුරෙකුගේ වැඩක් ය’යි ඔහු කී ය. එවිට දාසයෝ කතා කොට, ‘එසේ නම්, අප ගොස් ඒවා උදුරාදමන්න දැ’යි ඔහුගෙන් ඇසූ හ. </span></span><span class="verse v29" data-usfm="MAT.13.29"><span class="label">29</span><span class="content">එහෙත්, ඔහු උත්තර දෙමින්, ‘එසේ නොකරන්න. ඔබ කිරිඳි උදුරද්දී ඒ සමඟ තිරිඟුත් ඉදිරෙන්නට පුළුවන. </span></span><span class="verse v30" data-usfm="MAT.13.30"><span class="label">30</span><span class="content">ගොයම් කපන කාලය දක්වා දෙවගේ ම එකට වැඩෙන්න හරින්න. ඉන්පසු ගොයම් කපන කාලයේ දී පළමු කොට කිරිඳි එකතු කොට දවන පිණිස මිටි බඳින්න. තිරිඟු මාගේ අටුවේ රැස් කරන්නැ යි කපන්නන්ට කියමි’යි කීවේ ය.”</span></span> 
     </div> 
     <div class="s1"> <span class="heading"><b>අබ ඇටය සහ මුහුන් පිළිබඳ උපමා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:30-32</b></span><span class="heading"><b>;</b></span><span class="heading"><b>ලූක් 13:18-21</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="MAT.13.30"><span class="content"> </span></span><span class="verse v31" data-usfm="MAT.13.31"><span class="label">31</span><span class="content">උන් වහන්සේ ඔවුන් ඉදිරියෙහි තවත් උපමාවක් වදාරමින්, “ස්වර්ග රාජ්‍යය මෙබඳු ය. එක්තරා මිනිසෙක් සිය කෙතෙහි අබ ඇටයක් වපුළේ ය. </span></span><span class="verse v32" data-usfm="MAT.13.32"><span class="label">32</span><span class="content">එය සියලු ම බීජවලට වඩා කුඩා වුවත්, වැඩුණු කල හැම පලා වර්ගවලට වඩා විශාල වී, අහසේ කුරුල්ලන් අවුත් එහි අතුවල ලැගුම් ගන්න තරම් ලොකු ගසක් වන්නේ ය”යි කී සේක.</span></span> 
     </div> 
     <div class="p"> <span class="verse v32" data-usfm="MAT.13.32"><span class="content"> </span></span><span class="verse v33" data-usfm="MAT.13.33"><span class="label">33</span><span class="content">උන් වහන්සේ තවත් උපමාවක් වදාරමින්, “ස්ත්‍රියක විසින් පිටි නැළි තුනක් සහමුලින් ම පිපෙන තුරු එහි දමන ලද මුහුන් පිඩකට ස්වර්ග රාජ්‍යය සමාන ය”යි කී සේක.</span></span> 
     </div> 
     <div class="s1"> <span class="heading"><b>උපමාවල අරමුණ</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:33-34</b></span><span class="heading"><b>)</b></span> 
     </div> 
     <div class="p"> <span class="verse v33" data-usfm="MAT.13.33"><span class="content"> </span></span><span class="verse v34" data-usfm="MAT.13.34"><span class="label">34</span><span class="content">ජේසුස් වහන්සේ මේ සියල්ල ජනකායට උපමා මඟින් පැවසූ සේක. උපමාවක් නැති ව කිසිවක් ඔවුන්ට නොවදාළ සේක. </span></span><span class="verse v35" data-usfm="MAT.13.35"><span class="label">35</span><span class="content">මෙසේ වූයේ:</span></span> 
     </div> 
     <div class="q2"> <span class="verse v35" data-usfm="MAT.13.35"><span class="content">“මම උපමා මඟින් කතා කරමි, ලෝකයේ මුල සිට ම රහස් ව තිබුණු දේ හෙළි කරන්නෙමි”යි</span></span> 
     </div> 
     <div class="m"> <span class="verse v35" data-usfm="MAT.13.35"><span class="content">දිවැසිවරයන් ලවා පවසන ලද කරුණු ඉටු වන පිණිස ය.</span></span> 
     </div> 
     <div class="s1"> <span class="heading"><b>කිරිඳි උපමා විවරණය</b></span> 
     </div> 
     <div class="p"> <span class="verse v35" data-usfm="MAT.13.35"><span class="content"> </span></span><span class="verse v36" data-usfm="MAT.13.36"><span class="label">36</span><span class="content">එවිට උන් වහන්සේ ජනකාය යන්න හැර ගෙට වැඩිය සේක. ශ්‍රාවකයෝ උන් වහන්සේ වෙත අවුත්, “කෙතේ කිරිඳි පිළිබඳ උපමාව අපට පහදා දුන මැනව”යි කී හ.</span></span> 
     </div> 
     <div class="p"> <span class="verse v36" data-usfm="MAT.13.36"><span class="content"> </span></span><span class="verse v37" data-usfm="MAT.13.37"><span class="label">37</span><span class="content">උන් වහන්සේ උත්තර දෙමින්, මෙසේ වදාළ සේක: “හොඳ බීජ වපුරන තැනැත්තේ නම්, මනුෂ්‍ය-පුත්‍රයාණෝ ය; </span></span><span class="verse v38" data-usfm="MAT.13.38"><span class="label">38</span><span class="content">කෙත නම් ලෝකය ය; හොඳ බීජ නම් රාජ්‍යයට අයිති අය ය; කිරිඳි නම් නපුරාට අයිති අය ය. </span></span><span class="verse v39" data-usfm="MAT.13.39"><span class="label">39</span><span class="content">ඒවා වපුළ සතුරා නම් යක්ෂයා ය; කපන කාලය නම් යුගාන්තය ය; කපන්නෝ නම් දේව දූතයෝ ය. </span></span><span class="verse v40" data-usfm="MAT.13.40"><span class="label">40</span><span class="content">කිරිඳි එක් කොට ගින්නෙහි දවන්නේ යම් සේ ද, යුගාන්තයේ දී එසේ ම වන්නේ ය. </span></span><span class="verse v41" data-usfm="MAT.13.41"><span class="label">41</span><span class="content">මනුෂ්‍ය-පුත්‍රයාණෝ ස්වකීය දූතයන් එවන සේක. ඔව්හු උන් වහන්සේගේ රාජ්‍යයේ බාධා උපදවන සියල්ල ද අදමිටුකම් කරන්නන් ද එක් කොට, </span></span><span class="verse v42" data-usfm="MAT.13.42"><span class="label">42</span><span class="content">ගිනි උදුනෙහි හෙළන්නෝ ය. එහි දී වැලපීම ද දත්මිටි කෑම ද වන්නේ ය. </span></span><span class="verse v43" data-usfm="MAT.13.43"><span class="label">43</span><span class="content">එකල දැහැමි අය තම පියාණන් වහන්සේගේ රාජ්‍යයෙහි සූර්යයා මෙන් බබළන්නෝ ය. සවන් ඇත්තෝ සවන් දෙත් වා!”</span></span> 
     </div> 
     <div class="s1"> <span class="heading"><b>උපමා තුනක්: නිධානය, මුතු ඇටය හා දැල</b></span> 
     </div> 
     <div class="p"> <span class="verse v43" data-usfm="MAT.13.43"><span class="content"> </span></span><span class="verse v44" data-usfm="MAT.13.44"><span class="label">44</span><span class="content">“ස්වර්ග රාජ්‍යය, කෙතක සඟවා තිබුණු නිධානයකට සමාන ය. එක්තරා මිනිසෙකුට එය සම්බ විය. ඔහුත් එය සඟවා තබා, මහත් ප්‍රීතියෙන් ගොස් තමා සන්තක සියල්ල විකුණා ඒ කෙත මිළ දී ගත්තේ ය.</span></span> 
     </div> 
     <div class="p"> <span class="verse v44" data-usfm="MAT.13.44"><span class="content"> </span></span><span class="verse v45" data-usfm="MAT.13.45"><span class="label">45</span><span class="content">“ස්වර්ග රාජ්‍යය, අගනා මුතු සොයා ගිය වෙළෙන්දෙකුට සමාන ය. </span></span><span class="verse v46" data-usfm="MAT.13.46"><span class="label">46</span><span class="content">ඉතා අගනා මුතු ඇටයක් සම්බ වූ විට ඔහු ගොස් තමා සන්තක සියල්ල විකුණා එය මිලට ගත්තේ ය.</span></span> 
     </div> 
     <div class="p"> <span class="verse v46" data-usfm="MAT.13.46"><span class="content"> </span></span><span class="verse v47" data-usfm="MAT.13.47"><span class="label">47</span><span class="content">“ස්වර්ග රාජ්‍යය වනාහි, මුහුදේ හෙළන ලද, සියලු වර්ගවල මසුන් හසු කරගත් දැලකට සමාන ය. </span></span><span class="verse v48" data-usfm="MAT.13.48"><span class="label">48</span><span class="content">ඒ දැල පිරුණු කල, ධීවරයෝ එය වෙරළට ඇද, හිඳගෙන, හොඳ මසුන් භාජනවලට එකතු කොට නරක මසුන් ඉවත දැමූ හ. </span></span><span class="verse v49" data-usfm="MAT.13.49"><span class="label">49</span><span class="content">යුගාන්තයේ දී එසේ ම වන්නේ ය. දේව දූතයෝ නික්ම අවුත්, දමිටුන් කෙරෙන් අදමිටුන් වෙන් කොට, </span></span><span class="verse v50" data-usfm="MAT.13.50"><span class="label">50</span><span class="content">අදමිටුන් ගිනි උදුනෙහි හෙළන්නෝ ය. එහි වැලපීම ද දත්මිටි කෑම ද වන්නේ ය.</span></span> 
     </div> 
     <div class="p"> <span class="verse v50" data-usfm="MAT.13.50"><span class="content"> </span></span><span class="verse v51" data-usfm="MAT.13.51"><span class="label">51</span><span class="content">“ඔබ මේ සියල්ල වටහා ගත්තහු දැ”යි උන් වහන්සේ ඇසූ සේක. “එසේ ය”යි ඔව්හු කී හ. </span></span><span class="verse v52" data-usfm="MAT.13.52"><span class="label">52</span><span class="content">එවිට උන් වහන්සේ ඔවුන්ට කතා කොට, “එහෙයින් ස්වර්ග රාජ්‍යයෙහි ගෝලයෙකු බවට පත් වන යම් විනයධරයෙක් වේ ද, ඔහු සිය ගබඩාවෙන් නවීන දේත්, පැරණි දේත් පිටතට ගෙනෙන ගෘහ මූලිකයෙකුට සමාන ය”යි වදාළ සේක.</span></span> 
     </div> 
     <div class="s1"> <span class="heading"><b>නාසරෙත් නුවර දී ජේසුස් වහන්සේ ප්‍රතික්ෂේප කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 6:1-6</b></span><span class="heading"><b>;</b></span><span class="heading"><b>ලූක් 4:16-30</b></span><span class="heading"><b>)</b></span> 
     </div> 
     <div class="p"> <span class="verse v52" data-usfm="MAT.13.52"><span class="content"> </span></span><span class="verse v53" data-usfm="MAT.13.53"><span class="label">53</span><span class="content">ජේසුස් වහන්සේ මේ උපමා කියා නිම කළ පසු එතැනින් නික්ම ගිය සේක. </span></span><span class="verse v54" data-usfm="MAT.13.54"><span class="label">54</span><span class="content">උන් වහන්සේ සිය රටට පැමිණ, ධර්මශාලාවේ දී ඔවුන්ට ඉගැන් වූ සේක. ඔව්හු විස්මයට පත් ව, “මොහුට මේ ප්‍රඥාව හා හාස්කම් කිරීමේ බලය කොහෙන් ලැබුණේ ද? </span></span><span class="verse v55" data-usfm="MAT.13.55"><span class="label">55</span><span class="content">මොහු වඩුවාගේ පුතා නොවේ ද? මොහුගේ මවගේ නම මරියා නොවේ ද? මොහුගේ සහෝදරයෝ ජාකොබ්, ජෝසෙප්, සීමොන් සහ ජූදස් නොවෙත් ද? </span></span><span class="verse v56" data-usfm="MAT.13.56"><span class="label">56</span><span class="content">මොහුගේ සියලු සහෝදරියෝත් අප අතරෙහි නොවෙත් ද? එසේ නම්, මේ සියල්ල මොහුට කොහෙන් පහළ වී ද?” කියා, </span></span><span class="verse v57" data-usfm="MAT.13.57"><span class="label">57</span><span class="content">උන් වහන්සේ ප්‍රතික්ෂේප කළහ. එහෙත් ජේසුස් වහන්සේ කතා කොට, “දිවැසිවරයෙකුට ගරුබුහුමන් නොලැබෙන්නේ සිය රටේ දීත්, සිය ගෙදර දීත් පමණකැ”යි වදාළ සේක. </span></span><span class="verse v58" data-usfm="MAT.13.58"><span class="label">58</span><span class="content">ඔවුන්ගේ අවිශ්වාසය නිසා උන් වහන්සේ එහි දී බොහෝ හාස්කම් නොකළ සේක.</span></span> 
     </div> 
    </div> 
   </div> 
  </div>
 </body>
</html>