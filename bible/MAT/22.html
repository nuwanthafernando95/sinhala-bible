<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch22" data-usfm="MAT.22">  
     <div class="s1"> <span class="heading"><b>සරණ මංගල්‍යය පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 14:15-24</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.22.1"><span class="label">1</span><span class="content">යළිත්, උන් වහන්සේ සෙනඟට කතා කරමින් උපමා මඟින් මෙසේ වදාළ සේක: </span></span><span class="verse v2" data-usfm="MAT.22.2"><span class="label">2</span><span class="content">“ස්වර්ග රාජ්‍යය මෙවැන්නකට උපමා කළ හැකි ය. එක්තරා රජෙක් තමාගේ පුත්‍රයාට සරණ මංගල්‍යයක් පිළියෙළ කෙළේ ය. </span></span><span class="verse v3" data-usfm="MAT.22.3"><span class="label">3</span><span class="content">ඔහු සරණ මංගල්‍යයට ආරාධිතයන් කැඳවාගෙන එන පිණිස දාසයන් යැවී ය. එහෙත්, ඔව්හු එන්න අකමැති වූ හ. </span></span><span class="verse v4" data-usfm="MAT.22.4"><span class="label">4</span><span class="content">යළිත් ඔහු වෙන දාසයන් යවා, ‘මෙන්න, මාගේ මංගල භෝජනය පිළියෙළ කර තිබේ. ගොනුන් හා තර කළ සතුන් මරා, කෑම සාදා ඇත. හැම දෙය ම සූදානම් ව තිබේ. මංගල්‍යයට එන්න කියා ආරාධිතයන්ට කියන්නැ’යි කී ය. </span></span><span class="verse v5" data-usfm="MAT.22.5"><span class="label">5</span><span class="content">එහෙත්, ඔව්හු එය නොසලකා, කෙනෙක් තමාගේ කෙතටත්, තව කෙනෙක් තමාගේ වෙළඳාමටත් ගියහ. </span></span><span class="verse v6" data-usfm="MAT.22.6"><span class="label">6</span><span class="content">සෙස්සෝ ඔහුගේ දාසයන් අල්ලා, ඔවුන්ට නිග්‍රහ කොට, මැරූ හ. </span></span><span class="verse v7" data-usfm="MAT.22.7"><span class="label">7</span><span class="content">රජතුමා උදහස් වී, තමාගේ යුද්ධ සේනා යවා ඒ මිනීමරුවන් විනාශ කොට ඔවුන්ගේ නුවර ගිනි ලැවී ය. </span></span><span class="verse v8" data-usfm="MAT.22.8"><span class="label">8</span><span class="content">එවිට ඔහු තම දාසයන්ට කතා කොට, ‘මංගල්‍යය සූදානම් කර තිබේ. එහෙත්, ආරාධිතයෝ සුදුස්සෝ නොවෙති. </span></span><span class="verse v9" data-usfm="MAT.22.9"><span class="label">9</span><span class="content">එබැවින් ඔබ මංසන්ධිවලට ගොස් හමු වන සියල්ලන් මංගල්‍යයට කැඳවා ගෙනෙන්නැ’යි කී ය. </span></span><span class="verse v10" data-usfm="MAT.22.10"><span class="label">10</span><span class="content">ඒ දාසයෝ මාවත්වලට ගොස් හමු වූ යහපත් අයහපත් දෙගොල්ල ම රැස් කළහ. අමුත්තන්ගෙන් මඟුල් මඩුව පිරී ගියේ ය. </span></span><span class="verse v11" data-usfm="MAT.22.11"><span class="label">11</span><span class="content">එහෙත්, රජතුමා අමුත්තන් බැලීමට පැමිණි කල, එහි මඟුල් ඇඳුම් නොහැඳ සිටි මිනිසෙකු දැක, </span></span><span class="verse v12" data-usfm="MAT.22.12"><span class="label">12</span><span class="content">‘මිත්‍රය, මඟුල් ඇඳුමක් නොහැඳ මෙතැනට ආවේ කෙසේ දැ’යි ඔහුගෙන් ඇසී ය. ඔහු නිහඬ විය. </span></span><span class="verse v13" data-usfm="MAT.22.13"><span class="label">13</span><span class="content"> එවිට රජතුමා කතා කොට, ‘මොහුගේ අත් පා බැඳ, පිටත අන්ධකාරයෙහි දමන්න; එහි දී විලාප කීමත් දත්මිටි කෑමත් වන්නේ ය’යි සේවකයන්ට කී ය. </span></span><span class="verse v14" data-usfm="MAT.22.14"><span class="label">14</span><span class="content">මන්ද, කැඳවනු ලැබුවෝ බොහෝ ය. තෝරාගනු ලැබුවෝ ස්වල්ප ය.”</span></span> 
     </div> 
     <div class="s1"> <span class="heading"><b>අධිරාජයාට බදු ගෙවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:13-17</b></span><span class="heading"><b>;</b></span><span class="heading"><b>ලූක් 20:19-26</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="MAT.22.14"><span class="content"> </span></span><span class="verse v15" data-usfm="MAT.22.15"><span class="label">15</span><span class="content">එවිට පරිසිවරු උන් වහන්සේ කටවචනයෙන් අල්ලාගන්නේ කෙසේ දැ යි කුමන්ත්‍රණය කළහ. </span></span><span class="verse v16" data-usfm="MAT.22.16"><span class="label">16</span><span class="content">ඔව්හු හෙරෝදිවරුන් සමඟ තමන්ගේ ගෝලයන් උන් වහන්සේ වෙත යැවූ හ. ඔව්හු කතා කොට, “ගුරුදේවයෙනි, ඔබ අවංක කෙනෙකු බවත්, දෙවියන් වහන්සේගේ මාර්ගය හරි ලෙස උගන්වන බවත්, මිනිසුන්ගේ තරාතිරම් නොබලන බැවින් කිසිවෙකු නොතකන බවත් අපි දනිමු. </span></span><span class="verse v17" data-usfm="MAT.22.17"><span class="label">17</span><span class="content">එබැවින් ඔබ සිතන්නේ කුමක් ද? සීසර් අධිරාජයාට අයබදු ගෙවීම යුතු ද අයුතු දැ යි අපට කිව මැනවැ”යි කී හ. </span></span><span class="verse v18" data-usfm="MAT.22.18"><span class="label">18</span><span class="content">එහෙත්, ජේසුස් වහන්සේ ඔවුන්ගේ නපුරු අදහස දැන, “කෛරාටිකයෙනි, ඔබ මා පරීක්ෂා කරන්නේ මන් ද? </span></span><span class="verse v19" data-usfm="MAT.22.19"><span class="label">19</span><span class="content">බදු ගෙවන කාසියක් මට පෙන්වන්නැ”යි වදාළ සේක. ඔව්හු රිදී කාසියක් ගෙනැවිත් උන් වහන්සේගේ අතට දුන්හ. </span></span><span class="verse v20" data-usfm="MAT.22.20"><span class="label">20</span><span class="content">“මේ රූපය හා සටහන කවරෙකුගේ දැ”යි උන් වහන්සේ ඔවුන්ගෙන් ඇසූ සේක. </span></span><span class="verse v21" data-usfm="MAT.22.21"><span class="label">21</span><span class="content">“සීසර් අධිරාජයාගේ ය”යි ඔව්හු කී හ. එවිට උන් වහන්සේ, “එසේ නම් රජුගේ දේ රජුටත්, දෙවියන් වහන්සේගේ දේ දෙවියන් වහන්සේටත් දෙන්නැ”යි වදාළ සේක. </span></span><span class="verse v22" data-usfm="MAT.22.22"><span class="label">22</span><span class="content">ඔව්හු ඒ අසා මවිත ව උන් වහන්සේ අත්හැර ගියහ.</span></span> 
     </div> 
     <div class="s1"> <span class="heading"><b>පුනරුජ්ජීවන ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:18-27</b></span><span class="heading"><b>;</b></span><span class="heading"><b>ලූක් 20:27-40</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="MAT.22.22"><span class="content"> </span></span><span class="verse v23" data-usfm="MAT.22.23"><span class="label">23</span><span class="content"> </span><span class="content"> ‘පුනරුජ්ජීවනයක් නැතැ’යි කියන සද්දුසිවරුන්ගෙන් සමහරු එම දවසේ ම උන් වහන්සේ වෙතට අවුත් මෙසේ ඇසූ හ. </span></span><span class="verse v24" data-usfm="MAT.22.24"><span class="label">24</span><span class="content"> “ගුරුදේවයෙනි, ‘යමෙකු දරුවන් නොලැබ මියගියොත්, ඔහුගේ සහෝදරයා ඒ තැනැත්තාගේ භාර්යාව පාවාගෙන, සිය සහෝදරයා නමට දරුවන් ඉපදවිය යුතු ය’යි මෝසෙස් කියා ඇත. </span></span><span class="verse v25" data-usfm="MAT.22.25"><span class="label">25</span><span class="content">අප අතර සහෝදරයෝ සත් දෙනෙක් සිටියහ. පළමුවැන්නා භාර්යාවක සරණ පාවාගෙන දරුවන් නැතිව මියගිය බැවින් ඔහුගේ භාර්යාව සහෝදරයාට භාර වූවා ය. </span></span><span class="verse v26" data-usfm="MAT.22.26"><span class="label">26</span><span class="content">ඒ දෙවැන්නා ද මළේ ය. තුන්වැන්නා ද මළේ ය; සත් වැනි සහෝදරයා දක්වා හැම දෙන ම මළෝ ය. </span></span><span class="verse v27" data-usfm="MAT.22.27"><span class="label">27</span><span class="content">සියල්ලන්ට පසුව ස්ත්‍රිය ද මළා ය. </span></span><span class="verse v28" data-usfm="MAT.22.28"><span class="label">28</span><span class="content">ඒ හැම දෙනා ම ඇය පාවාගත් හෙයින් පුනරුජ්ජීවනයේ දී ඈ ඒ සත් දෙනාගෙන් කාගේ භාර්යාව වන්නී ද?” </span></span><span class="verse v29" data-usfm="MAT.22.29"><span class="label">29</span><span class="content">ජේසුස් වහන්සේ උත්තර දෙමින් මෙසේ වදාළ සේක: “ඔබ ශුද්ධ ලියවිලි වත්, දෙවියන් වහන්සේගේ බලපරාක්‍රමය වත් නොදත්කමෙන් නොමඟ යන්නහු ය. </span></span><span class="verse v30" data-usfm="MAT.22.30"><span class="label">30</span><span class="content">මන්ද, පුනරුජ්ජීවනයේ දී මිනිසුන්ට ආවාහ වීමක් හෝ විවාහ වීමක් හෝ නැත; ඔව්හු ස්වර්ගයෙහි දේව දූතයන් මෙන් වෙති. </span></span><span class="verse v31" data-usfm="MAT.22.31"><span class="label">31</span><span class="content">තවද, පුනරුජ්ජීවනය සම්බන්ධයෙන් දෙවියන් වහන්සේ ඔබට වදාළ මේ දේ ඔබ කියවා නැද් ද? </span></span><span class="verse v32" data-usfm="MAT.22.32"><span class="label">32</span><span class="content">‘</span><span class="content"> මම ආබ්‍රහම්ගේ දෙවියන් වහන්සේ ය; ඊසාක්ගේ දෙවියන් වහන්සේ ය; ජාකොබ්ගේ දෙවියන් වහන්සේ ය. උන් වහන්සේ මළවුන්ගේ දෙවියන් වහන්සේ නොව ජීවතුන්ගේ දෙවියන් වහන්සේ ය.” </span></span><span class="verse v33" data-usfm="MAT.22.33"><span class="label">33</span><span class="content">සමූහයෝ ඒ අසා, උන් වහන්සේගේ ඉගැන්වීම් ගැන විස්මපත් වූ හ.</span></span> 
     </div> 
     <div class="s1"> <span class="heading"><b>ශ්‍රේෂ්ඨතම ආඥාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:28-34</b></span><span class="heading"><b>;</b></span><span class="heading"><b>ලූක් 10:25-28</b></span><span class="heading"><b>)</b></span> 
     </div> 
     <div class="p"> <span class="verse v33" data-usfm="MAT.22.33"><span class="content"> </span></span><span class="verse v34" data-usfm="MAT.22.34"><span class="label">34</span><span class="content">උන් වහන්සේ සද්දුසිවරුන් නිරුත්තර කළ බව අසා පරිසිවරු එක්රැස් වූ හ. </span></span><span class="verse v35" data-usfm="MAT.22.35"><span class="label">35</span><span class="content"> ඔවුන් අතරෙන් විනයධරයෙක් උන් වහන්සේ පරීක්ෂා කරමින්, </span></span><span class="verse v36" data-usfm="MAT.22.36"><span class="label">36</span><span class="content">“ගුරුදේවයිනි, ව්‍යවස්ථාවලියෙහි ශ්‍රේෂ්ඨතම ආඥාව කිමෙක් දැ”යි ඇසී ය. </span></span><span class="verse v37" data-usfm="MAT.22.37"><span class="label">37</span><span class="content"> උන් වහන්සේ ඔහුට කතා කොට, “ ‘නුඹේ මුළු හෘදයෙන් ද නුඹේ මුළු සිතින් ද නුඹේ මුළු බුද්ධියෙන් ද නුඹේ දෙවි ස්වාමීන් වහන්සේට ප්‍රේම කරන්න.’ </span></span><span class="verse v38" data-usfm="MAT.22.38"><span class="label">38</span><span class="content">මෙය ශ්‍රේෂ්ඨතම පළමු වන ආඥාව ය. </span></span><span class="verse v39" data-usfm="MAT.22.39"><span class="label">39</span><span class="content"> දෙ වන ආඥාව ද එයට සමාන ය. එනම්, ‘නුඹ, නුඹට ප්‍රේම කරන්නාක් මෙන් නුඹේ අසල්වැසියාටත් ප්‍රේම කරන්න’ යනුයි. </span></span><span class="verse v40" data-usfm="MAT.22.40"><span class="label">40</span><span class="content">මුළු ව්‍යවස්ථාවලිය හා දිවැසාවලිය රඳා ඇත්තේ මේ ආඥා දෙක මත ය”යි වදාළ සේක.</span></span> 
     </div> 
     <div class="s1"> <span class="heading"><b>දාවිත්ගේ පුත්‍රයා මෙන් ම ස්වාමීන් ද වන ක්‍රිස්තුස් වහන්සේ</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:35-37</b></span><span class="heading"><b>;</b></span><span class="heading"><b>ලූක් 20:41-44</b></span><span class="heading"><b>)</b></span> 
     </div> 
     <div class="p"> <span class="verse v40" data-usfm="MAT.22.40"><span class="content"> </span></span><span class="verse v41" data-usfm="MAT.22.41"><span class="label">41</span><span class="content">පරිසිවරුන් රැස් ව සිටිය දී ජේසුස් වහන්සේ ඔවුන් අමතා, </span></span><span class="verse v42" data-usfm="MAT.22.42"><span class="label">42</span><span class="content">“ක්‍රිස්තුස් ගැන ඔබ කුමක් සිතන්නහු ද? උන් වහන්සේ කවරෙකුගේ පුත්‍රයා දැ”යි ඇසූ සේක. “දාවිත් රජුගේ පුත්‍රයා ය”යි ඔව්හු කී හ. </span></span><span class="verse v43" data-usfm="MAT.22.43"><span class="label">43</span><span class="content">උන් වහන්සේ ඔවුන්ගෙන් මෙසේ ඇසූ සේක: “එසේ නම්, දාවිත් ශුද්ධාත්මානුභාවයෙන් පෙළඹී උන් වහන්සේට ‘සමිඳාණන් ය’යි කීවේ කෙසේ ද? මන්ද,</span></span> 
     </div> 
     <div class="q"> <span class="verse v43" data-usfm="MAT.22.43"><span class="content"> </span></span><span class="verse v44" data-usfm="MAT.22.44"><span class="label">44</span><span class="content"> </span><span class="content"> ‘මා ඔබ සතුරන් ඔබ පාද යට ලන තෙක් මා දකුණු පස අසුන් ගන්න කියා සමිඳාණෝ සමිඳුන්ට කී සේකැ’යි</span></span> 
     </div> 
     <div class="m"> <span class="verse v44" data-usfm="MAT.22.44"><span class="content">දාවිත් කී ය. </span></span><span class="verse v45" data-usfm="MAT.22.45"><span class="label">45</span><span class="content">මෙසේ දාවිත් උන් වහන්සේට, ‘සමිඳාණන් ය’යි කියන්නේ නම්, උන් වහන්සේ ඔහුගේ පුත්‍රයා වන්නේ කෙසේ ද?” </span></span><span class="verse v46" data-usfm="MAT.22.46"><span class="label">46</span><span class="content">එක වචන මාත්‍රයකින් වත් උන් වහන්සේට පිළිතුරු දීමට කිසිවෙකුට නොහැකි විය. එදා පටන් උන් වහන්සේගෙන් තවත් ප්‍රශ්න අසන්න කිසිවෙකුට ධෛර්යය නොතිබිණි.</span></span> 
     </div> 
    </div> 
   </div> 
  </div>
 </body>
</html>