<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch14" data-usfm="MAT.14">  
     <div class="s1"> <span class="heading"><b>ස්නාවක ජොහන්ගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 6:14-29</b></span><span class="heading"><b>;</b></span><span class="heading"><b>ලූක් 9:7-9</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.14.1"><span class="label">1</span><span class="content">එසමයෙහි යුව රජ වූ හෙරොද් ජේසුස් වහන්සේගේ කීර්තිය ගැන අසා, </span></span><span class="verse v2" data-usfm="MAT.14.2"><span class="label">2</span><span class="content">“මේ, මළවුන් කෙරෙන් නැඟිට සිටින ස්නාවක ජොහන් ය. මොහුට මේ ප්‍රබල ක්‍රියා කළ හැක්කේ ඒ නිසා ය”යි තමාගේ මෙහෙකරුවන්ට කී ය. </span></span><span class="verse v3" data-usfm="MAT.14.3"><span class="label">3</span><span class="content">මන්ද, හෙරොද් සිය සොහොයුරු පිලිප්ගේ භාර්යාව වූ හෙරෝදියස් නිසා ජොහන් අල්ලා බැඳ, හිර අඩස්සි කර තිබුණේ ය. </span></span><span class="verse v4" data-usfm="MAT.14.4"><span class="label">4</span><span class="content">මෙසේ කෙළේ, “ඇය තබාගැනීම ඔබට යුතු නැතැ”යි ජොහන් ඔහුට කී බැවිනි. </span></span><span class="verse v5" data-usfm="MAT.14.5"><span class="label">5</span><span class="content">ඔහු ජොහන් මැරීමට අදහස් කළ නමුත්, ජනතාව ජොහන් දිවැසිවරයෙකු ලෙස සැලකූ නිසා, ඔහු ඔවුන්ට බිය ව සිටියේ ය.</span></span> 
     </div> 
     <div class="p"> <span class="verse v5" data-usfm="MAT.14.5"><span class="content"> </span></span><span class="verse v6" data-usfm="MAT.14.6"><span class="label">6</span><span class="content">එහෙත්, හෙරොද්ගේ උපන් දිනය පැමිණි කල හෙරෝදියස්ගේ දුව පිරිස ඉදිරියෙහි රඟ පා හෙරොද්ගේ මන පිනවූවා ය. </span></span><span class="verse v7" data-usfm="MAT.14.7"><span class="label">7</span><span class="content">එහෙයින් ඇය ඉල්ලන කවර දෙයක් හෝ ඇයට දීමට දිවුරුමකින් ඔහු පොරොන්දු විය. </span></span><span class="verse v8" data-usfm="MAT.14.8"><span class="label">8</span><span class="content">ඈ ද සිය මවගේ උපදෙස් අනුව, “ස්නාවක ජොහන්ගේ හිස තැටියක ලා මෙහි දී මට දුන මැනවැ”යි කීවා ය. </span></span><span class="verse v9" data-usfm="MAT.14.9"><span class="label">9</span><span class="content">ඒ ඇසූ රජ අතිශයින් ශෝක විය. එහෙත්, තමාගේ දිවුරුම නිසාත්, තමා සමඟ සිටි අමුත්තන් නිසාත්, ඔහු ඒ ඉල්ලීම ඉටු කිරීමට අණ දී, </span></span><span class="verse v10" data-usfm="MAT.14.10"><span class="label">10</span><span class="content">කෙනෙකු යවා හිරගෙදර දී ජොහන්ගේ හිස සිඳ වී ය. </span></span><span class="verse v11" data-usfm="MAT.14.11"><span class="label">11</span><span class="content">ඒ හිස තැටියක ලා ගෙනැවිත් තරුණියට දෙන ලද්දේ ය. ඈ එය සිය මව වෙත ගෙනාවා ය. </span></span><span class="verse v12" data-usfm="MAT.14.12"><span class="label">12</span><span class="content">ජොහන්ගේ ගෝලයෝ අවුත් මෘත දේහය ගෙන ගොස්, තැන්පත් කොට, ඉක්බිති ජේසුස් වහන්සේට ඒ බව දැන්වූ හ.</span></span> 
     </div> 
     <div class="s1"> <span class="heading"><b>පන්දහසකට කෑම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 6:30-44</b></span><span class="heading"><b>;</b></span><span class="heading"><b>ලූක් 9:10-17</b></span><span class="heading"><b>;</b></span><span class="heading"><b>ජොහ 6:1-14</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MAT.14.12"><span class="content"> </span></span><span class="verse v13" data-usfm="MAT.14.13"><span class="label">13</span><span class="content">ජේසුස් වහන්සේ ඒ අසා එතැනින් නික්ම, ඔරුවකින් හුදකලා තැනකට වෙන් ව වැඩිය සේක. ජනකාය ඒ අසා නුවරවලින් පිටත් ව අවුත් උන් වහන්සේ පස්සේ පයින් ගියහ. </span></span><span class="verse v14" data-usfm="MAT.14.14"><span class="label">14</span><span class="content">උන් වහන්සේ ගොඩ බැස, විශාල ජනකායක් දැක, ඔවුන් කෙරෙහි අනුකම්පා කොට, ඔවුන්ගේ රෝගීන් සුවපත් කළ සේක.</span></span> 
     </div> 
     <div class="p"> <span class="verse v14" data-usfm="MAT.14.14"><span class="content"> </span></span><span class="verse v15" data-usfm="MAT.14.15"><span class="label">15</span><span class="content">සවස් වූ කල ශ්‍රාවකයෝ උන් වහන්සේ වෙත අවුත්, “මෙය පාළු තැනකි; දැන් රෑ බෝ වී ඇත; ගම්වලට ගොස්, කෑම මිලට ගන්නා පිණිස, සමූහයා යන්න හැරිය මැනවැ”යි කී හ. </span></span><span class="verse v16" data-usfm="MAT.14.16"><span class="label">16</span><span class="content">“ඔවුන් යවන්නට වුවමනාවක් නැත; ඔබ ඔවුන්ට කන්න දෙන්නැ”යි ජේසුස් වහන්සේ ඔවුන්ට වදාළ සේක. </span></span><span class="verse v17" data-usfm="MAT.14.17"><span class="label">17</span><span class="content">ඔව්හු ද, “අප ළඟ මෙහි ඇත්තේ රොටි පහකුත් මසුන් දෙදෙනෙකුත් පමණකැ”යි උන් වහන්සේට කී හ. </span></span><span class="verse v18" data-usfm="MAT.14.18"><span class="label">18</span><span class="content">“ඒවා මෙහි මා වෙත ගෙනෙන්නැ”යි උන් වහන්සේ වදාළ සේක. </span></span><span class="verse v19" data-usfm="MAT.14.19"><span class="label">19</span><span class="content">තණ කොළ මත හිඳගන්නට ජනකායට අණ කොට, උන් වහන්සේ රොටි පහත්, මසුන් දෙදෙනාත් ගෙන, ස්වර්ගය දෙස බලා ආශීර්වාදය පවසා, රොටි කඩා ශ්‍රාවකයන්ට දුන් සේක. ශ්‍රාවකයෝ ද එය සෙනඟට දුන්හ. </span></span><span class="verse v20" data-usfm="MAT.14.20"><span class="label">20</span><span class="content">හැම දෙනම කා තෘප්තියට පැමිණියහ. ඔව්හු ඉතිරි කැබලි එක් කොට කූඩා දොළසක් පුරවාගත්හ. </span></span><span class="verse v21" data-usfm="MAT.14.21"><span class="label">21</span><span class="content">ස්ත්‍රීන් හා දරුවන් හැර, කෑම කෑ පුරුෂයෝ පන්දහසක් පමණ වූ හ.</span></span> 
     </div> 
     <div class="s1"> <span class="heading"><b>මුහුද මත ඇවිදීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 6:45-52</b></span><span class="heading"><b>;</b></span><span class="heading"><b>ජොහ 6:15-21</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="MAT.14.21"><span class="content"> </span></span><span class="verse v22" data-usfm="MAT.14.22"><span class="label">22</span><span class="content">ඉන්පසු උන් වහන්සේ සමූහයා පිටත් කර හරින අතර, ඔරුවට නැඟී, තමන්ට පළමුවෙන් එගොඩට යන ලෙස ශ්‍රාවකයන්ට නියම කළ සේක. </span></span><span class="verse v23" data-usfm="MAT.14.23"><span class="label">23</span><span class="content">උන් වහන්සේ ජනකාය යැවූ පසු, යාච්ඤා කරන පිණිස වෙන් ව කන්දට වැඩිය සේක. සවස් වූ කල්හි උන් වහන්සේ තනි ව එහි සිටි සේක. </span></span><span class="verse v24" data-usfm="MAT.14.24"><span class="label">24</span><span class="content">සුළඟ තදින් හැමූ බැවින් ඔරුව එවේලෙහි තරංගවල හැපෙමින්, ගැටෙමින් මුහුද මැද තිබිණි. </span></span><span class="verse v25" data-usfm="MAT.14.25"><span class="label">25</span><span class="content">අලුයම තුනටත් හයටත් අතර උන් වහන්සේ ඔවුන් වෙත මුහුද මතුපිට ඇවිදගෙන ආ සේක. </span></span><span class="verse v26" data-usfm="MAT.14.26"><span class="label">26</span><span class="content">ශ්‍රාවකයෝ උන් වහන්සේ මුහුද මත ඇවිදගෙන එනු දැක, කලබල වී, “ඒ අවතාරයකැ”යි කියමින්, බියෙන් මොරගැසූ හ. </span></span><span class="verse v27" data-usfm="MAT.14.27"><span class="label">27</span><span class="content">එහෙත්, ජේසුස් වහන්සේ එකෙණෙහි ම ඔවුන්ට කතා කොට, “ධෛර්යවත් වන්න; මේ මම ය; බිය නොවන්නැ”යි වදාළ සේක. </span></span><span class="verse v28" data-usfm="MAT.14.28"><span class="label">28</span><span class="content">පේදුරු උත්තර දෙමින්, “ස්වාමීනි, ඔය ඔබ වහන්සේ නම්, වතුර මත ඔබ වෙත එන්න මට අණ කළ මැනවැ”යි කී ය. </span></span><span class="verse v29" data-usfm="MAT.14.29"><span class="label">29</span><span class="content">“එන්නැ”යි උන් වහන්සේ වදාළ සේක. එවිට පේදුරු ඔරුවෙන් බැස, ජේසුස් වහන්සේ වෙත වතුර මත ඇවිදගෙන ගියේ ය. </span></span><span class="verse v30" data-usfm="MAT.14.30"><span class="label">30</span><span class="content">එහෙත්, ඔහු මාරුතය වේගවත් බව දැක, බිය වී ගිලෙන්න පටන්ගෙන, “ස්වාමීනි, මා බේරාගත මැනවැ”යි මොරගැසී ය. </span></span><span class="verse v31" data-usfm="MAT.14.31"><span class="label">31</span><span class="content">ජේසුස් වහන්සේ වහා ම අත දිගු කොට ඔහු අල්ලාගෙන, “ඔබේ ඇදහිල්ල කොතරම් හීන ද? සැක කෙළේ මන්දැ”යි විචාළ සේක. </span></span><span class="verse v32" data-usfm="MAT.14.32"><span class="label">32</span><span class="content">ඔවුන් දෙදෙන ඔරුවට නැඟුණු කල සුළඟ නැවතිණි. </span></span><span class="verse v33" data-usfm="MAT.14.33"><span class="label">33</span><span class="content">එවිට ඔරුවේ උන් අය, “ඒකාන්තයෙන් ම ඔබ දෙවියන් වහන්සේගේ පුත්‍රයාණෝ ය”යි කියමින් උන් වහන්සේට පසඟ පිහිටුවා වැඳ නමස්කාර කළහ.</span></span> 
     </div> 
     <div class="s1"> <span class="heading"><b>ගෙන්නෙසරෙත්හි රෝගීන් සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 6:53-56</b></span><span class="heading"><b>)</b></span> 
     </div> 
     <div class="p"> <span class="verse v33" data-usfm="MAT.14.33"><span class="content"> </span></span><span class="verse v34" data-usfm="MAT.14.34"><span class="label">34</span><span class="content">ඔව්හු එගොඩ වී ගෙන්නෙසරෙත් රටට පැමිණියහ. </span></span><span class="verse v35" data-usfm="MAT.14.35"><span class="label">35</span><span class="content">ඒ රටේ මිනිස්සු උන් වහන්සේ ඇඳින, අවට පෙදෙස පුරා පණිවුඩ යවා, සියලු රෝගීන් උන් වහන්සේ වෙත ගෙන්වා, </span></span><span class="verse v36" data-usfm="MAT.14.36"><span class="label">36</span><span class="content">උන් වහන්සේගේ සළුවේ දාවල්ල පමණ වත් ස්පර්ශ කරන්න රෝගීන්ට ඉඩ දෙන ලෙස, උන් වහන්සේගෙන් ඉල්ලා සිටියහ. එසේ ස්පර්ශ කළ සියල්ලෝ ම සුවපත් වූ හ.</span></span> 
     </div> 
    </div> 
   </div> 
  </div>
 </body>
</html>