<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch20" data-usfm="MAT.20">  
     <div class="s1"> <span class="heading"><b>මිදි වත්තේ සේවකයන් පිළිබඳ උපමාව</b></span> 
     </div> 
     <div class="p"> <span class="content"> </span><span class="verse v1" data-usfm="MAT.20.1"><span class="label">1</span><span class="content">උන් වහන්සේ මෙසේ ද වදාළ සේක: “ස්වර්ග රාජ්‍යය වූකලී තමාගේ මිදි වත්තට කුලීකරුවන් ගන්නා පිණිස එක් දිනක් අලුයම පිටත් ව ගිය ඉඩම් හිමියෙකුට සමාන ය. </span></span><span class="verse v2" data-usfm="MAT.20.2"><span class="label">2</span><span class="content">ඔහු දිනකට රිදී කාසියක් බැගින් ගෙවීමට කුලීකරුවන්ට පොරොන්දු වී, තමාගේ මිදි වත්තට ඔවුන් යැවී ය. </span></span><span class="verse v3" data-usfm="MAT.20.3"><span class="label">3</span><span class="content">උදේ නවයට පමණ ඔහු පිටත් ව ගොස්, කඩමණ්ඩියේ වැඩක් නැති ව සිටි තවත් අය දැක, </span></span><span class="verse v4" data-usfm="MAT.20.4"><span class="label">4</span><span class="content">‘ඔබත් මිදි වත්තට යන්න, සෑහෙන කුලියක් ඔබට දෙමි’යි කී ය. </span></span><span class="verse v5" data-usfm="MAT.20.5"><span class="label">5</span><span class="content">ඔව්හු වැඩට ගියහ. නැවත මද්දහනේ දී ද අපර භාග තුනට පමණ ද ඔහු පිටත් ව ගොස් එසේ ම කෙළේ ය. </span></span><span class="verse v6" data-usfm="MAT.20.6"><span class="label">6</span><span class="content">සවස පහට පමණ ද පිටත් ව ගොස් එහි තවත් අය සිටිනු දැක, ‘ඔබ මෙතැන දවස තිස්සේ නිකම් සිටින්නේ මන්දැ’යි ඔවුන්ගෙන් ඇසී ය. </span></span><span class="verse v7" data-usfm="MAT.20.7"><span class="label">7</span><span class="content">‘කිසිවෙකු අප වැඩට නොගත් නිසා ය’යි ඔව්හු කී හ. ‘ඔබත් මිදි වත්තට යන්නැ’යි ඔහු ඔවුන්ට කී ය.</span></span> 
     </div> 
     <div class="p"> <span class="verse v7" data-usfm="MAT.20.7"><span class="content"> </span></span><span class="verse v8" data-usfm="MAT.20.8"><span class="label">8</span><span class="content"> </span><span class="content"> “සවස් වූ කල මිදි වත්ත හිමියා සිය කළමනාකාරයාට කතා කොට, ‘කුලීකරුවන් කැඳවා අන්තිමට ආ අයගෙන් පටන්ගෙන පළමු වැන්නා දක්වා ඔවුන් හැමට කුලිය ගෙවන්නැ’යි කී ය. </span></span><span class="verse v9" data-usfm="MAT.20.9"><span class="label">9</span><span class="content">එවිට සවස පහට පමණ වැඩට ආ අය අවුත් එක එක මිනිසා රිදී කාසිය බැගින් ලැබූ හ. </span></span><span class="verse v10" data-usfm="MAT.20.10"><span class="label">10</span><span class="content">මුලින් ම වැඩට ගිය අය ආ විට තමන්ට ඊට වැඩියෙන් ලැබෙනු ඇතැයි සිතූ හ. එහෙත්, ඔව්හු ද එක එක මිනිසා රිදී කාසියක් බැගින් ලැබූ හ. </span></span><span class="verse v11" data-usfm="MAT.20.11"><span class="label">11</span><span class="content">එසේ ලැබූ ඔව්හු ඉඩම් හිමියාට විරුද්ධ ව දොස් කියමින්, </span></span><span class="verse v12" data-usfm="MAT.20.12"><span class="label">12</span><span class="content">‘මේ අන්තිමට ආ අය වැඩ කෙළේ එක පැයක් පමණි. එහෙත්, අවු රස්නය නොබලා මුළු දවසේ ම වෙහෙස මහන්සි වූ අපටත් ඔබ රිදී කාසියක කුලිය ම ගෙවන්නෙහි ය’යි කී හ. </span></span><span class="verse v13" data-usfm="MAT.20.13"><span class="label">13</span><span class="content">එහෙත්, ඔහු ඔවුන්ගෙන් කෙනෙකුට උත්තර දෙමින්, ‘යහළුව, මා ඔබට අයුත්තක් කරනවා නොවේ. ඔබ මා සමඟ රිදී කාසියක කුලියට එකඟ වුණා නොවේ ද? </span></span><span class="verse v14" data-usfm="MAT.20.14"><span class="label">14</span><span class="content">ඔබට දුන් කුලිය රැගෙන යන්න; ඔබට ගෙවූ ලෙස ම මේ අන්තිමයාටත් ගෙවීම මාගේ කැමැත්ත ය. </span></span><span class="verse v15" data-usfm="MAT.20.15"><span class="label">15</span><span class="content">මා සන්තක දෙයින් මා කැමැති දෙයක් කිරීමට මට අයිතියක් තිබෙනවා නොවේ ද? මා කාරුණික බැවින් ඔබ ඊර්ෂ්‍යා වන්නේ මන්දැ’යි ඇසී ය. </span></span><span class="verse v16" data-usfm="MAT.20.16"><span class="label">16</span><span class="content"> මෙසේ අන්තිමයෝ ප්‍රථමයෝ ද ප්‍රථමයෝ අන්තිමයෝ ද වන්නෝ ය.”</span></span> 
     </div> 
     <div class="s1"> <span class="heading"><b>මරණය හා පුනරුජ්ජීවනය ගැන තෙවෙනි වරටත් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 10:32-34</b></span><span class="heading"><b>;</b></span><span class="heading"><b>ලූක් 18:31-34</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="MAT.20.16"><span class="content"> </span></span><span class="verse v17" data-usfm="MAT.20.17"><span class="label">17</span><span class="content">ජේසුස් වහන්සේ ජෙරුසලමට යමින් සිටි සේක්, අතරමඟ දී ප්‍රේරිතයන් දොළොස් දෙනා වෙන් කොට ගෙන ඔවුන්ට කතා කොට, </span></span><span class="verse v18" data-usfm="MAT.20.18"><span class="label">18</span><span class="content">“දැන් අපි ජෙරුසලමට යම්හ. මනුෂ්‍ය-පුත්‍රයාණෝ නායක පූජකයන්ටත්, විනයධරයන්ටත් පාවා දෙනු ලබන සේක. ඔව්හු එතුමාණන් මරණයට නියම කොට, </span></span><span class="verse v19" data-usfm="MAT.20.19"><span class="label">19</span><span class="content">කවටකම් කිරීම ද තැලීම ද කුරුසියෙහි ඇණ ගැසීම ද සඳහා විජාතීන්ට පාවා දෙති. එහෙත්, තුන් වන දා එතුමාණෝ උත්ථාන කරනු ලබන සේකැ”යි වදාළ සේක.</span></span> 
     </div> 
     <div class="s1"> <span class="heading"><b>මවකගේ අයැදුම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 10:35-45</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="MAT.20.19"><span class="content"> </span></span><span class="verse v20" data-usfm="MAT.20.20"><span class="label">20</span><span class="content">එකල සෙබදීගේ පුත්‍රයන්ගේ මව ඇගේ පුත්‍රයන් හා සමඟ උන් වහන්සේ වෙත අවුත්, දණින් වැටී, එක් වරයක් ඉල්ලුවා ය. </span></span><span class="verse v21" data-usfm="MAT.20.21"><span class="label">21</span><span class="content">උන් වහන්සේ කතා කරමින්, “ඔබ කුමක් ඉල්ලන්නෙහි දැ”යි ඇයගෙන් ඇසූ සේක. ඈ පිළිතුරු දෙමින්, “ඔබගේ රාජ්‍යයෙහි දී මේ මාගේ පුතුන් දෙදෙනාගෙන් එක් කෙනෙකු ඔබගේ දකුණු පසෙහි ද එක් කෙනෙකු වම් පසෙහි ද හිඳගැනීමට නියම කළ මැනවැ”යි කීවා ය. </span></span><span class="verse v22" data-usfm="MAT.20.22"><span class="label">22</span><span class="content">එහෙත්, ජේසුස් වහන්සේ උත්තර දෙමින්, “ඔබ ඉල්ලන්නේ කුමක් දැ යි ඔබ ම දන්නේ නැත. මා බොන්න යන දුක් වේදනා නමැති කුසලානෙන් බොන්න ඔබට හැකි දැ”යි ඇසූ සේක. “අපට හැකි ය”යි ඔව්හු පිළිතුරු දුන්හ. </span></span><span class="verse v23" data-usfm="MAT.20.23"><span class="label">23</span><span class="content">උන් වහන්සේ ඔවුන්ට කතා කොට, “සැබැවින් ඔබ මාගේ කුසලානෙන් බොන්නහු ය. එහෙත් මාගේ දකුණු පසෙහි ද වම් පසෙහි ද හිඳගන්න දීම මා සතු දෙයක් නොවේ. මාගේ පියාණන් විසින් ඒවා යම් අය සඳහා නියම කරන ලද්දේ ද ඒවා අයිති ඔවුන්ට ය”යි වදාළ සේක. </span></span><span class="verse v24" data-usfm="MAT.20.24"><span class="label">24</span><span class="content">දස දෙනා එපවත් ඇසූ විට ඒ සොහොයුරන් දෙදෙනා ගැන කෝප වූ හ.</span></span> 
     </div> 
     <div class="p"> <span class="verse v24" data-usfm="MAT.20.24"><span class="content"> </span></span><span class="verse v25" data-usfm="MAT.20.25"><span class="label">25</span><span class="content"> </span><span class="content"> එහෙත්, ජේසුස් වහන්සේ ඔවුන් තමන් වෙත කැඳවා මෙසේ වදාළ සේක: “විජාතීන්ගේ ආණ්ඩුකාරයින් ඔවුන් කෙරේ ආධිපත්‍යය පවත්වන බවත්, ඔවුන්ගේ ප්‍රධානීන් ඔවුන් කෙරේ බලය පවත්වන බවත් ඔබ දන්නහු ය. </span></span><span class="verse v26" data-usfm="MAT.20.26"><span class="label">26</span><span class="content"> එහෙත්, ඔබ අතර එසේ නොවිය යුතු යි. ඔබ අතර යමෙක් නායකයා වන්න කැමැත්තේ නම්, ඔහු ඔබේ සේවකයා වන්නේ ය. </span></span><span class="verse v27" data-usfm="MAT.20.27"><span class="label">27</span><span class="content">ඔබ අතර යමෙක් ප්‍රධානියා වන්න කැමැත්තේ නම්, ඔහු ඔබේ දාසයා වන්නේ ය. </span></span><span class="verse v28" data-usfm="MAT.20.28"><span class="label">28</span><span class="content">මනුෂ්‍ය-පුත්‍රයාණන් වැඩියේ සේවය ලබන්න නොව, සේවය කරන්නටත්, බොහෝ දෙනෙකුගේ මිදීම උදෙසා සිය දිවි පිදීමටත් ය.”</span></span> 
     </div> 
     <div class="s1"> <span class="heading"><b>අන්ධයන් දෙදෙනෙකුට පෙනීම දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 10:46-52</b></span><span class="heading"><b>;</b></span><span class="heading"><b>ලූක් 18:35-43</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="MAT.20.28"><span class="content"> </span></span><span class="verse v29" data-usfm="MAT.20.29"><span class="label">29</span><span class="content">ඔවුන් ජෙරිකෝවෙන් පිටත් ව යද්දී මහා ජනකායක් උන් වහන්සේ පසුපස්සේ ගියහ. </span></span><span class="verse v30" data-usfm="MAT.20.30"><span class="label">30</span><span class="content">පාර අද්දර හිඳගෙන උන් අන්ධයන් දෙදෙනෙක් ජේසුස් වහන්සේ ඒ අසලින් යන බව අසා, “ස්වාමීනි, දාවිත්ගේ පුත්‍රයාණෙනි, අපට අනුකම්පා කළ මැනවැ”යි මොරගැසූ හ. </span></span><span class="verse v31" data-usfm="MAT.20.31"><span class="label">31</span><span class="content">එවිට සමූහයා ඔවුන්ට නිහඬ වන ලෙස සැර කළහ. එහෙත් ඔව්හු, “ස්වාමීනි, දාවිත්ගේ පුත්‍රයාණෙනි, අපට අනුකම්පා කළ මැනව” කියා වැඩි වැඩියෙන් මොරගැසූ හ. </span></span><span class="verse v32" data-usfm="MAT.20.32"><span class="label">32</span><span class="content">ජේසුස් වහන්සේ නැවතී ඔවුන් කැඳවා, “මා ඔබට කුමක් කරදෙනවාට ඔබ කැමැති දැ”යි ඇසූ සේක. </span></span><span class="verse v33" data-usfm="MAT.20.33"><span class="label">33</span><span class="content">“ස්වාමීනි, අපට පෙනීම දුන මැනවැ”යි ඔව්හු උන් වහන්සේට කී හ. </span></span><span class="verse v34" data-usfm="MAT.20.34"><span class="label">34</span><span class="content">ජේසුස් වහන්සේ ඔවුන්ට අනුකම්පා කර, ඔවුන්ගේ ඇස් ස්පර්ශ කළ සේක. එකෙණෙහි ම ඔව්හු පෙනීම ලැබ උන් වහන්සේ පසුපස්සේ ගියහ.</span></span> 
     </div> 
    </div> 
   </div> 
  </div>
 </body>
</html>