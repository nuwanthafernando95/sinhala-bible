<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch9" data-usfm="MAT.9">  
     <div class="s1"> <span class="heading"><b>අංසබාග රෝගියෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 2:1-12</b></span><span class="heading"><b>;</b></span><span class="heading"><b>ලූක් 5:17-26</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.9.1"><span class="label">1</span><span class="content">ජේසුස් වහන්සේ ඔරුවට නැඟී, එගොඩ වී, සිය නුවරට පැමිණි සේක. </span></span><span class="verse v2" data-usfm="MAT.9.2"><span class="label">2</span><span class="content">එවිට, අංසබාග රෝගියෙක් උන් වහන්සේ ළඟට යහනක තබා ගෙනෙන ලද්දේ ය. උන් වහන්සේ ඔවුන්ගේ ඇදහිල්ල දැක, “පුත්‍රය, ධෛර්යවත් වන්න; ඔබේ පව් කමා කරන ලද්දේ ය”යි අංසබාග රෝගියාට වදාළ සේක. </span></span><span class="verse v3" data-usfm="MAT.9.3"><span class="label">3</span><span class="content">එකල විනයධරයන්ගෙන් ඇතැමෙක්, “මොහු දෙවියන් වහන්සේට අපහාස කරන්නේ ය”යි තමන්ට ම කියාගත්හ. </span></span><span class="verse v4" data-usfm="MAT.9.4"><span class="label">4</span><span class="content">ජේසුස් වහන්සේ ඔවුන්ගේ සිතුවිලි දැන, “කුමක් නිසා නපුරු දේ සිතන්නහු ද? </span></span><span class="verse v5" data-usfm="MAT.9.5"><span class="label">5</span><span class="content">වඩා පහසු කුමක් ද? ‘ඔබේ පව් කමා කරන ලදැ’යි කීම ද? නැතහොත්, ‘නැඟිට ඇවිදින්නැ’යි කීම ද? </span></span><span class="verse v6" data-usfm="MAT.9.6"><span class="label">6</span><span class="content">එහෙත්, පොළොවෙහි දී පව් කමා කිරීමේ බලය මනුෂ්‍ය-පුත්‍රයාණන්ට තිබෙන බව ඔබට පෙන්වා දෙමි”යි කියමින්, “නැඟිට ඔබේ යහන රැගෙන ගෙදර යන්නැ”යි අංසබාග රෝගියාට වදාළ සේක. </span></span><span class="verse v7" data-usfm="MAT.9.7"><span class="label">7</span><span class="content">එවිට ඔහු නැඟිට ගෙදර ගියේ ය. </span></span><span class="verse v8" data-usfm="MAT.9.8"><span class="label">8</span><span class="content">සමූහයා ඒ දැක බිය වී, එබඳු බලය මිනිසුන්ට දුන් දෙවියන් වහන්සේට ප්‍රශංසා කළහ.</span></span> 
     </div> 
     <div class="s1"> <span class="heading"><b>මතෙව් කැඳවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 2:13-17</b></span><span class="heading"><b>;</b></span><span class="heading"><b>ලූක් 5:27-32</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="MAT.9.8"><span class="content"> </span></span><span class="verse v9" data-usfm="MAT.9.9"><span class="label">9</span><span class="content">ජේසුස් වහන්සේ එතැනින් යද්දී රේගු පොළේ හුන් මතෙව් නම් මිනිසෙකු දැක, “මා අනුව එන්නැ”යි ඔහුට වදාළ සේක. ඔහු නැඟිට උන් වහන්සේ අනුව ගියේ ය.</span></span> 
     </div> 
     <div class="p"> <span class="verse v9" data-usfm="MAT.9.9"><span class="content"> </span></span><span class="verse v10" data-usfm="MAT.9.10"><span class="label">10</span><span class="content"> </span><span class="content">තවද, ජේසුස් වහන්සේ ඔහුගේ නිවෙසහි වැඩහුන් කල, බොහෝ අයකැමියෝ ද පව්කාරයෝ ද අවුත් උන් වහන්සේ සහ ශ්‍රාවකයන් සමඟ හිඳගත්හ. </span></span><span class="verse v11" data-usfm="MAT.9.11"><span class="label">11</span><span class="content">පරිසිවරු ඒ දැක, “ඔබේ ඇදුරු තුමා අයකැමියන් ද පව්කාරයන් ද සමඟ කෑම කන්නේ මන්දැ”යි උන් වහන්සේගේ ශ්‍රාවකයන්ගෙන් ඇසූ හ. </span></span><span class="verse v12" data-usfm="MAT.9.12"><span class="label">12</span><span class="content">උන් වහන්සේ ඒ අසා ඔවුන්ට කතා කොට, “රෝගීන්ට මිස නිරෝගීන්ට වෙදෙකුගෙන් වැඩක් නැත. </span></span><span class="verse v13" data-usfm="MAT.9.13"><span class="label">13</span><span class="content">‘මම යාග පූජාවට නොව, දයාවට කැමැත්තෙමි’යි යන කීමේ අර්ථය ඔබ ගොස් තේරුම්ගන්න. මා ආයේ දමිටුන් නොව පවිටුන් කැඳවීමට ය”යි වදාළ සේක.</span></span> 
     </div> 
     <div class="s1"> <span class="heading"><b>උපවාස ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 2:18-22</b></span><span class="heading"><b>;</b></span><span class="heading"><b>ලූක් 5:33-39</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MAT.9.13"><span class="content"> </span></span><span class="verse v14" data-usfm="MAT.9.14"><span class="label">14</span><span class="content">එකල ජොහන්ගේ ගෝලයෝ උන් වහන්සේ වෙත අවුත්, “පරිසිවරුත්, අපිත් නිතර උපවාස කරමු. එහෙත්, ඔබේ ශ්‍රාවකයන් උපවාස නොකරන්නේ මන්දැ”යි ඇසූ හ. </span></span><span class="verse v15" data-usfm="MAT.9.15"><span class="label">15</span><span class="content">ජේසුස් වහන්සේ ඔවුන්ට කතා කොට මෙසේ වදාළ සේක: “මනාලයා තමන් සමඟ සිටිය දී ඔහුගේ ඥාතිමිත්‍රාදීන්ට ශෝක විය හැකි ද? නොහැකි ය. එහෙත්, මනාලයා ඔවුන් කෙරෙන් වෙන් කරනු ලබන දවසක් පැමිණේ. ඔවුන් ඒ දවසේ දී උපවාස කරනු ඇත.</span></span> 
     </div> 
     <div class="p"> <span class="verse v15" data-usfm="MAT.9.15"><span class="content"> </span></span><span class="verse v16" data-usfm="MAT.9.16"><span class="label">16</span><span class="content">“තාන් රෙදිකඩකින් පරණ වස්ත්‍රයකට අණ්ඩයක් දමන කිසිවෙක් නැත; මන්ද, එසේ කළොත්, අණ්ඩයට ගත් රෙදි කඩින් වස්ත්‍රය ඇදී, ඉරුම වඩා ලොකු වේ. </span></span><span class="verse v17" data-usfm="MAT.9.17"><span class="label">17</span><span class="content">නව මිදියුස පරණ බඳුන්වල වත් කරන කිසිවෙක් නැත. වත් කළොත්, බඳුන පැළී, මිදියුස ඉහිරී, බඳුනුත් නාස්ති වන්නේ ය. එසේ නොව, ඔව්හු නව මිදියුස නව බඳුන්වල වත් කරති; එවිට ඒ දෙක ම ආරක්ෂා වේ.”</span></span> 
     </div> 
     <div class="s1"> <span class="heading"><b>ධර්මශාලා ප්‍රධානියාගේ දුව: සළුවට අත ගැසූ ස්ත්‍රිය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 5:21-43</b></span><span class="heading"><b>;</b></span><span class="heading"><b>ලූක් 8:40-56</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MAT.9.17"><span class="content"> </span></span><span class="verse v18" data-usfm="MAT.9.18"><span class="label">18</span><span class="content">උන් වහන්සේ මේ කරුණු කියමින් සිටිය දී එක්තරා ප්‍රධානියෙක් අවුත් උන් වහන්සේ නැමඳ, “මාගේ දුව මේ දැන් මළා ය. එහෙත්, ඔබ වහන්සේ අවුත් ඈ මත අත තැබුව මැනව; එවිට ඈ ජීවත් වනු ඇතැ”යි කී ය. </span></span><span class="verse v19" data-usfm="MAT.9.19"><span class="label">19</span><span class="content">ජේසුස් වහන්සේ නැඟිට ඔහු පසුපස්සේ ගිය සේක, උන් වහන්සේගේ ශ්‍රාවකයෝ ද එසේ ම කළහ.</span></span> 
     </div> 
     <div class="p"> <span class="verse v19" data-usfm="MAT.9.19"><span class="content"> </span></span><span class="verse v20" data-usfm="MAT.9.20"><span class="label">20</span><span class="content">එවිට දොළොස් වසක් මහ ලේ රෝගයෙන් පෙළුණු ස්ත්‍රියක් උන් වහන්සේ පසුපස්සේ අවුත් උන් වහන්සේගේ සළුවේ දාවල්ලට අත තැබුවා ය. </span></span><span class="verse v21" data-usfm="MAT.9.21"><span class="label">21</span><span class="content">එසේ කෙළේ, ‘උන් වහන්සේගේ සළුවට පමණ වත් අත තැබුවහොත් මට සුවය ලැබෙනු ඇතැ’යි ඈ සිතාගත් බැවිනි. </span></span><span class="verse v22" data-usfm="MAT.9.22"><span class="label">22</span><span class="content">ජේසුස් වහන්සේ හැරී ඈ දැක, “දියණියනි, ධෛර්ය ගන්න; ඔබේ ඇදහිල්ල ඔබ සුවපත් කෙළේ යැ”යි වදාළ සේක. ඒ ස්ත්‍රිය ඒ මොහොතේ පටන් සුවපත් වූවා ය.</span></span> 
     </div> 
     <div class="p"> <span class="verse v22" data-usfm="MAT.9.22"><span class="content"> </span></span><span class="verse v23" data-usfm="MAT.9.23"><span class="label">23</span><span class="content">ජේසුස් වහන්සේ ප්‍රධානියාගේ ගෙට ඇතුළු වී, </span></span><span class="verse v24" data-usfm="MAT.9.24"><span class="label">24</span><span class="content">නළාකාරයන් ද ඝෝෂා කරමින් සිටි සමූහයා ද දැක, “අහකට යන්න; දැරිය මැරී නැත; ඈ නිදන්නී යැ”යි වදාළ සේක. එවිට ඔව්හු උන් වහන්සේට සරදම් කළහ. </span></span><span class="verse v25" data-usfm="MAT.9.25"><span class="label">25</span><span class="content">එහෙත්, සමූහයා පිට කරනු ලැබූ පසු උන් වහන්සේ ඇතුළු වී ඇගේ අත ඇල්ලූසේක. </span></span><span class="verse v26" data-usfm="MAT.9.26"><span class="label">26</span><span class="content">දැරිය නැඟිට්ටා ය. මේ සිද්ධිය පිළිබඳ පුවත මුළු රට පුරා පතළ විය.</span></span> 
     </div> 
     <div class="s1"> <span class="heading"><b>අන්ධයින් දෙදෙනෙකුට සුවය</b></span> 
     </div> 
     <div class="p"> <span class="verse v26" data-usfm="MAT.9.26"><span class="content"> </span></span><span class="verse v27" data-usfm="MAT.9.27"><span class="label">27</span><span class="content">ජේසුස් වහන්සේ එතැනින් යන කල අන්ධයෝ දෙදෙනෙක් මොරගසමින්, “දාවිත්ගේ පුත්‍රයාණෙනි, අපට අනුකම්පා කළ මැනව” කියමින් උන් වහන්සේ පසුපස ගියහ. </span></span><span class="verse v28" data-usfm="MAT.9.28"><span class="label">28</span><span class="content">උන් වහන්සේ ගෙට පැමිණි කල ඒ අන්ධයෝ උන් වහන්සේ වෙත ආහ. “මට මෙය කළ හැකි බව ඔබ විශ්වාස කරන්නහු දැ”යි ජේසුස් වහන්සේ ඔවුන්ගෙන් ඇසූ සේක. “එසේය, ස්වාමීනි”යි ඔව්හු කී හ. </span></span><span class="verse v29" data-usfm="MAT.9.29"><span class="label">29</span><span class="content">එවිට උන් වහන්සේ ඔවුන්ගේ ඇස් ස්පර්ශ කොට, “ඔබ විශ්වාස කළ ලෙස ම ඔබට වේ වා”යි වදාළ සේක. </span></span><span class="verse v30" data-usfm="MAT.9.30"><span class="label">30</span><span class="content">ඔවුන්ගේ ඇස් පෑදිණි. “කිසිවෙකුට මෙපවත් නොකියන්නැ”යි ජේසුස් වහන්සේ ඔවුන්ට තදින් අණ කළ සේක. </span></span><span class="verse v31" data-usfm="MAT.9.31"><span class="label">31</span><span class="content">එහෙත්, ඔව්හු නික්ම ගොස් උන් වහන්සේ ගැන ඒ පුවත මුළු රට පුරා පතළ කළහ.</span></span> 
     </div> 
     <div class="s1"> <span class="heading"><b>ගොළුවෙකුට සුවය</b></span> 
     </div> 
     <div class="p"> <span class="verse v31" data-usfm="MAT.9.31"><span class="content"> </span></span><span class="verse v32" data-usfm="MAT.9.32"><span class="label">32</span><span class="content">ඔවුන් පිටත් ව යද්දී දුෂ්ටාත්මාවේශ වූ ගොළුවෙක් උන් වහන්සේ වෙත ගෙනෙන ලද්දේ ය. </span></span><span class="verse v33" data-usfm="MAT.9.33"><span class="label">33</span><span class="content">දුෂ්ටාත්මය දුරු කරනු ලැබූ විට ගොළුවා කතා කරන්නට වන. එකල ජනකාය මවිත ව, “මෙවැන්නක් ඉශ්රායෙල් රටේ කිසි කලෙක දක්නට නොලැබිණි”යි කී හ. </span></span><span class="verse v34" data-usfm="MAT.9.34"><span class="label">34</span><span class="content">එහෙත් පරිසිවරු කතා කරමින්, “මොහු දුෂ්ටාත්මයන් දුරු කරන්නේ දුෂ්ටාත්මාධිපතියාගේ අනුහසින් ය”යි කී හ.</span></span> 
     </div> 
     <div class="s1"> <span class="heading"><b>මහා කාරුණිකයාණෝ</b></span> 
     </div> 
     <div class="p"> <span class="verse v34" data-usfm="MAT.9.34"><span class="content"> </span></span><span class="verse v35" data-usfm="MAT.9.35"><span class="label">35</span><span class="content"> </span><span class="content">ජේසුස් වහන්සේ ඔවුන්ගේ ධර්මශාලාවල උගන්වමින් ද, රාජ්‍යය පිළිබඳ සුබ අස්න දේශනා කරමින් ද, හැම අන්දමේ ලෙඩ රෝග සුව කරමින් ද සියලු නුවරවල හා ගම්වල සැරිසැරූ සේක.</span></span> 
     </div> 
     <div class="p"> <span class="verse v35" data-usfm="MAT.9.35"><span class="content"> </span></span><span class="verse v36" data-usfm="MAT.9.36"><span class="label">36</span><span class="content"> </span><span class="content">ජේසුස් වහන්සේ ජනකාය දැක, ඔවුන් එඬේරෙකු නැති බැටළුවන් මෙන් දුක්ගැහැට විඳිමින් විසිර ගොස් සිටි බැවින් ඔවුන්ට අනුකම්පා කළ සේක. </span></span><span class="verse v37" data-usfm="MAT.9.37"><span class="label">37</span><span class="content">එවිට උන් වහන්සේ සිය ශ්‍රාවකයන්ට කතා කොට, “අස්වැන්න බහුල ය; ගොවීහු විරල ය. </span></span><span class="verse v38" data-usfm="MAT.9.38"><span class="label">38</span><span class="content">එහෙයින් අස්වැන්න කැපීමට ගොවීන් එවන ලෙස අස්වැන්න භාර හිමියා හට අයැදින්නැ”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>