<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch27" data-usfm="MAT.27">  
     <div class="s1"> <span class="heading"><b>ජේසුස් වහන්සේ පිලාත් ඉදිරියෙහි</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:1</b></span><span class="heading"><b>;</b></span><span class="heading"><b>ලූක් 23:1-2</b></span><span class="heading"><b>;</b></span><span class="heading"><b>ජොහ 18:28-32</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.27.1"><span class="label">1</span><span class="content">පහන් වූ කල සියලු නායක පූජකවරු ද ප්‍රජා මූලිකයෝ ද ජේසුස් වහන්සේ මරණයට පත් කරන පිණිස උන් වහන්සේට විරුද්ධ ව මන්ත්‍රණය කළහ. </span></span><span class="verse v2" data-usfm="MAT.27.2"><span class="label">2</span><span class="content">ඔව්හු උන් වහන්සේට විලංගු ලා ගෙන ගොස් ආණ්ඩුකාර පිලාත්ට භාර දුන්හ.</span></span> 
     </div> 
     <div class="s1"> <span class="heading"><b>ජූදස්ගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>ක්‍රියා 1:18-19</b></span><span class="heading"><b>)</b></span> 
     </div> 
     <div class="p"> <span class="verse v2" data-usfm="MAT.27.2"><span class="content"> </span></span><span class="verse v3" data-usfm="MAT.27.3"><span class="label">3</span><span class="content"> </span><span class="content"> උන් වහන්සේ පාවා දුන් ජූදස්, උන් වහන්සේ වරදට පත් කරනු ලැබූ බව දැක, ශෝකයෙන් පෙළී, රිදී මිල තිහ නායක පූජකවරුන් ද ප්‍රජා මූලිකයන් ද වෙත ආපසු ගෙන ගොස්, </span></span><span class="verse v4" data-usfm="MAT.27.4"><span class="label">4</span><span class="content">“නිදොස් කෙනෙකු මරණයට පාවා දීමෙන් මම පව් කෙළෙමි”යි කී ය. එහෙත් ඔව්හු, “එයින් අපට කමක් නැත, ඔබ ම එය බලාගන්නැ”යි කී හ. </span></span><span class="verse v5" data-usfm="MAT.27.5"><span class="label">5</span><span class="content">එවිට ඔහු ඒ රිදී මිල ශුද්ධස්ථානයෙහි වීසි කොට දමා, නික්ම ගොස් එල්ලී මළේ ය.</span></span> 
     </div> 
     <div class="p"> <span class="verse v5" data-usfm="MAT.27.5"><span class="content"> </span></span><span class="verse v6" data-usfm="MAT.27.6"><span class="label">6</span><span class="content">නායක පූජකවරු ඒ රිදී මිල ගෙන, “මේවා ලේ-මිල බැවින් දේව මාලිගාවේ මුදල් ගබඩාවට දැමීම යුතු නැතැ”යි කී හ. </span></span><span class="verse v7" data-usfm="MAT.27.7"><span class="label">7</span><span class="content">එසේ කියා ඔව්හු මන්ත්‍රණය කොට, විජාතීන් සඳහා සුසාන භූමියක් වන පිණිස ඒ මුදලින් ‘කුඹල් කෙත’ මිල දී ගත්හ. </span></span><span class="verse v8" data-usfm="MAT.27.8"><span class="label">8</span><span class="content">එහෙයින් අද දක්වා ඒ කෙතට ‘ලේ කෙත’ යයි කියනු ලැබේ.</span></span> 
     </div> 
     <div class="p"> <span class="verse v8" data-usfm="MAT.27.8"><span class="content"> </span></span><span class="verse v9" data-usfm="MAT.27.9"><span class="label">9</span><span class="content"> </span><span class="content"> මෙසේ දිවැසිවර ජෙරමියාගේ කීමක් සැබෑ විය. එනම්: “යම් කිසි කෙනෙකුගේ වටිනාකමේ හැටියට ඉශ්රායෙල් ජනතාව අතර සම්මත ව තිබූ මිලය වන රිදී මිල තිහ, </span></span><span class="verse v10" data-usfm="MAT.27.10"><span class="label">10</span><span class="content">සමිඳාණන් වහන්සේ මට අණ දුන් පරිදි, කුඹල් කෙත සඳහා දුනිමි” යනු යි.</span></span> 
     </div> 
     <div class="s1"> <span class="heading"><b>ජේසුස් වහන්සේ පිලාත් ඉදිරියෙහි සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:2-5</b></span><span class="heading"><b>;</b></span><span class="heading"><b>ලූක් 23:3-5</b></span><span class="heading"><b>;</b></span><span class="heading"><b>ජොහ 18:33-38</b></span><span class="heading"><b>)</b></span> 
     </div> 
     <div class="p"> <span class="verse v10" data-usfm="MAT.27.10"><span class="content"> </span></span><span class="verse v11" data-usfm="MAT.27.11"><span class="label">11</span><span class="content">ජේසුස් වහන්සේ ආණ්ඩුකාරයා ඉදිරියෙහි පෙනී සිටි සේක. “ඔබ ජුදෙව්වන්ගේ රජ දැ”යි ඔහු උන් වහන්සේගෙන් ප්‍රශ්න කෙළේ ය. “එසේ කියන්නේ ඔබ ය”යි ජේසුස් වහන්සේ උත්තර දුන් සේක. </span></span><span class="verse v12" data-usfm="MAT.27.12"><span class="label">12</span><span class="content">නායක පූජකවරුන් ද ප්‍රජා මූලිකයන් ද උන් වහන්සේට වරද තැබූ විට, උන් වහන්සේ කිසි උත්තරයක් නුදුන් සේක. </span></span><span class="verse v13" data-usfm="MAT.27.13"><span class="label">13</span><span class="content">එවිට පිලාත්, “මොවුන් ඔබට විරුද්ධ ව නඟන චෝදනා ඇසෙන්නේ නැද්දැ”යි ඇසී ය. </span></span><span class="verse v14" data-usfm="MAT.27.14"><span class="label">14</span><span class="content">එහෙත්, ජේසුස් වහන්සේ එක වචනයකින් පමණ වත් උත්තර නුදුන් සේක. එබැවින් ආණ්ඩුකාරයා අතිශයින් මවිත විය.</span></span> 
     </div> 
     <div class="s1"> <span class="heading"><b>ජේසුස් වහන්සේට මරණීය දඬුවම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:6-15</b></span><span class="heading"><b>;</b></span><span class="heading"><b>ලූක් 23:13-25</b></span><span class="heading"><b>;</b></span><span class="heading"><b>ජොහ 18:39</b></span><span class="heading"><b>;</b></span><span class="heading"><b>19:16</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="MAT.27.14"><span class="content"> </span></span><span class="verse v15" data-usfm="MAT.27.15"><span class="label">15</span><span class="content">මංගල්‍යයේ දී ජනතාව ඉල්ලා සිටින සිරකරුවෙකු ආණ්ඩුකාරයා විසින් නිදහස් කර හරිනු ලැබීමේ සිරිතක් තිබිණි. </span></span><span class="verse v16" data-usfm="MAT.27.16"><span class="label">16</span><span class="content">එකල්හි ජේසුස් බරබ්බස් යයි නම් දැරූ ප්‍රසිද්ධ සිරකරුවෙක් විය. </span></span><span class="verse v17" data-usfm="MAT.27.17"><span class="label">17</span><span class="content">එහෙයින් සෙනඟ රැස් වූ විට, “මා ඔබට කවරෙකු නිදහස් කර දෙනවාට ඔබ කැමැති ද? බරබ්බස් කියන ජේසුස් ද? නැතහොත් ක්‍රිස්තුස් කියන ජේසුස් දැ”යි පිලාත් ඔවුන්ගෙන් ඇසී ය. </span></span><span class="verse v18" data-usfm="MAT.27.18"><span class="label">18</span><span class="content">එසේ ඇසුවේ, ඔවුන් ඊර්ෂ්‍යාවෙන් උන් වහන්සේ පාවා දුන් බව පිලාත් දැන සිටි හෙයිනි.</span></span> 
     </div> 
     <div class="p"> <span class="verse v18" data-usfm="MAT.27.18"><span class="content"> </span></span><span class="verse v19" data-usfm="MAT.27.19"><span class="label">19</span><span class="content">තවද, ඔහු විනිශ්චයාසනයෙහි සිටිය දී, ඔහුගේ භාර්යාව, “ඒ නිදොස් මනුෂ්‍යයාට කිසිවක් නොකරන්න. ඊයේ රෑ ඔහු නිසා මම සිහිනයකින් බොහෝ දුක් වින්දෙමි”යි පිලාත්ට කියා යැවුවා ය.</span></span> 
     </div> 
     <div class="p"> <span class="verse v19" data-usfm="MAT.27.19"><span class="content"> </span></span><span class="verse v20" data-usfm="MAT.27.20"><span class="label">20</span><span class="content">එහෙත්, නායක පූජකවරු ද ප්‍රජා මූලිකයෝ ද බරබ්බස් ම ඉල්ලන්ටත්, ජේසුස් වහන්සේ නසාලන්ටත් ජනකාය කැමැති කරවාගත්හ. </span></span><span class="verse v21" data-usfm="MAT.27.21"><span class="label">21</span><span class="content">ආණ්ඩුකාරයා ඔවුන්ට උත්තර දෙමින්, “මේ දෙදෙනාගෙන් කවරෙකු මා ඔබට නිදහස් කර දෙනවාට කැමැති දැ”යි ඔවුන්ගෙන් ඇසී ය. “බරබ්බස්” යයි ඔව්හු කී හ. </span></span><span class="verse v22" data-usfm="MAT.27.22"><span class="label">22</span><span class="content">“එසේ නම් ක්‍රිස්තුස් ය කියන ජේසුස්ට මා කුමක් කරන්න දැ”යි පිලාත් ඔවුන්ගෙන් ඇසී ය. “ඔහු කුරුසියේ ඇණ ගසන්නැ”යි සියල්ලෝ ම එක හඬින් කී හ. </span></span><span class="verse v23" data-usfm="MAT.27.23"><span class="label">23</span><span class="content">එවිට ඔහු, “මන් ද? මොහු මොන අපරාධයක් කෙළේ දැ”යි ඇසී ය. එහෙත්, “ඔහු කුරුසියෙහි ඇණ ගසන්නැ”යි ඔව්හු වැඩි වැඩියෙන් හඬ නඟමින් මොරගැසූ හ. </span></span><span class="verse v24" data-usfm="MAT.27.24"><span class="label">24</span><span class="content"> මෙසේ කෝලාහලයක් හට ගනු මිස, තමාගේ ප්‍රයත්නයෙන් වැඩක් සිදු නොවන බව දුටු පිලාත්, වතුර ගෙන, ජනකාය ඉදිරියේ අත් සෝදමින්, “මේ මනුෂ්‍යයාගේ ලේ ගැන මම නිදොස් ය. ඔබ ම වගබලා ගන්නැ”යි කී ය. </span></span><span class="verse v25" data-usfm="MAT.27.25"><span class="label">25</span><span class="content">මුළු සමූහයා උත්තර දෙමින්, “ඔහුගේ ලේවල පල විපාකය අප පිට ද අපේ දරුවන් පිට ද වේ වා”යි කී හ. </span></span><span class="verse v26" data-usfm="MAT.27.26"><span class="label">26</span><span class="content">එකල පිලාත්, ඔවුන්ට බරබ්බස් නිදහස් කර දුන්නේ ය. එහෙත්, ඔහු ජේසුස් වහන්සේට තළවා, කුරුසියෙහි ඇණ ගැසීමට භාර දුන්නේ ය.</span></span> 
     </div> 
     <div class="s1"> <span class="heading"><b>සෙබළුන්ගෙන් නිග්‍රහ</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:16-20</b></span><span class="heading"><b>;</b></span><span class="heading"><b>ජොහ 19:2-3</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="MAT.27.26"><span class="content"> </span></span><span class="verse v27" data-usfm="MAT.27.27"><span class="label">27</span><span class="content">එකල ආණ්ඩුකාරයාගේ මුරසෙබළෝ ජේසුස් වහන්සේ ප්‍රෙතෝරියම් නම් රජ වාසලට ගෙන ගොස් මුළු සේනාංකය උන් වහන්සේ වෙත රැස් කළහ. </span></span><span class="verse v28" data-usfm="MAT.27.28"><span class="label">28</span><span class="content">ඔව්හු උන් වහන්සේගේ ඇඳුම් ගලවාදමා, නීල-රක්ත සළුවක් උන් වහන්සේට ඇන්දෙව්වෝ ය. </span></span><span class="verse v29" data-usfm="MAT.27.29"><span class="label">29</span><span class="content">තවද ඔව්හු කටු ඔටුන්නක් ගොතා උන් වහන්සේගේ හිස මත තබා, බට දණ්ඩක් දකුණතට දී, උන් වහන්සේ අබිමුවෙහි දණ නමා, “ජුදෙව්වන්ගේ රජුනි, සැරදේ!” කියා උන් වහන්සේට සරදම් කළහ. </span></span><span class="verse v30" data-usfm="MAT.27.30"><span class="label">30</span><span class="content">ඔව්හු උන් වහන්සේට කෙළ ගසා, බට දණ්ඩ ගෙන, උන් වහන්සේගේ හිසට ගැසූ හ. </span></span><span class="verse v31" data-usfm="MAT.27.31"><span class="label">31</span><span class="content">මෙසේ ගැරහුම් කළ පසු ඔව්හු උන් වහන්සේට ඇන්දූ සළුව ගලවා, උන් වහන්සේගේ ම ඇඳුම් අඳවා, උන් වහන්සේ කුරුසියෙහි ඇණ ගසන පිණිස ගෙන ගියහ.</span></span> 
     </div> 
     <div class="s1"> <span class="heading"><b>කුරුසියෙහි ඇණ ගැසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:21-32</b></span><span class="heading"><b>;</b></span><span class="heading"><b>ලූක් 23:26-43</b></span><span class="heading"><b>;</b></span><span class="heading"><b>ජොහ 19:17-27</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MAT.27.31"><span class="content"> </span></span><span class="verse v32" data-usfm="MAT.27.32"><span class="label">32</span><span class="content">ඔවුන් නික්ම යද්දී සීමොන් නම් කිරේනියේ මනුෂ්‍යයෙකු සම්බ වී, උන් වහන්සේගේ කුරුසිය උසුලාගෙන යන්න ඔව්හු ඔහුට බල කළහ. </span></span><span class="verse v33" data-usfm="MAT.27.33"><span class="label">33</span><span class="content">ඔව්හු කපාල පිටිය යන අර්ථ ඇති ‘ගොල්ගොතා’ නම් ස්ථානයට පැමිණ, </span></span><span class="verse v34" data-usfm="MAT.27.34"><span class="label">34</span><span class="content"> තික්ත මිශ්‍ර කළ මුද්‍රික පානය උන් වහන්සේට බොන්න දුන්හ. උන් වහන්සේ එය දිව ගා බලා බොන්න අකමැති වූ සේක. </span></span><span class="verse v35" data-usfm="MAT.27.35"><span class="label">35</span><span class="content"> උන් වහන්සේ කුරුසියෙහි ඇණ ගැසූ පසු, ඔව්හු උන් වහන්සේගේ ඇඳුම් දාදු දමා බෙදාගත්හ. </span></span><span class="verse v36" data-usfm="MAT.27.36"><span class="label">36</span><span class="content">ඔව්හු එහි හිඳගෙන උන් වහන්සේ මුර කළහ. </span></span><span class="verse v37" data-usfm="MAT.27.37"><span class="label">37</span><span class="content">තවද, “මොහු ජුදෙව්වරුන්ගේ රජ වන ජේසුස් ය” කියා උන් වහන්සේ පිළිබඳ චෝදනා පත්‍රය ලියා උන් වහන්සේගේ හිසට ඉහළින් තැබූ හ.</span></span> 
     </div> 
     <div class="p"> <span class="verse v37" data-usfm="MAT.27.37"><span class="content"> </span></span><span class="verse v38" data-usfm="MAT.27.38"><span class="label">38</span><span class="content">එවිට සොරු දෙදෙනෙක්, එක් කෙනෙක් දකුණු පසෙහි ද එක් කෙනෙක් වම් පසෙහි ද උන් වහන්සේ හා සමඟ කුරුසියෙහි ඇණ ගසනු ලැබූ හ. </span></span><span class="verse v39" data-usfm="MAT.27.39"><span class="label">39</span><span class="content"> මඟ යන්නෝ තමන් හිස් වන වනා උන් වහන්සේට නින්දා කරමින්, </span></span><span class="verse v40" data-usfm="MAT.27.40"><span class="label">40</span><span class="content"> “දේව මාලිගාව කඩාදමා තුන් දවසකින් එය ගොඩනඟන ඔබ, ඔබ ම ගළවාගන්න; ඔබ දෙවියන් වහන්සේගේ පුත්‍රයා නම්, කුරුසියෙන් බැස එන්නැ”යි කී හ. </span></span><span class="verse v41" data-usfm="MAT.27.41"><span class="label">41</span><span class="content">එම අයුරින් නායක පූජකවරු ද විනයධරයන් හා ප්‍රජා මූලිකයන් සමඟ උන් වහන්සේට කවටකම් කොට, </span></span><span class="verse v42" data-usfm="MAT.27.42"><span class="label">42</span><span class="content">“මොහු අනුන් ගැළෙව්වේ ය; දැන් තමාට ම ගැළවෙන්ට නුපුළුවන; මොහු ඉශ්රායෙල්වරුන්ගේ රජ නොවේ ද? එසේ නම් දැන් කුරුසියෙන් බසී වා, එවිට අපි මොහු විශ්වාස කරන්නෙමු. </span></span><span class="verse v43" data-usfm="MAT.27.43"><span class="label">43</span><span class="content"> මොහු දෙවියන් වහන්සේ විශ්වාස කරන්නේ ය; උන් වහන්සේ ඔහුට කැමැති සේක් නම් දැන් ඔහු මුදා හරින සේක් වා. මන්ද, ‘මම දෙවියන් වහන්සේගේ පුත්‍රයා වෙමි’යි මොහු කීවේ ය”යි කී හ. </span></span><span class="verse v44" data-usfm="MAT.27.44"><span class="label">44</span><span class="content">උන් වහන්සේ සමඟ කුරුසියෙහි ඇණ ගසනු ලැබූ සොරු ද එසේ ම උන් වහන්සේට නින්දා කළහ.</span></span> 
     </div> 
     <div class="s1"> <span class="heading"><b>ජේසුස් වහන්සේගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:33-41</b></span><span class="heading"><b>;</b></span><span class="heading"><b>ලූක් 23:44-49</b></span><span class="heading"><b>;</b></span><span class="heading"><b>ජොහ 19:28-30</b></span><span class="heading"><b>)</b></span> 
     </div> 
     <div class="p"> <span class="verse v44" data-usfm="MAT.27.44"><span class="content"> </span></span><span class="verse v45" data-usfm="MAT.27.45"><span class="label">45</span><span class="content">මද්දහනේ සිට අපරභාග තුන දක්වා රට පුරා තද අන්ධකාරයක් පහළ විය. </span></span><span class="verse v46" data-usfm="MAT.27.46"><span class="label">46</span><span class="content"> තුනට පමණ ජේසුස් වහන්සේ, “ඒලී, ඒලී, ලාමා සබක්තානී” කියා මහහඬින් මොරගැසූ හ. එහි අර්ථය “මාගේ දෙවියනි, මාගේ දෙවියනි, ඔබ මා අත්හැරියේ මක්නිසා ද” යනු යි. </span></span><span class="verse v47" data-usfm="MAT.27.47"><span class="label">47</span><span class="content">එහි සිටියවුන්ගෙන් සමහරෙක් ඒ අසා, “මොහු එලියා අමතන්නේ ය”යි කී හ. </span></span><span class="verse v48" data-usfm="MAT.27.48"><span class="label">48</span><span class="content"> එකෙණෙහි ම ඔවුන්ගෙන් එක් කෙනෙකු දිව ගොස්, මූදු හත්තක්ගෙන ඇඹුල් මිදියුසවල පොඟවා බට දණ්ඩක ගසා, උන් වහන්සේට බොන්න දුන්නේ ය. </span></span><span class="verse v49" data-usfm="MAT.27.49"><span class="label">49</span><span class="content">සෙස්සෝ කතා කොට, “නිකම් ඉන්න, මොහු ගළවන්ට එලියා එන්නේ දැ යි බලමු”යි කී හ. </span></span><span class="verse v50" data-usfm="MAT.27.50"><span class="label">50</span><span class="content">ජේසුස් වහන්සේ යළිත් මහහඬින් හඬගා අවසන් හුස්ම හෙළූ සේක. </span></span><span class="verse v51" data-usfm="MAT.27.51"><span class="label">51</span><span class="content"> දේව මාලිගාවේ තිරය ඉහළ පටන් පහළ දක්වා දෙකඩ ව ඉරුණේ ය; පොළොව කම්පා විය; ගිරිකුළු දෙදරිණි; </span></span><span class="verse v52" data-usfm="MAT.27.52"><span class="label">52</span><span class="content">සොහොන් ගෙවල් විවර විය; දිවංගත ශුද්ධවරයෝ උත්ථාන කරනු ලැබූ හ. </span></span><span class="verse v53" data-usfm="MAT.27.53"><span class="label">53</span><span class="content">උන් වහන්සේගේ පුනරුජ්ජීවනයෙන් පසු, ඔව්හු සොහොන් ගෙවලින් නික්ම ශුද්ධ නුවරට ඇතුළු ව, බොහෝ දෙනෙකුට පෙනුණාහ. </span></span><span class="verse v54" data-usfm="MAT.27.54"><span class="label">54</span><span class="content">ශතාධිපතියා ද ඔහු සමඟ ජේසුස් වහන්සේ මුර කරමින් සිටි අය ද පොළෝකම්පාවත්, සිදු වූ දේත් දැක ඉතා බියපත් ව, “සැබැවින් ම මේ මනුෂ්‍යයා දෙවියන් වහන්සේගේ පුත්‍රයා ය”යි කී හ. </span></span><span class="verse v55" data-usfm="MAT.27.55"><span class="label">55</span><span class="content"> ගලීලයේ සිට උන් වහන්සේ කැටුව අවුත්, උන් වහන්සේට ආවතේව කළ බොහෝ කාන්තාවෝ ද එහි දුරින් සිට බලා සිටියහ. </span></span><span class="verse v56" data-usfm="MAT.27.56"><span class="label">56</span><span class="content">මග්දලායේ මරියා ද ජාකොබ්ගේ සහ ජෝසෙප්ගේ මව වූ මරියා ද සෙබදීගේ පුත්‍රයන්ගේ මව ද ඔවුන් අතර වූ හ.</span></span> 
     </div> 
     <div class="s1"> <span class="heading"><b>භූමදානය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 15:42-47</b></span><span class="heading"><b>;</b></span><span class="heading"><b>ලූක් 23:50-56</b></span><span class="heading"><b>;</b></span><span class="heading"><b>ජොහ 19:38-42</b></span><span class="heading"><b>)</b></span> 
     </div> 
     <div class="p"> <span class="verse v56" data-usfm="MAT.27.56"><span class="content"> </span></span><span class="verse v57" data-usfm="MAT.27.57"><span class="label">57</span><span class="content">සවස් වූ කල ජේසුස් වහන්සේගේ ශ්‍රාවකයෙකු ව සිටි ජෝසෙප් නම් ධනවත් මනුෂ්‍යයෙක් අරිමාතියේ සිට අවුත්, </span></span><span class="verse v58" data-usfm="MAT.27.58"><span class="label">58</span><span class="content">පිලාත් වෙත ගොස්, උන් වහන්සේගේ මෘත ශරීරය ඉල්ලී ය. එවිට පිලාත් එය භාර දෙන්න අණ කෙළේ ය. </span></span><span class="verse v59" data-usfm="MAT.27.59"><span class="label">59</span><span class="content">ජෝසෙප් ඒ මෘත ශරීරය ගෙන පිරිසිදු හණ රෙද්දකින් වෙළා, </span></span><span class="verse v60" data-usfm="MAT.27.60"><span class="label">60</span><span class="content">පර්වතයෙහි කප්පා තිබුණු තමාගේ ම අලුත් සොහොන් ගැබෙහි තබා, එහි දොරකඩට විශාල ගලක් පෙරළා තබා යන්න ගියේ ය. </span></span><span class="verse v61" data-usfm="MAT.27.61"><span class="label">61</span><span class="content">මග්දලායේ මරියා ද අනික් මරියා ද එතැන සොහොන් ගෙය ඉදිරියෙහි හිඳගෙන උන්හ.</span></span> 
     </div> 
     <div class="s1"> <span class="heading"><b>සොහොන් ගෙය මුර කිරීම</b></span> 
     </div> 
     <div class="p"> <span class="verse v61" data-usfm="MAT.27.61"><span class="content"> </span></span><span class="verse v62" data-usfm="MAT.27.62"><span class="label">62</span><span class="content">පසු දා එනම් සිකුරාදාට පසු දා, නායක පූජකවරු ද පරිසිවරු ද පිලාත් වෙත රැස් ව, </span></span><span class="verse v63" data-usfm="MAT.27.63"><span class="label">63</span><span class="content"> “ස්වාමීනි, ඒ වංචාකාරයා ජීවත් ව සිටිය දී, ‘මම තුන් දවසකට පසු මරණින් උත්ථාන වන්නෙමි’යි කී බව අපට මතක ය. </span></span><span class="verse v64" data-usfm="MAT.27.64"><span class="label">64</span><span class="content">එහෙයින් තුන් වන දවස දක්වා සොහොන් ගෙය ආරක්ෂා කරන්න අණ දුන මැනවි. නැතහොත්, සමහර විට ඔහුගේ ශ්‍රාවකයන් අවුත් ඔහු සොරාගෙන ගොස්, ‘ඔහු මරණින් උත්ථාන වී ය’යි සෙනඟට කියනු ඇත. මෙසේ අවසාන වංචාව මුල් වංචාවට වඩා මහත්වන්නේ ය”යි කී හ. </span></span><span class="verse v65" data-usfm="MAT.27.65"><span class="label">65</span><span class="content">“වුවමනා නම්, මුර කණ්ඩායමක් රැගෙන ගොස් සොහොන හැකි පමණ සුරක්ෂිත කොට තබන්නැ”යි පිලාත් ඔවුන්ට කී ය. </span></span><span class="verse v66" data-usfm="MAT.27.66"><span class="label">66</span><span class="content">ඔව්හු ගොස් සොහොන් ගල පිට මුද්‍රාව තබා, මුර කණ්ඩායම එහි සිටුවා, සොහොන් ගෙය සුරක්ෂිත කළහ.</span></span> 
     </div> 
    </div> 
   </div> 
  </div>
 </body>
</html>