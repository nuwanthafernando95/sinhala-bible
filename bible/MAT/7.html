<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch7" data-usfm="MAT.7">  
     <div class="s1"> <span class="heading"><b>අනුන් විනිශ්චය කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:37-38-41-42</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.7.1"><span class="label">1</span><span class="content">“විනිශ්චය නොකරන්න; එවිට ඔබ ද විනිශ්චය කරනු නොලබන්නෙහි ය. </span></span><span class="verse v2" data-usfm="MAT.7.2"><span class="label">2</span><span class="content"> ඔබ දෙන විනිශ්චයයෙන් ම ඔබත් විනිශ්චය කරනු ලබන්නෙහි ය. ඔබ මනින මිම්මෙන් ම ඔබටත් මැන දෙනු ලැබේ. </span></span><span class="verse v3" data-usfm="MAT.7.3"><span class="label">3</span><span class="content">ඔබේ ම ඇසේ ඇති ලී කොටය ගැන නොතකා ඔබේ සහෝදරයාගේ ඇසේ ඇති ලී කුඩ ගැන බලන්නේ මන් ද? </span></span><span class="verse v4" data-usfm="MAT.7.4"><span class="label">4</span><span class="content">නොහොත් ඔබේ ම ඇසෙහි ලී කොටය තිබිය දී, සහෝදරයාට කතා කොට, ‘ඔබේ ඇසේ තිබෙන ලී කුඩ පහ කරන්න ඉඩ දෙන්නැ’යි ඔහුට කියන්නේ කොහොම ද? </span></span><span class="verse v5" data-usfm="MAT.7.5"><span class="label">5</span><span class="content">කෛරාටිකය, පළමු කොට ඔබේ ඇසෙන් ලී කොටය පහ කරන්න; එවිට සහෝදරයාගේ ඇසෙන් ලී කුඩ පහ කරන්න ඔබට හොඳින් පෙනෙනු ඇත.</span></span> 
     </div> 
     <div class="p"> <span class="verse v5" data-usfm="MAT.7.5"><span class="content"> </span></span><span class="verse v6" data-usfm="MAT.7.6"><span class="label">6</span><span class="content">“පූජනීය දේ බල්ලන්ට නොදෙන්න. ඔබේ මුතු ඇට ඌරන් ඉදිරියෙහි නොදමන්න. එසේ කළොත්, උන් ඒවා පයින් පාගාදමා හැරී අවුත් ඔබ කැබලි කොට ඉරාදමනු ඇත.”</span></span> 
     </div> 
     <div class="s1"> <span class="heading"><b>ඉල්ලන්න, සොයන්න, තට්ටු කරන්න</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 11:9-13</b></span><span class="heading"><b>)</b></span> 
     </div> 
     <div class="p"> <span class="verse v6" data-usfm="MAT.7.6"><span class="content"> </span></span><span class="verse v7" data-usfm="MAT.7.7"><span class="label">7</span><span class="content">“ඉල්ලන්න, ඔබට දෙනු ලැබේ; සොයන්න, ඔබට සම්බ වේ; තට්ටු කරන්න, ඔබට දොර අරිනු ලැබේ. </span></span><span class="verse v8" data-usfm="MAT.7.8"><span class="label">8</span><span class="content">මන්ද, ඉල්ලන්නාට ලැබේ; සොයන්නාට සම්බ වේ; තට්ටු කරන්නාට දොර අරිනු ලැබේ. </span></span><span class="verse v9" data-usfm="MAT.7.9"><span class="label">9</span><span class="content">ඔබ අතරෙන් කවර මනුෂ්‍යයෙක් හෝ තමාගේ පුත්‍රයා පාන් ගෙඩියක් ඉල්ලුවොත් ඔහුට ගල් ගෙඩියක් දෙයි ද? </span></span><span class="verse v10" data-usfm="MAT.7.10"><span class="label">10</span><span class="content">මාළුවෙකු ඉල්ලුවොත්, සර්පයෙකු දෙයි ද? </span></span><span class="verse v11" data-usfm="MAT.7.11"><span class="label">11</span><span class="content">මෙසේ අයහපත් ඔබ, ඔබේ දරුවන්ට යහපත් දේ දෙන්න දන්නහු නම්, ස්වර්ගයෙහි සිටින, ඔබේ පියාණන් වහන්සේ තමන්ගෙන් ඉල්ලන්නන්ට යහපත් දේ ඊටත් වැඩියෙන් නොදෙන සේක් ද?”</span></span> 
     </div> 
     <div class="s1"> <span class="heading"><b>රන් අණ</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:31</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="MAT.7.11"><span class="content"> </span></span><span class="verse v12" data-usfm="MAT.7.12"><span class="label">12</span><span class="content"> </span><span class="content">“අනුන් ඔබට යමක් කරනවාට ඔබ කැමැති ද, ඔබත් ඒ දේ ම ඔවුන්ටත් කරන්න. ව්‍යවස්ථාවලියේ හා දිවැසාවලියේ හරය එය වේ.”</span></span> 
     </div> 
     <div class="s1"> <span class="heading"><b>පටු දොරටුව</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 13:24</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MAT.7.12"><span class="content"> </span></span><span class="verse v13" data-usfm="MAT.7.13"><span class="label">13</span><span class="content">“පටු දොරටුවෙන් ඇතුළු වන්න. විනාශයට යන දොරටුව විශාල ය, පාරත් පළල් ය. එයින් ඇතුළු වන්නෝ ද බොහෝ ය. </span></span><span class="verse v14" data-usfm="MAT.7.14"><span class="label">14</span><span class="content">එහෙත්, ජීවනයට යන දොරටුව පටු ය; පාර ද අවහිර ය; එය සොයාගන්නෝ ස්වල්ප දෙනෙක් පමණකි.”</span></span> 
     </div> 
     <div class="s1"> <span class="heading"><b>පලවලින් ගස හැඳින්වේ</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:43-44</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="MAT.7.14"><span class="content"> </span></span><span class="verse v15" data-usfm="MAT.7.15"><span class="label">15</span><span class="content">“බොරු දිවැසිවරයන්ගෙන් පරෙස්සම් වන්න. පිටතින් බැටළු වෙස් ගෙන පැමිණියත්, ඔව්හු ඇතුළතින් රෞද්‍ර වෘකයෝ ය. </span></span><span class="verse v16" data-usfm="MAT.7.16"><span class="label">16</span><span class="content">ඔවුන්ගේ ක්‍රියාවලින් ඔවුන් හඳුනාගත හැකි ය. මනුෂ්‍යයෝ කටු ගස්වලින් මිදි වත්, ගොකටුවලින් අත්තික්කා වත් නෙළා ගනිත් ද? </span></span><span class="verse v17" data-usfm="MAT.7.17"><span class="label">17</span><span class="content">හොඳ ගස හොඳ පල දරයි; නරක ගස නරක පල දරයි. </span></span><span class="verse v18" data-usfm="MAT.7.18"><span class="label">18</span><span class="content">හොඳ ගසේ නරක පල වත්, නරක ගසේ හොඳ පල වත් හටගන්නේ නැත. </span></span><span class="verse v19" data-usfm="MAT.7.19"><span class="label">19</span><span class="content">හොඳ පල නොදරන සියලු ගස් කපා ගින්නට දමනු ලැබේ. </span></span><span class="verse v20" data-usfm="MAT.7.20"><span class="label">20</span><span class="content">“මෙලෙස, ඔවුන්ගේ පලවලින් නුඹලා ඔවුන් හැඳින ගන්නහු ය.”</span></span> 
     </div> 
     <div class="s1"> <span class="heading"><b>කීම සහ කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 13:25-27</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MAT.7.20"><span class="content"> </span></span><span class="verse v21" data-usfm="MAT.7.21"><span class="label">21</span><span class="content">“ස්වර්ගයෙහි වැඩ වසන මාගේ පියාණන් වහන්සේගේ කැමැත්ත ඉටු කරන අය මිස මට, ‘ස්වාමීනි, ස්වාමීනි’යි කියන සියල්ලෝ ම ස්වර්ග රාජ්‍යයට ඇතුළු නොවන්නෝ ය. </span></span><span class="verse v22" data-usfm="MAT.7.22"><span class="label">22</span><span class="content">ඒ දවසේ දී බොහෝ දෙනෙක්, ‘ස්වාමීනි, ස්වාමීනි, අපි ඔබේ නාමයෙන් දිවැස් වැකි නොකීවෙමු ද? ඔබේ නාමයෙන් දුෂ්ටාත්මයන් දුරු නොකෙළෙමු ද? ඔබේ නාමයෙන් නොයෙක් ප්‍රබල ක්‍රියා නොකෙළෙමු දැ’යි මට කියනු ඇත. </span></span><span class="verse v23" data-usfm="MAT.7.23"><span class="label">23</span><span class="content">එවිට මම, ‘කිසි කලක ඔබ නොහැඳින්නෙමි; දුදනෙනි, මා වෙතින් අහක් ව යන්නැ’යි ඔවුන්ට කියන්නෙමි.”</span></span> 
     </div> 
     <div class="s1"> <span class="heading"><b>අත්තිවාරම් දෙක</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 6:47-49</b></span><span class="heading"><b>)</b></span> 
     </div> 
     <div class="p"> <span class="verse v23" data-usfm="MAT.7.23"><span class="content"> </span></span><span class="verse v24" data-usfm="MAT.7.24"><span class="label">24</span><span class="content">“එහෙයින් යමෙක් මාගේ වචන අසා, ඒවා පිළිපදී ද, ඔහු පර්වතය මත තමාගේ ගෙය තනාගත් නැණවතෙකුට සමාන ය. </span></span><span class="verse v25" data-usfm="MAT.7.25"><span class="label">25</span><span class="content">වැසි වැස, ජලය ගලා, සුළඟ හමා ඒ ගෙට ගැසී ය, එය පර්වතය මත පිහිටි බැවින් බිඳ නොවැටිණි. </span></span><span class="verse v26" data-usfm="MAT.7.26"><span class="label">26</span><span class="content">තවද, යමෙක් මාගේ මේ වචන අසා, ඒවා නොපිළිපදී ද, ඔහු වැලි මත ගෙය තනාගත් අනුවණ මනුෂ්‍යයෙකුට සමාන ය. </span></span><span class="verse v27" data-usfm="MAT.7.27"><span class="label">27</span><span class="content">වැසි වැස, ජලය ගලා, සුළඟ හමා ඒ ගෙට ගැසී ය, එය බිඳ වැටිණි. එහි වැටීම ද භයංකර විය.”</span></span> 
     </div> 
     <div class="p"> <span class="verse v27" data-usfm="MAT.7.27"><span class="content"> </span></span><span class="verse v28" data-usfm="MAT.7.28"><span class="label">28</span><span class="content"> </span><span class="content">ජේසුස් වහන්සේ මේ වචන කියා නිම කළ කල්හි, සමූහයෝ උන් වහන්සේගේ අනුශාසනා ගැන විස්මිත වූ හ. </span></span><span class="verse v29" data-usfm="MAT.7.29"><span class="label">29</span><span class="content">මන්ද, උන් වහන්සේ ඔවුන්ගේ විනයධරයන් මෙන් නොව, ආධිපත්‍යය ඇත්තෙකු මෙන් ඔවුන්ට අනුශාසනා කළ හෙයිනි.</span></span> 
     </div> 
    </div> 
   </div> 
  </div>
 </body>
</html>