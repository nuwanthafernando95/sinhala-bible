<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch3" data-usfm="MAT.3">  
     <div class="s1"> <span class="heading"><b>ස්නාවක ජොහන්ගේ දේශනාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:1-8</b></span><span class="heading"><b>;</b></span><span class="heading"><b>ලූක් 3:1-9-15-17</b></span><span class="heading"><b>;</b></span><span class="heading"><b>ජොහ 1:19-28</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.3.1"><span class="label">1</span><span class="content">ඒ දවස්වල දී ස්නාවක ජොහන් අවුත්, ජුදයේ පාළුකරයෙහි දේශනා කරමින්, </span></span><span class="verse v2" data-usfm="MAT.3.2"><span class="label">2</span><span class="content">“පසුතැවී සිත් හරවා ගන්න; මන්ද, ස්වර්ග රාජ්‍යය ළඟ ය”යි කී ය. </span></span><span class="verse v3" data-usfm="MAT.3.3"><span class="label">3</span><span class="content">කුමක් හෙයින් ද යත්:</span></span> 
     </div> 
     <div class="q2"> <span class="verse v3" data-usfm="MAT.3.3"><span class="content">“ ‘ සමිඳුන්ගේ මාවත පිළියෙළ කරන්න;</span></span> 
     </div> 
     <div class="q2"> <span class="verse v3" data-usfm="MAT.3.3"><span class="content">එතුමන් හට ඇද නැති මාවත් සාදන්නැ’යි පාළුකරයෙහි මොරගා කියන හඬක් ය”යි,</span></span> 
     </div> 
     <div class="m"> <span class="verse v3" data-usfm="MAT.3.3"><span class="content">දිවැසිවර යෙසායා පැවසුවේ මොහු ගැන ය. </span></span><span class="verse v4" data-usfm="MAT.3.4"><span class="label">4</span><span class="content"> මෙකී ජොහන් ඔටු ලොම් වස්ත්‍රයක් ඇඳ, ඉණ වටා හම් පටියක් බැඳ සිටියේ ය. පළඟැටියන් හා වන මී ඔහුගේ ආහාරය විය. </span></span><span class="verse v5" data-usfm="MAT.3.5"><span class="label">5</span><span class="content">එකල ජෙරුසලමේ ද මුළු ජුදයේ ද ජොර්දාන් අවට මුළු පෙදෙසේ ද වැසියෝ ඔහු වෙත පැමිණ, </span></span><span class="verse v6" data-usfm="MAT.3.6"><span class="label">6</span><span class="content">පාපෝච්චාරණය කරමින්, ජොර්දාන් ගංගාවෙහි ඔහු අතින් බව්තීස්ම-ස්නාපනය</span><span class="content"> ලැබූ හ.</span></span> 
     </div> 
     <div class="p"> <span class="verse v6" data-usfm="MAT.3.6"><span class="content"> </span></span><span class="verse v7" data-usfm="MAT.3.7"><span class="label">7</span><span class="content"> </span><span class="content">එහෙත්, බව්තීස්ම-ස්නාපනය ලබන පිණිස පරිසිවරුන්ගෙන් ද සද්දුසිවරුන්ගෙන් ද බොහෝ දෙනෙකු එනු දුටු ඔහු ඔවුන්ට කතා කොට, “පොළොං වංශය, එන්න තිබෙන උදහසින් පලා යාමට ඔබට අවවාද කෙළේ කවරෙක් ද? </span></span><span class="verse v8" data-usfm="MAT.3.8"><span class="label">8</span><span class="content">එසේ නම්, ඔබ පසුතැවී සිත් හරවා ගත් බව ඔබේ හැසිරීමෙන් පෙන්වන්න. </span></span><span class="verse v9" data-usfm="MAT.3.9"><span class="label">9</span><span class="content">‘ආබ්‍රහම් අපගේ පියාණෝ ය’යි කියාගන්නට නොසිතන්න. ඒ මන්ද, මේ ගල්වලින් වුව ද ආබ්‍රහම්ට දරුපරපුරක් උපදවා දෙන්න දෙවියන් වහන්සේට පුළුවනැ යි මම ඔබට කියමි. </span></span><span class="verse v10" data-usfm="MAT.3.10"><span class="label">10</span><span class="content">තවද, දැනට ම පොරොව ගස් මුල්වලට තබා තිබේ. එබැවින් හොඳ පල නොදෙන සියලු ගස් කපා ගින්නෙහි දමනු ලැබේ. </span></span><span class="verse v11" data-usfm="MAT.3.11"><span class="label">11</span><span class="content">මම නම්, පසුතැවී සිත හරවා ගැනීමේ ලකුණක් වශයෙන් වතුරෙන් බව්තීස්ම-ස්නාපනය කරමි. එහෙත්, මට පසුව එන තැනැත්තේ මට වඩා ආනුභාසම්පන්න ය. මම උන් වහන්සේගේ පාවහන් ගෙන යාමට තරම් වත් නොවටිමි. උන් වහන්සේ ශුද්ධාත්මයාණන්ගෙන් ද ගින්නෙන් ද ඔබ බව්තීස්ම-ස්නාපනය කරන සේක. </span></span><span class="verse v12" data-usfm="MAT.3.12"><span class="label">12</span><span class="content">උන් වහන්සේගේ අතෙහි කුල්ල ඇත. උන් වහන්සේ සිය කමත හොඳ හැටි පිරිසිදු කර, ධාන්‍ය අටුවල රැස් කොට, බොල් නොනිවෙන ගින්නෙන් දවන සේකැ”යි කී ය.</span></span> 
     </div> 
     <div class="s1"> <span class="heading"><b>ජේසුස් වහන්සේගේ බව්තීස්ම-ස්නාපනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:9-11</b></span><span class="heading"><b>;</b></span><span class="heading"><b>ලූක් 3:21-22</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MAT.3.12"><span class="content"> </span></span><span class="verse v13" data-usfm="MAT.3.13"><span class="label">13</span><span class="content">එකල ජේසුස් වහන්සේ ස්නාවක ජොහන් විසින් බව්තීස්ම-ස්නාපනය කරගනු ලබන පිණිස ගලීලයේ සිට ජොර්දානට වැඩම කළ සේක. </span></span><span class="verse v14" data-usfm="MAT.3.14"><span class="label">14</span><span class="content">එහෙත්, ජොහන් උන් වහන්සේ වළක්වමින්, “ඔබෙන් බව්තීස්ම-ස්නාපනය ලැබිය යුත්තේ මම ය; එහෙත්, ඔබ මා වෙත එන සේක් දැ”යි ඇසී ය. </span></span><span class="verse v15" data-usfm="MAT.3.15"><span class="label">15</span><span class="content">ජේසුස් වහන්සේ ඔහුට උත්තර දෙමින්, “දැනට ඉඩ දෙන්න; මෙසේ දේව කැමැත්ත මුළුමනින් ඉටු කිරීම අපට සුදුසු ය”යි වදාළ සේක. එවිට ජොහන් ඊට එකඟ විය. </span></span><span class="verse v16" data-usfm="MAT.3.16"><span class="label">16</span><span class="content">ජේසුස් වහන්සේ බව්තීස්ම-ස්නාපනය ලැබ, එකෙණෙහි ම දියෙන් ගොඩ ආ සේක. එවිට ස්වර්ගය විවර විය. දෙවියන් වහන්සේගේ ආත්මයාණන් පරෙවියෙකු මෙන් බසිමින් තමන් පිට පැමිණෙනු උන් වහන්සේ දුටු සේක. </span></span><span class="verse v17" data-usfm="MAT.3.17"><span class="label">17</span><span class="content">තවද, “මොහු මාගේ ප්‍රියාදර පුත්‍රයා ය; මොහු කෙරේ මම ඉතා ප්‍රසන්න වී සිටිමි”යි ස්වර්ගයෙන් හඬක් නික්මිණි.</span></span> 
     </div> 
    </div> 
   </div> 
  </div>
 </body>
</html>