<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch25" data-usfm="MAT.25">  
     <div class="s1"> <span class="heading"><b>යුවතියන් දස දෙනා පිළිබඳ උපමාව</b></span> 
     </div> 
     <div class="p"> <span class="content"> </span><span class="verse v1" data-usfm="MAT.25.1"><span class="label">1</span><span class="content"> </span><span class="content"> “ස්වර්ග රාජ්‍යය මෙසේ උපමා කළ හැකි ය. තෙල් පහන් රැගෙන මනාලයා පෙරමඟට යුවතියෝ දස දෙනෙක් ගියෝ ය. </span></span><span class="verse v2" data-usfm="MAT.25.2"><span class="label">2</span><span class="content">ඔවුන් අතරෙන් පස් දෙනෙක් නුවණ නැති අය ය; පස් දෙනෙක් නුවණ ඇති අය ය. </span></span><span class="verse v3" data-usfm="MAT.25.3"><span class="label">3</span><span class="content">නුවණ නැති අය සිය පහන් ගෙන යද්දී ඒ සමඟ තෙල් ගෙන ගියේ නැත. </span></span><span class="verse v4" data-usfm="MAT.25.4"><span class="label">4</span><span class="content">එහෙත්, නුවණ ඇති අය සිය පහන් ගෙන යද්දී ඒ සමඟ බඳුන්හි තෙල් ගෙන ගියහ. </span></span><span class="verse v5" data-usfm="MAT.25.5"><span class="label">5</span><span class="content">මනාලයාගේ පැමිණීම පමා වූ කල ඒ සියල්ලෝ ම නිදිබර වී නිදාගත්හ.</span></span> 
     </div> 
     <div class="p"> <span class="verse v5" data-usfm="MAT.25.5"><span class="content"> </span></span><span class="verse v6" data-usfm="MAT.25.6"><span class="label">6</span><span class="content">“මධ්‍යම රාත්‍රියේ ‘අන්න, මනාලයා! ඔහු පෙරමඟට යන්නැ’යි හඬක් විය. </span></span><span class="verse v7" data-usfm="MAT.25.7"><span class="label">7</span><span class="content">එවිට ඒ සියලු යුවතියෝ නැඟිට සිය පහන්වල තිර සකස් කළහ. </span></span><span class="verse v8" data-usfm="MAT.25.8"><span class="label">8</span><span class="content">එකල නුවණ නැති අය, ‘අපේ පහන් නිවීගන යයි, ඔබගේ තෙල්වලින් ටිකක් අපට දෙන්නැ’යි නුවණ ඇති අයට කී හ. </span></span><span class="verse v9" data-usfm="MAT.25.9"><span class="label">9</span><span class="content">එහෙත්, නුවණ ඇති අය, ‘එසේ කළ නොහැක; අප දෙගොල්ලන්ට ම සෑහෙන තරම් තෙල් මෙහි නැත; එබැවින් වෙළෙඳුන් වෙත ගොස් ඔබ ම මිල දී තෙල් ගන්නැ’යි පිළිතුරු දුන්හ. </span></span><span class="verse v10" data-usfm="MAT.25.10"><span class="label">10</span><span class="content">ඔවුන් ගිය පසු මනාලයා ආවේ ය; සූදානම් ව සිටි පස් දෙනා ඔහු හා සමඟ මංගලෝත්සවයට ගියහ. ඔවුන් ඇතුළු වූ විට දොර වසන ලදී.</span></span> 
     </div> 
     <div class="p"> <span class="verse v10" data-usfm="MAT.25.10"><span class="content"> </span></span><span class="verse v11" data-usfm="MAT.25.11"><span class="label">11</span><span class="content"> </span><span class="content"> “පසුව අනිත් යුවතියෝ අවුත්, ‘ස්වාමීනි, ස්වාමීනි, අපට දොර ඇරිය මැනවැ’යි කී හ. </span></span><span class="verse v12" data-usfm="MAT.25.12"><span class="label">12</span><span class="content">එහෙත් මනාලයා ‘මම ඔබ කිසි සේත් නොහඳුනමි’යි පිළිතුරු දුන්නේ ය. </span></span><span class="verse v13" data-usfm="MAT.25.13"><span class="label">13</span><span class="content">එබැවින් දවස වත්, පැය වත් ඔබ නොදන්න නිසා අවදි ව ඉන්න.”</span></span> 
     </div> 
     <div class="s1"> <span class="heading"><b>දාසයන් තිදෙනා පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 19:11-27</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MAT.25.13"><span class="content"> </span></span><span class="verse v14" data-usfm="MAT.25.14"><span class="label">14</span><span class="content"> </span><span class="content"> “ස්වර්ග රාජ්‍යය මෙසේ උපමා කළ හැකි ය. එක් මිනිසෙක් සිය දාසයන් කැඳවා, තමා සතු දේ ඔවුන්ට භාර දී පිටරට බලා ගියේ ය. </span></span><span class="verse v15" data-usfm="MAT.25.15"><span class="label">15</span><span class="content">ඔහු එකිනෙකාගේ හැකියාව අනුව, එක් කෙනෙකුට රිදී කාසි පන්දාහක් ද තව කෙනෙකුට දෙදාහක් ද, තව කෙනෙකුට එක් දාහක් ද බැගින් දී, තමා යන ගමන ගියේ ය. </span></span><span class="verse v16" data-usfm="MAT.25.16"><span class="label">16</span><span class="content">රිදී කාසි පන්දාහ ලැබූ තැනැත්තේ වහා ම ගොස් එයින් වෙළෙඳාම් කොට තවත් රිදී කාසි පන්දාහක් උපදවා ගත්තේ ය. </span></span><span class="verse v17" data-usfm="MAT.25.17"><span class="label">17</span><span class="content">එලෙස ම රිදී දෙදාහ ලැබූ තැනැත්තේ ද තවත් දෙදාහක් උපදවා ගත්තේ ය. </span></span><span class="verse v18" data-usfm="MAT.25.18"><span class="label">18</span><span class="content">එහෙත් දාහක් ලැබූ තැනැත්තේ ගොස්, පොළොවේ වළක් හාරා, ස්වාමියාගේ මුදල සඟවා තැබී ය.</span></span> 
     </div> 
     <div class="p"> <span class="verse v18" data-usfm="MAT.25.18"><span class="content"> </span></span><span class="verse v19" data-usfm="MAT.25.19"><span class="label">19</span><span class="content">බොහෝ කලකට පසු ඒ දාසයන්ගේ ස්වාමියා අවුත් ඔවුන් සමඟ ගණන් හිලව් බැලී ය. </span></span><span class="verse v20" data-usfm="MAT.25.20"><span class="label">20</span><span class="content">රිදී කාසි පන්දාහ ලැබූ තැනැත්තේ තවත් රිදී කාසි පන්දාහක් ගෙනවුත්, ‘ස්වාමීනි, ඔබ මට රිදී කාසි පන්දාහක් භාර දුන්නෙහි ය. මෙන්න, තවත් රිදී කාසි පන්දාහක් උපදවා ගතිමි’යි කී ය. </span></span><span class="verse v21" data-usfm="MAT.25.21"><span class="label">21</span><span class="content">ඔහුගේ ස්වාමියා ඔහුට කතා කොට, ‘යහපත්, විශ්වාසී දාසය, ඉතා අගෙයි; ඔබ ස්වල්පයක් ගැන විශ්වාසී වූ බැවින් බොහෝ දේ කෙරෙහි අධිපති කරමි. ඔබ දැන් අවුත් ඔබේ ස්වාමියාගේ ප්‍රීතියට සහභාගි වන්නැ’යි කී ය. </span></span><span class="verse v22" data-usfm="MAT.25.22"><span class="label">22</span><span class="content">රිදී කාසි දෙදාහක් ලැබූ තැනැත්තේ ද අවුත්, ‘ස්වාමීනි, ඔබ රිදී කාසි දෙදාහක් මට භාර දුන්නෙහි ය; මෙන්න, තවත් රිදී කාසි දෙදාහක් උපදවා ගතිමි’යි කී ය. </span></span><span class="verse v23" data-usfm="MAT.25.23"><span class="label">23</span><span class="content">ඔහුගේ ස්වාමියා ඔහුට කතා කොට, ‘යහපත්, විශ්වාසී දාසය, ඉතා අගෙයි; ස්වල්පයක් ගැන ඔබ විශ්වාසී වූ බැවින් බොහෝ දේ කෙරෙහි ඔබ අධිපති කරමි. ඔබ දැන් අවුත් ඔබේ ස්වාමියාගේ ප්‍රීතියට සහභාගි වන්නැ’යි කී ය. </span></span><span class="verse v24" data-usfm="MAT.25.24"><span class="label">24</span><span class="content">ඉන්පසු රිදී කාසි එක් දහක් ලැබූ තැනැත්තේ ද අවුත්, ‘ස්වාමීනි, ඔබ නොවපුළ තැනින් කපන, වගා නොකළ තැනින් පල රැස් කරන, තදහිතක් ඇති මනුෂ්‍යයෙකු බව දැනගතිමි. </span></span><span class="verse v25" data-usfm="MAT.25.25"><span class="label">25</span><span class="content">එබැවින් මම බියෙන් ගොස් ඔබගේ රිදී කාසි පොළොවේ වළක සඟවා තැබීමි. මෙන්න, ඔබ සතුදේ’යි කී ය. </span></span><span class="verse v26" data-usfm="MAT.25.26"><span class="label">26</span><span class="content">ඔහුගේ ස්වාමියා ඔහුට උත්තර දෙමින්, ‘කම්මැලි කපටි දාසය, මා නොවපුළ තැනින් කපාගන්නා බවත්, වගා නොකළ තැනින් පල රැස් කරගන්න, බවත් ඔබ දැන සිටියෙහි ද! </span></span><span class="verse v27" data-usfm="MAT.25.27"><span class="label">27</span><span class="content">එසේ නම්, මාගේ මුදල බැංකුවේ තැන්පත් කළ යුතු ව තිබුණේ ය. එසේ කෙළේ නම්, මා ආ විට මගේ මුදල පොළියත් සමඟ ලබාගන්න පුළුවන්කම තිබිණි. </span></span><span class="verse v28" data-usfm="MAT.25.28"><span class="label">28</span><span class="content">එබැවින් ඒ රිදී කාසි ඔහුගෙන් ගෙන රිදී කාසි පන්දාහ ඇති තැනැත්තාට දෙන්න. </span></span><span class="verse v29" data-usfm="MAT.25.29"><span class="label">29</span><span class="content"> යමක් ඇති තැනැත්තාට දෙනු ලැබේ; ඔහුට පමණටත් වඩා ලැබේ. යමක් නැති තැනැත්තාගෙන් ඔහුට ඇති ටිකත් ගනු ලැබේ. </span></span><span class="verse v30" data-usfm="MAT.25.30"><span class="label">30</span><span class="content"> මේ පලක් නැති දාසයා පිටත අන්ධකාරයට නෙරපාදමන්න. එහි දී වැලපීමත් දත්මිටි කෑමත් වන්නේ ය’යි කියනු ඇත.”</span></span> 
     </div> 
     <div class="s1"> <span class="heading"><b>ජාතීන්ගේ විනිශ්චය දවස</b></span> 
     </div> 
     <div class="p"> <span class="verse v30" data-usfm="MAT.25.30"><span class="content"> </span></span><span class="verse v31" data-usfm="MAT.25.31"><span class="label">31</span><span class="content"> </span><span class="content"> “මනුෂ්‍ය-පුත්‍රයාණන් සියලු දේව දූතයන් පිරිවරාගෙන තේජශ්‍රීයෙන් පැමිණෙන කල, එතුමාණෝ තමන්ගේ මහිමාන්විත සිංහාසනයේ වැඩහිඳින සේක. </span></span><span class="verse v32" data-usfm="MAT.25.32"><span class="label">32</span><span class="content">එවිට සියලු ජාතීහු උන් වහන්සේ අබිමුවෙහි රැස් කරනු ලබන්නෝ ය. එඬේරෙකු, එළුවන්ගෙන් බැටළුවන් වෙන් කරන්නාක් මෙන් උන් වහන්සේ ද ඔවුන් වෙන් කොට, </span></span><span class="verse v33" data-usfm="MAT.25.33"><span class="label">33</span><span class="content">බැටළුවන් සිය දකුණු පැත්තෙහි ද එළුවන් වම් පැත්තෙහි ද සිටුවන සේක. </span></span><span class="verse v34" data-usfm="MAT.25.34"><span class="label">34</span><span class="content">එවිට රජ්ජුරුවන් වහන්සේ සිය දකුණු පසෙහි සිටින්නන්ට කතා කොට, ‘මාගේ පියාණන්ගෙන් ආශීර්වාද ලද්දෙනි, එන්න, ලෝකය පටන්ගැන්මේ සිට ඔබට සූදානම් කර තිබෙන රාජ්‍යය උරුම කරගන්න. </span></span><span class="verse v35" data-usfm="MAT.25.35"><span class="label">35</span><span class="content">මන්ද, මම සාගිනි ව සිටියෙමි; ඔබ මට කන්න දුන්නහු ය. පිපාසා වී සිටියෙමි; ඔබ මට බොන්න දුන්නහු ය. ආගන්තුක ව සිටියෙමි; ඔබ මා ගෙදරට පිළිගත්තහු ය. </span></span><span class="verse v36" data-usfm="MAT.25.36"><span class="label">36</span><span class="content">වස්ත්‍ර නැති ව සිටියෙමි; ඔබ මට වස්ත්‍ර දුන්නහු ය. රෝගාතුර ව සිටියෙමි; ඔබ මා බලාගත්තහු ය. හිරගෙදර සිටියෙමි; ඔබ මා බලන්න ආවහු ය’යි වදාරන සේක. </span></span><span class="verse v37" data-usfm="MAT.25.37"><span class="label">37</span><span class="content">එකල දැහැමියන් උත්තර දෙමින්, ‘ස්වාමීනි, කවර කලෙක ඔබ වහන්සේ සාගිනි ව සිටිය දී අපි ඔබට කෑම දුනිමු ද? පිපාසා වී සිටිය දී බොන්න දුනිමු ද? </span></span><span class="verse v38" data-usfm="MAT.25.38"><span class="label">38</span><span class="content">කවර කලෙක ඔබ වහන්සේ ආගන්තුක ව සිටිය දී ඔබ ගෙදරට පිළිගතිමු ද? නොහොත් වස්ත්‍ර නැති ව සිටිය දී ඇඳුම් දුනිමු ද? </span></span><span class="verse v39" data-usfm="MAT.25.39"><span class="label">39</span><span class="content">කවර කලෙක ඔබ රෝගාතුර ව හෝ හිරගෙදර හෝ සිටිය දී ඔබ බලන්න ආවෙමු දැ’යි කියනු ඇත. </span></span><span class="verse v40" data-usfm="MAT.25.40"><span class="label">40</span><span class="content">එවිට රජ්ජුරුවන් වහන්සේ උත්තර දෙමින්, ‘සැබැවින් ම මම ඔබට කියමි, මාගේ මේ සහෝදරයන්ගෙන් ඉතා ම සුළු තැනැන්තාට වුව ද ඔබ එසේ කළා නම් එය කෙළේ මට යැ’යි වදාරන සේක.</span></span> 
     </div> 
     <div class="p"> <span class="verse v40" data-usfm="MAT.25.40"><span class="content"> </span></span><span class="verse v41" data-usfm="MAT.25.41"><span class="label">41</span><span class="content">“එවිට උන් වහන්සේ වම් පසෙහි සිටින්නන්ට කතා කොට, ‘සාප ලද්දෙනි, මා වෙතින් ඉවත් වී යක්ෂයාට ද ඔහුගේ දූතයන්ට ද සූදානම් කර තිබෙන සදාතන ගින්නට යන්න. </span></span><span class="verse v42" data-usfm="MAT.25.42"><span class="label">42</span><span class="content">මන්ද, මම සාගිනි ව සිටියෙමි; ඔබ මට කන්න නුදුන්නහු ය. පිපාසා වී සිටියෙමි; ඔබ මට බොන්න නුදුන්නහු ය. </span></span><span class="verse v43" data-usfm="MAT.25.43"><span class="label">43</span><span class="content">ආගන්තුක ව සිටියෙමි; ඔබ මා ගෙදරට නොපිළිගත්තහු ය. වස්ත්‍ර නැති ව සිටියෙමි; ඔබ මට වස්ත්‍ර නුදුන්නහු ය. රෝගාතුර ව සිටියෙමි; හිරගෙදර ද සිටියෙමි; ඔබ මා බලන්න ආවේ නැතැ’යි වදාරන සේක. </span></span><span class="verse v44" data-usfm="MAT.25.44"><span class="label">44</span><span class="content">එවිට ඔවුන් උත්තර දෙමින්, ‘ස්වාමීනි, කවර කලෙක ඔබ සාගිනි ව හෝ පිපාසා වී හෝ ආගන්තුක ව හෝ වස්ත්‍ර නැති ව හෝ රෝගාතුර ව හෝ හිරගෙදර හෝ සිටිනු දැක අපි ඔබ වහන්සේට උපස්ථාන නොකෙළෙමු දැ’යි අසනු ඇත. </span></span><span class="verse v45" data-usfm="MAT.25.45"><span class="label">45</span><span class="content">එවිට උන් වහන්සේ ඔවුන්ට උත්තර දෙමින්, සැබැවින් ම මම ඔබට කියමි, මොවුන්ගෙන් ඉතා ම සුළු තැනැත්තාට වුව ද එසේ නොකළා නම් එය නොකෙළේ මට ය’යි වදාරන සේක. </span></span><span class="verse v46" data-usfm="MAT.25.46"><span class="label">46</span><span class="content"> මොවුහු සදාතන දඬුවමට ද, දැහැමියෝ සදාතන ජීවනයට ද යන්නෝ ය.”</span></span> 
     </div> 
    </div> 
   </div> 
  </div>
 </body>
</html>