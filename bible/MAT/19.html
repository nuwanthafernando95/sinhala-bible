<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch19" data-usfm="MAT.19">  
     <div class="s1"> <span class="heading"><b>දික්කසාදය පිළිබඳ අනුශාසනා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 10:1-12</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.19.1"><span class="label">1</span><span class="content">තවද ජේසුස් වහන්සේ මේ වචන වදාරා නිම කොට, ගලීලයෙන් නික්ම ජොර්දානෙන් එගොඩ ජුදයේ පළාත්වලට පැමිණි සේක. </span></span><span class="verse v2" data-usfm="MAT.19.2"><span class="label">2</span><span class="content">මහා ජනකායක් උන් වහන්සේ පසුපස්සේ ගියහ. උන් වහන්සේ එහි දී ඔවුන් සුවපත් කළ සේක.</span></span> 
     </div> 
     <div class="p"> <span class="verse v2" data-usfm="MAT.19.2"><span class="content"> </span></span><span class="verse v3" data-usfm="MAT.19.3"><span class="label">3</span><span class="content">පරිසිවරු උන් වහන්සේ වෙතට පැමිණ උන් වහන්සේ වචනයකින් අල්ලාගන්නා පිණිස, “යමෙකු විසින් කුමන කරුණක් නිසා වත් සිය භාර්යාව දික්කසාද කිරීම නීතියට අනුකූල දැ”යි උන් වහන්සේගෙන් ඇසූ හ. </span></span><span class="verse v4" data-usfm="MAT.19.4"><span class="label">4</span><span class="content"> උන් වහන්සේ උත්තර දෙමින්, “පටන් ගැන්මේ සිට ම මැවුම්කාරයාණන් පිරිමි ගැහැණු වශයෙන් මනුෂ්‍ය වර්ගයා මැවූ බව ඔබ කියවා නැද් ද? </span></span><span class="verse v5" data-usfm="MAT.19.5"><span class="label">5</span><span class="content"> ඒ නිසා මිනිසෙකු තම පියා ද මව ද අත්හැර සිය භාර්යාවට ඇලුම් වන බවත්, ඒ යුවල එක් කෙනෙකු වන බවත් දෙවියන් වහන්සේ වදාළ සේක. </span></span><span class="verse v6" data-usfm="MAT.19.6"><span class="label">6</span><span class="content">මෙසේ ඔව්හු එවක් පටන් දෙදෙනෙකු නොව එක් කෙනෙක් වෙති. එබැවින් දෙවියන් වහන්සේ එක් කළ අය මනුෂ්‍යයා වෙන් නොකෙරේ වා”යි වදාළ සේක. </span></span><span class="verse v7" data-usfm="MAT.19.7"><span class="label">7</span><span class="content"> ඔව්හු කතා කොට, “එසේ වී නම් දික්කසාද සහතිකයක් දී ඇය අත් හරින්න මෝසෙස් අණ කෙළේ මන්දැ”යි උන් වහන්සේගෙන් ඇසූ හ.</span></span> 
     </div> 
     <div class="p"> <span class="verse v7" data-usfm="MAT.19.7"><span class="content"> </span></span><span class="verse v8" data-usfm="MAT.19.8"><span class="label">8</span><span class="content">උන් වහන්සේ පිළිතුරු දෙමින්, “මෝසෙස් ඔබගේ භාර්යාවන් දික්කසාද කිරීමට අවසර දුන්නේ ඔබගේ සිත් දැඩිකම නිසා ය. එහෙත්, පටන් ගැන්මේ සිට එසේ නො වී ය”යි ඔවුන්ට වදාළ සේක. </span></span><span class="verse v9" data-usfm="MAT.19.9"><span class="label">9</span><span class="content"> “තවදුරටත් මම ඔබට මෙසේ කියමි: වේශ්‍යාකම නිසා මිස තම භාර්යාව දික්කසාද කොට වෙන ස්ත්‍රියක සරණ පාවා ගන්න කවරෙක් නමුත් කාමමිථ්‍යාචාරය කරන්නේ ය; දික්කසාද කරනු ලැබූ ඒ ස්ත්‍රිය විවාහ කරගන්නා ද කාමමිථ්‍යාචාරය කරන්නේ ය.”</span></span> 
     </div> 
     <div class="p"> <span class="verse v9" data-usfm="MAT.19.9"><span class="content"> </span></span><span class="verse v10" data-usfm="MAT.19.10"><span class="label">10</span><span class="content">ශ්‍රාවකයෝ උන් වහන්සේට කතා කොට, “ස්ත්‍රිය හා පුරුෂයා අතර සම්බන්ධය මෙසේ නම්, විවාහ නොවී සිටීම වඩා හොඳ ය”යි කීහ. </span></span><span class="verse v11" data-usfm="MAT.19.11"><span class="label">11</span><span class="content">එහෙත්, උන් වහන්සේ ඔවුන්ට කතා කරමින්, “දේව වරමක් ලැබූ අයට මිස, හැම දෙනාට ම මේ ප්‍රතිපත්තිය පිළිපැදිය නොහැකි ය. </span></span><span class="verse v12" data-usfm="MAT.19.12"><span class="label">12</span><span class="content">මන්ද, උත්පත්තියෙන් ම විවාහ විය නොහැකි අය සිටිති; මනුෂ්‍ය බලපෑම නිසා විවාහ විය නොහැකි අය ද සිටිති; ස්වර්ග රාජ්‍යය අරභයා සිය කැමැත්තෙන් ම විවාහ නොවන අයත් සිටිති. මේ තත්ත්වය පිළිගන්න හැකි තැනැත්තේ පිළිගනී වා”යි වදාළ සේක.</span></span> 
     </div> 
     <div class="s1"> <span class="heading"><b>ළදරුවන්ට ආශීර්වාද කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 10:13-16</b></span><span class="heading"><b>;</b></span><span class="heading"><b>ලූක් 18:15-17</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="MAT.19.12"><span class="content"> </span></span><span class="verse v13" data-usfm="MAT.19.13"><span class="label">13</span><span class="content">එකල උන් වහන්සේගේ අත් ළදරුවන් පිට තබා යාච්ඤා කරන පිණිස, සමහරු උන් වහන්සේ වෙතට ඔවුන් ගෙනාහ. ශ්‍රාවකයෝ ඔවුන්ට තරවටු කළහ. </span></span><span class="verse v14" data-usfm="MAT.19.14"><span class="label">14</span><span class="content">එහෙත්, ජේසුස් වහන්සේ කතා කොට, “ළදරුවන්ට මා වෙත එන්න ඉඩ හරින්න; ඔවුන් නොවළක්වන්න; මන්ද, ස්වර්ග රාජ්‍යය මෙවැන්නන්ගේ ය”යි වදාළ සේක. </span></span><span class="verse v15" data-usfm="MAT.19.15"><span class="label">15</span><span class="content">උන් වහන්සේ ඔවුන් පිට අත් තබා එතැනින් නික්ම ගිය සේක.</span></span> 
     </div> 
     <div class="s1"> <span class="heading"><b>පොහොසත් තරුණයා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 10:17-31</b></span><span class="heading"><b>;</b></span><span class="heading"><b>ලූක් 18:18-30</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="MAT.19.15"><span class="content"> </span></span><span class="verse v16" data-usfm="MAT.19.16"><span class="label">16</span><span class="content">වරක් එක් මිනිසෙක් උන් වහන්සේ වෙත අවුත්, “ගුරුදේවයෙනි, සදාතන ජීවනය ලබනු වස්, මා කුමන යහපතක් කළ යුතු දැ”යි උන් වහන්සේගෙන් ඇසී ය. </span></span><span class="verse v17" data-usfm="MAT.19.17"><span class="label">17</span><span class="content">උන් වහන්සේ පිළිතුරු දෙමින්, “ඔබ යහපත ගැන මාගෙන් විචාරන්නේ මන් ද? යහපත් ව සිටින්නේ එක ම එක කෙනෙකි. එහෙත්, ඔබ ජීවනයට ඇතුළු වන්න කැමැත්තෙහි නම් ආඥා පිළිපදින්නැ”යි ඔහුට වදාළ සේක. </span></span><span class="verse v18" data-usfm="MAT.19.18"><span class="label">18</span><span class="content"> “කොයි ආඥා දැ”යි ඔහු උන් වහන්සේගෙන් ඇසී ය. ජේසුස් වහන්සේ පිළිතුරු දෙමින්, “මිනී නොමරන්න; කාමමිථ්‍යාචාරය නොකරන්න; සොරකම් නොකරන්න; බොරු සාක්ෂි නොකියන්න; </span></span><span class="verse v19" data-usfm="MAT.19.19"><span class="label">19</span><span class="content"> නුඹේ පියාට ද මවට ද ගෞරව කරන්න; නුඹ, නුඹට ප්‍රේම කරන්නාක් මෙන් නුඹේ අසල්වැසියාට ප්‍රේම කරන්න යන මේවා ය”යි වදාළ සේක. </span></span><span class="verse v20" data-usfm="MAT.19.20"><span class="label">20</span><span class="content">තරුණයා කතා කරමින්, “මේ සියල්ලක් ම පිළිපැදීමි; තව මට අඩු කිමෙක් දැ”යි උන් වහන්සේගෙන් ඇසී ය. </span></span><span class="verse v21" data-usfm="MAT.19.21"><span class="label">21</span><span class="content">උන් වහන්සේ පිළිතුරු දෙමින්, “ඔබ සර්ව සම්පූර්ණ වන්න කැමැත්තෙහි නම්, ගොස් ඔබ සතු සියල්ල විකුණා, දිළිඳුන්ට දෙන්න; එවිට ස්වර්ගයෙහි ඔබට සම්පත් ඇති වන්නේ ය; එන්න, ඔබ මා අනුගාමී වන්නැ”යි ඔහුට වදාළ සේක. </span></span><span class="verse v22" data-usfm="MAT.19.22"><span class="label">22</span><span class="content">එහෙත්, ඒ තරුණයා ඒ කීම අසා, දොම්නස් සිතින් යන්න ගියේ ය. මන්ද, ඔහු බොහෝ ධනසම්පත් ඇති කෙනෙකු වූ බැවිනි.</span></span> 
     </div> 
     <div class="s1"> <span class="heading"><b>පරිත්‍යාගයේ පල</b></span> 
     </div> 
     <div class="p"> <span class="verse v22" data-usfm="MAT.19.22"><span class="content"> </span></span><span class="verse v23" data-usfm="MAT.19.23"><span class="label">23</span><span class="content">එවිට ජේසුස් වහන්සේ සිය ශ්‍රාවකයන්ට කතා කොට, “සැබැවින් ම මම ඔබට කියමි. ධනපතියෙකුට දෙවියන් වහන්සේගේ රාජ්‍යයට ඇතුළුවීම දුෂ්කර ය. </span></span><span class="verse v24" data-usfm="MAT.19.24"><span class="label">24</span><span class="content">යළිත් මම ඔබට කියමි, ධනපතියෙකුට දෙවියන් වහන්සේගේ රාජ්‍යයට ඇතුළු වීමට වඩා ඔටුවෙකුට ඉදිකටු මලින් රිංගා යාම පහසු ය”යි වදාළ සේක. </span></span><span class="verse v25" data-usfm="MAT.19.25"><span class="label">25</span><span class="content">ශ්‍රාවකයෝ ඒ අසා අතිශයින් මවිත වී, “එසේ නම් ගැළවීම ලැබිය හැක්කේ කවරෙකුට දැ”යි ඇසූ හ. </span></span><span class="verse v26" data-usfm="MAT.19.26"><span class="label">26</span><span class="content">ජේසුස් වහන්සේ ඔවුන් දෙස බලා, “මිනිසුන්ට නම් එසේ කළ නොහැකි ය; එහෙත් දෙවියන් වහන්සේට සියල්ල කළ හැකිය”යි වදාළ සේක.</span></span> 
     </div> 
     <div class="p"> <span class="verse v26" data-usfm="MAT.19.26"><span class="content"> </span></span><span class="verse v27" data-usfm="MAT.19.27"><span class="label">27</span><span class="content">එවිට පේදුරු කතා කරමින්, “බලන්න, අපි නම් සියල්ල අත්හැර දමා ඔබ අනුව ආවෙමු; එහෙයින් අපට කුමක් ලැබේ දැ”යි උන් වහන්සේගෙන් ඇසී ය. </span></span><span class="verse v28" data-usfm="MAT.19.28"><span class="label">28</span><span class="content"> ජේසුස් වහන්සේ ඔවුන්ට කතා කොට, මෙසේ වදාළ සේක: “සැබැවින් ම මම ඔබට කියමි, මතු ඇති වන නව යුගයේ දී මනුෂ්‍ය-පුත්‍රයාණන් මහිමාන්විත ව සිංහාසනයේ වැඩ හිඳින කල, මා අනුගාමී වූ ඔබත් ඉශ්රායෙල් ගෝත්‍ර දොළොස විනිශ්චය කරමින් සිංහාසන දොළොසක් පිට හිඳින්නහු ය. </span></span><span class="verse v29" data-usfm="MAT.19.29"><span class="label">29</span><span class="content">ඇරත් මාගේ නාමය නිසා, ගේදොර හෝ සොහොයුරන් හෝ සොහොයුරියන් හෝ පියා හෝ මව හෝ දූ පුතුන් හෝ ගම්බිම් හෝ අත්හළ කවරෙකු වුව ද, ඔහු ඒ වෙනුවට සිය ගුණයක් ලබන්නේ ය; සදාතන ජීවනය ද හිමි කරගන්නේ ය. </span></span><span class="verse v30" data-usfm="MAT.19.30"><span class="label">30</span><span class="content"> එහෙත් ප්‍රථමයෝ බොහෝ දෙනෙක් අන්තිමයෝ ද අන්තිමයෝ ප්‍රථමයෝ ද වන්නෝ ය.”</span></span> 
     </div> 
    </div> 
   </div> 
  </div>
 </body>
</html>