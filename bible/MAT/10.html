<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch10" data-usfm="MAT.10">  
     <div class="s1"> <span class="heading"><b>දොළොස් දෙනාගේ ධර්මදූත මෙහෙය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 3:13-19</b></span><span class="heading"><b>;</b></span><span class="heading"><b>ලූක් 6:12-16</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.10.1"><span class="label">1</span><span class="content">ජේසුස් වහන්සේ සිය ශ්‍රාවකයන් දොළොස් දෙනා තමන් වෙත කැඳවා, අශුද්ධාත්මයන් දුරු කරන පිණිස ද සියලු ආකාර ලෙඩ රෝග සුව කරන පිණිස ද ඔවුන්ට බලය පවරා දුන් සේක.</span></span> 
     </div> 
     <div class="p"> <span class="verse v1" data-usfm="MAT.10.1"><span class="content"> </span></span><span class="verse v2" data-usfm="MAT.10.2"><span class="label">2</span><span class="content">ප්‍රේරිතයන් දොළොස් දෙනාගේ නම් මෙසේ ය: පළමු ව පේදුරු නම් ලත් සීමොන් සහ ඔහුගේ සොහොයුරු ඇන්ඩෘ ය; සෙබදීගේ පුත් ජාකොබ් සහ ඔහුගේ සොහොයුරු ජොහන් ය; </span></span><span class="verse v3" data-usfm="MAT.10.3"><span class="label">3</span><span class="content">පිලිප් සහ බර්තොලමේව් ය; තෝමස් සහ අයකැමියා වන මතෙව් ය; අල්පෙවුස්ගේ පුත් ජාකොබ් සහ තද්දෙවුස් ය; </span></span><span class="verse v4" data-usfm="MAT.10.4"><span class="label">4</span><span class="content">අන්ත ජාතිවාදී සීමොන් සහ උන් වහන්සේ පාවා දුන් ජූදස් ඉස්කාරියොත් යන මොවුහු ය.</span></span> 
     </div> 
     <div class="s1"> <span class="heading"><b>ධර්මදූත සේවාව</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 6:7-13</b></span><span class="heading"><b>;</b></span><span class="heading"><b>ලූක් 9:1-6</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="MAT.10.4"><span class="content"> </span></span><span class="verse v5" data-usfm="MAT.10.5"><span class="label">5</span><span class="content">ජේසුස් වහන්සේ මෙකී දොළොස් දෙනා යවමින් ඔවුන්ට මෙසේ අණ දුන් සේක: “විජාතීන්ගේ මාවතකට පා නොතබන්න; සමාරියයන්ගේ නුවරකට ඇතුළු නොවන්න; </span></span><span class="verse v6" data-usfm="MAT.10.6"><span class="label">6</span><span class="content">ඉශ්රායෙල් වංශයේ නැති වූ බැටළුවන් වෙතට යන්න. </span></span><span class="verse v7" data-usfm="MAT.10.7"><span class="label">7</span><span class="content">එසේ ගොස්, ‘ස්වර්ග රාජ්‍යය ළං වී ඇතැ’යි දේශනා කරන්න. </span></span><span class="verse v8" data-usfm="MAT.10.8"><span class="label">8</span><span class="content">රෝගීන් සුව කරන්න, මළවුන් නැඟුටුවන්න, ලාදුරු රෝගීන් පවිත්‍ර කරන්න. දුෂ්ටාත්මයන් දුරු කරන්න. ඔබ නොමිලයේ ලැබුවහු ය, නොමිලයේ දෙන්න. </span></span><span class="verse v9" data-usfm="MAT.10.9"><span class="label">9</span><span class="content">ඔබේ පසුම්බිවල රන් හෝ රිදී හෝ තඹ කාසි හෝ ගෙන නොයන්න. </span></span><span class="verse v10" data-usfm="MAT.10.10"><span class="label">10</span><span class="content">ගමන් මල්ලක් වත්, කමිස දෙකක් වත්, වහන් සඟලක් වත්, සැරයටියක් වත් සපයා නොගන්න. මන්ද, සේවකයාට අවශ්‍ය දේ ඔහු ලැබිය යුතු ය. </span></span><span class="verse v11" data-usfm="MAT.10.11"><span class="label">11</span><span class="content">ඔබ කවර නුවරකට හෝ ගමකට හෝ ඇතුළු වූ කල ඔබ පිළිගන්නට සතුටු කෙනෙකු සොයාගෙන, ඉන් නික්ම යන තුරු එහි ම නැවතී ඉන්න. </span></span><span class="verse v12" data-usfm="MAT.10.12"><span class="label">12</span><span class="content">ගෙදරකට ඇතුළු වන විට එයට සුබ පතන්න. </span></span><span class="verse v13" data-usfm="MAT.10.13"><span class="label">13</span><span class="content">ගෙයි වැසියෝ සුදුසු අය නම්, ඔබේ ඒ සුබ පැතුම ඔවුන් පිට පැමිණේ වා. එහෙත්, නුසුදුසු නම්, ඔබගේ ඒ සුබ පැතුම, යළි ඔබ වෙත පැමිණේ වා. </span></span><span class="verse v14" data-usfm="MAT.10.14"><span class="label">14</span><span class="content">කවරෙකු වුව ද ඔබ පිළිගන්නේ වත්, ඔබගේ වචන අසන්නේ වත් නැත් නම්, ඒ ගෙදරින් හෝ ඒ නුවරින් හෝ නික්ම යන කල ඔබේ පාදවල දූවිලි ගසාදමන්න. </span></span><span class="verse v15" data-usfm="MAT.10.15"><span class="label">15</span><span class="content">සැබැවින් ම මම ඔබට කියමි: දේව විනිශ්චය දවසේ දී ඒ නුවරට වඩා සොදොම් සහ ගොමොරා රටට සහනය ලැබෙන්නේ ය.”</span></span> 
     </div> 
     <div class="s1"> <span class="heading"><b>ඇති විය හැකි පීඩා</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 13:9-13</b></span><span class="heading"><b>;</b></span><span class="heading"><b>ලූක් 21:12-17</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="MAT.10.15"><span class="content"> </span></span><span class="verse v16" data-usfm="MAT.10.16"><span class="label">16</span><span class="content"> </span><span class="content"> “සවන් දෙන්න: මම වෘකයන් මැදට බැටළුවන් යවන්නාක් මෙන් ඔබ යවමි. එහෙයින් සර්පයන් මෙන් නැණවත් ව පරෙවියන් මෙන් අහිංසක ව සිටින්න. </span></span><span class="verse v17" data-usfm="MAT.10.17"><span class="label">17</span><span class="content">ඒ නිසා මිනිසුන්ගෙන් පරෙස්සම් වන්න. මන්ද, ඔවුන් ඔබ උසාවිවලට පාවා දී, ඔවුන්ගේ ධර්මශාලාවල දී ඔබට තළනු ඇත. </span></span><span class="verse v18" data-usfm="MAT.10.18"><span class="label">18</span><span class="content">ඔවුන්ට හා විජාතීන්ට සාක්ෂියක් පිණිස ඔබ මා නිසා ආණ්ඩුකාරයන් ද රජුන් ද ඉදිරියට ගෙනයනු ලබනු ඇත. </span></span><span class="verse v19" data-usfm="MAT.10.19"><span class="label">19</span><span class="content">එහෙත්, ඔවුන් ඔබ පාවා දෙන කල, ඔබ කතා කළ යුත්තේ කෙසේ ද, කිව යුත්තේ කුමක් දැ යි සිතමින් කරදර නොවන්න. මන්ද, ඔබ කිව යුතු දේ නියම වේලාවේ දී ම ඔබට දෙනු ලැබේ. </span></span><span class="verse v20" data-usfm="MAT.10.20"><span class="label">20</span><span class="content">කතා කරන්නේ ඔබ නොව, ඔබ තුළින් කතා කරන ඔබේ පියාණන්ගේ ආත්මයාණෝ ය.</span></span> 
     </div> 
     <div class="p"> <span class="verse v20" data-usfm="MAT.10.20"><span class="content"> </span></span><span class="verse v21" data-usfm="MAT.10.21"><span class="label">21</span><span class="content"> </span><span class="content">“තවද, සහෝදරයා තම සහෝදරයා ද පියා තම දරුවා ද මරණයට පාවා දෙන්නෝ ය. දරුවෝ ද මවුපියන්ට විරුද්ධ ව නැඟී සිට ඔවුන් මරණයට පත් කරවන්නෝ ය. </span></span><span class="verse v22" data-usfm="MAT.10.22"><span class="label">22</span><span class="content">මාගේ නාමය නිසා සියල්ලන් ඔබට වෛර කරනු ඇත. එහෙත්, අන්තිම දක්වා ස්ථීර ව සිටින්නා ගැළවෙන්නේ ය. </span></span><span class="verse v23" data-usfm="MAT.10.23"><span class="label">23</span><span class="content">ඔවුන් එක් නුවරක දී ඔබට පීඩා කළහොත්, ඊළඟ නුවරට දිව යන්න. සැබැවින් ම මම ඔබට කියමි, මනුෂ්‍ය-පුත්‍රයාණන් එන්න පෙර, ඉශ්රායෙල්හි සියලු නුවරවල සැරිසරා නිමකරන්න ඔබට නොහැකි ය.</span></span> 
     </div> 
     <div class="p"> <span class="verse v23" data-usfm="MAT.10.23"><span class="content"> </span></span><span class="verse v24" data-usfm="MAT.10.24"><span class="label">24</span><span class="content"> </span><span class="content">“ගෝලයෙක් සිය ගුරුවරයාට වඩා උසස් නොවේ. දාසයෙක් සිය ස්වාමියාට වඩා උසස් නොවේ. </span></span><span class="verse v25" data-usfm="MAT.10.25"><span class="label">25</span><span class="content">ගෝලයා සිය ගුරුවරයාට සමාන වීමෙන් ද, සේවකයා සිය ස්වාමියාට සමාන වීමෙන් ද සෑහීමට පත් විය යුතු ය. ඔව්හු ගෘහ මූලිකයාට ‘බෙල්සෙබුල්’ යයි කීවොත්, ගෙයි වැසියන්ට ඊටත් වැඩියෙන් අපහාස නොකරත් ද?”</span></span> 
     </div> 
     <div class="s1"> <span class="heading"><b>බිය විය යුතු කවරෙකුට ද?</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 12:2-7</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="MAT.10.25"><span class="content"> </span></span><span class="verse v26" data-usfm="MAT.10.26"><span class="label">26</span><span class="content"> </span><span class="content">“එබැවින් මිනිසුන්ට බිය නොවන්න. මන්ද, දැන් සැඟ වී ඇති සෑම දේ ම හෙළි කරනු ලැබේ. සෑම රහසක් ම ප්‍රකට කරනු ලැබේ. </span></span><span class="verse v27" data-usfm="MAT.10.27"><span class="label">27</span><span class="content">මා විසින් ඔබට අඳුරේ දී පවසන ලද දෙය ඔබ දවාලේ දී කියන්න. ඔබේ කනට රහසින් ඇසෙන දෙය, ගෙමුදුන්වලින් ප්‍රකාශ කරන්න. </span></span><span class="verse v28" data-usfm="MAT.10.28"><span class="label">28</span><span class="content">ශරීරය නැසුවත්, ආත්මය නසන්න නුපුළුවන් අයට බිය නොවන්න. එහෙත්, ආත්මය ද ශරීරය ද නිරයෙහි විනාශ කරන්න පුළුවන් තැනැන් වහන්සේට ම බිය වන්න. </span></span><span class="verse v29" data-usfm="MAT.10.29"><span class="label">29</span><span class="content">ගේ කුරුල්ලන් දෙදෙනෙකු තුට්ටුවකට විකුණනවා නොවේ ද? එහෙත්, එයින් එකෙක් වත් ඔබේ පියාණන් වහන්සේ නොදැනුවත් ව බිමට නොවැටෙන්නේ ය. </span></span><span class="verse v30" data-usfm="MAT.10.30"><span class="label">30</span><span class="content">ඔබේ හිසකේ සියල්ල පවා ගණන් කොට ඇත. </span></span><span class="verse v31" data-usfm="MAT.10.31"><span class="label">31</span><span class="content">එබැවින් බිය නොවන්න; ගේ කුරුල්ලන් රාශියකට වඩා ඔබ අගනේ ය.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේ පිළිගැනීම හා ප්‍රතික්ෂේප කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 12:8-9</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MAT.10.31"><span class="content"> </span></span><span class="verse v32" data-usfm="MAT.10.32"><span class="label">32</span><span class="content">යමෙක් මනුෂ්‍යයන් අබිමුවෙහි මා පිළිගත් බවට සාක්ෂි දරන්නේ ද, මමත් ස්වර්ගයෙහි සිටින මාගේ පියාණන් වහන්සේ අබිමුවෙහි ඔහු පිළිගත් බවට සාක්ෂි දරන්නෙමි. </span></span><span class="verse v33" data-usfm="MAT.10.33"><span class="label">33</span><span class="content">එහෙත්, යමෙක් මනුෂ්‍යයන් අබිමුවෙහි මා ප්‍රතික්ෂේප කරන්නේ ද, මමත් ස්වර්ගයේ වැඩ සිටින මාගේ පියාණන් වහන්සේ අබිමුවෙහි ඔහු ප්‍රතික්ෂේප කරන්නෙමි.”</span></span> 
     </div> 
     <div class="s1"> <span class="heading"><b>සාමය නොව කඩුව</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 12:51-53</b></span><span class="heading"><b>;</b></span><span class="heading"><b>14:26-27</b></span><span class="heading"><b>)</b></span> 
     </div> 
     <div class="p"> <span class="verse v33" data-usfm="MAT.10.33"><span class="content"> </span></span><span class="verse v34" data-usfm="MAT.10.34"><span class="label">34</span><span class="content">“මම මිහි පිට සාමය දෙන පිණිස ආවෙමි යි නොසිතන්න; සාමය නොව කඩුවක් දෙන පිණිස ආවෙමි. </span></span><span class="verse v35" data-usfm="MAT.10.35"><span class="label">35</span><span class="content">මන්ද, තම පුතා පියා සමඟ ද, දුව සිය මවු සමඟ ද, ලේලී සිය නැන්දම්මා සමඟ ද, භේද කරවන පිණිස ආවෙමි. </span></span><span class="verse v36" data-usfm="MAT.10.36"><span class="label">36</span><span class="content">මිනිසෙකුගේ සතුරෝ නම් ඔහුගේ ම ගෙදර වැසියෝ ය. </span></span><span class="verse v37" data-usfm="MAT.10.37"><span class="label">37</span><span class="content">මට වඩා පියාට වත්, මවුට වත් ප්‍රේම කරන්නා මට සුදුසු නො වේ. මට වඩා පුතාට වත්, දුවට වත් ප්‍රේම කරන්නා මට සුදුසු නො වේ. </span></span><span class="verse v38" data-usfm="MAT.10.38"><span class="label">38</span><span class="content">සිය කුරුසිය දරා ගෙන මා අනුගමනය නොකරන තැනැත්තා මට සුදුසු නො වේ. </span></span><span class="verse v39" data-usfm="MAT.10.39"><span class="label">39</span><span class="content">සිය දිවි රැකගන්නා එය නැති කරගනී. මා නිසා සිය දිවි නැති කරගන්නා එය රැකගනී.”</span></span> 
     </div> 
     <div class="s1"> <span class="heading"><b>ආගන්තුක සත්කාරයේ විපාක</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:41</b></span><span class="heading"><b>)</b></span> 
     </div> 
     <div class="p"> <span class="verse v39" data-usfm="MAT.10.39"><span class="content"> </span></span><span class="verse v40" data-usfm="MAT.10.40"><span class="label">40</span><span class="content"> </span><span class="content">“ඔබ පිළිගන්නා මා පිළිගන්නේ ය; මා පිළිගන්නා මා එවූ තැනැන් වහන්සේ පිළිගන්නේ ය. </span></span><span class="verse v41" data-usfm="MAT.10.41"><span class="label">41</span><span class="content">දිවැසිවරයෙකු වන නිසා දිවැසිවරයෙකු පිළිගන්නා දිවැසිවරයෙකුගේ විපාකය ලබයි; සත් පුරුෂයෙකු වන නිසා සත් පුරුෂයෙකු පිළිගන්නා සත් පුරුෂයෙකුගේ විපාකය ලබයි. </span></span><span class="verse v42" data-usfm="MAT.10.42"><span class="label">42</span><span class="content">මේ මාගේ ශ්‍රාවකයන්ගෙන් ඉතා සුළු කෙනෙකුට වුව ද ඔහු ශ්‍රාවකයෙකු වන නිසා බොන්න ඇල් වතුර කෝප්පයක් වත් යමෙක් දෙන්නේ ද, සැබැවින් ම මම ඔබට කියමි, ඔහුගේ විපාකය කිසිසේත් නැති නොවන්නේ ය.”</span></span> 
     </div> 
    </div> 
   </div> 
  </div>
 </body>
</html>