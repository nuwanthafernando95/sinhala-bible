<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch6" data-usfm="MAT.6">  
     <div class="s1"> <span class="heading"><b>දන් දීම පිළිබඳ ඉගැන්වීම්</b></span> 
     </div> 
     <div class="p"> <span class="content"> </span><span class="verse v1" data-usfm="MAT.6.1"><span class="label">1</span><span class="content"> </span><span class="content">“මිනිසුන්ට පෙනෙන පිණිස ලෝකයා ඉදිරියෙහි ඔබේ පුණ්‍ය ක්‍රියා නොකරන්න බලාගන්න. එසේ කළහොත්, ස්වර්ගයෙහි වැඩ වසන ඔබේ පියාණන් වහන්සේගෙන් කිසි විපාකයක් ඔබට නොලැබෙන්නේ ය.</span></span> 
     </div> 
     <div class="p"> <span class="verse v1" data-usfm="MAT.6.1"><span class="content"> </span></span><span class="verse v2" data-usfm="MAT.6.2"><span class="label">2</span><span class="content">“එබැවින් ඔබ දන් දෙන කල, මිනිසුන්ගෙන් ප්‍රශංසා ලබන පිණිස ධර්මශාලාවල දීත්, වීථිවල දීත් කෛරාටිකයන් කරන්නාක් මෙන් ඔබට පෙරටුවෙන් හොරණෑ නොපිඹින්න. සැබැවින් ම, මම ඔබට කියමි, ඔවුන්ගේ විපාකය ඔවුන්ට දැනට ම ලැබී ඇත. </span></span><span class="verse v3" data-usfm="MAT.6.3"><span class="label">3</span><span class="content">එහෙත්, ඔබ දන් දෙන කල, දකුණත කරන දෙය වමතට නොදැනේ වා. </span></span><span class="verse v4" data-usfm="MAT.6.4"><span class="label">4</span><span class="content">ඒ දන් දීම රහසක් ව තිබිය යුතු ය. එවිට රහසින් එය දකින ඔබේ පියාණන් වහන්සේ ඔබට පල විපාක දෙන සේක.”</span></span> 
     </div> 
     <div class="s1"> <span class="heading"><b>යාච්ඤාව පිළිබඳ ඉගැන්වීම්</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 11:2-4</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="MAT.6.4"><span class="content"> </span></span><span class="verse v5" data-usfm="MAT.6.5"><span class="label">5</span><span class="content"> </span><span class="content">“ඔබ යාච්ඤා කරන කල කෛරාටිකයන් කරන්නාක් මෙන් නොකරන්න. මිනිසුන්ට පෙනෙන පිණිස ඔව්හු ධර්මශාලාවලත්, මංසන්ධිවලත් සිටගෙන යාච්ඤා කිරීමට ප්‍රිය වෙති. සැබැවින් ම මම ඔබට කියමි, ඔවුන්ගේ විපාකය දැනට ම ඔවුන්ට ලැබී ඇත. </span></span><span class="verse v6" data-usfm="MAT.6.6"><span class="label">6</span><span class="content">එහෙත්, ඔබ යාච්ඤා කරන කල ඔබේ ම ඇතුළු කාමරයට වැද, දොර වසාගෙන, අදෘශ්‍යමාන ව වසන ඔබේ පියාණන් වහන්සේට යාච්ඤා කරන්න. එවිට රහසින් ඔබ කරන දේ දකින ඔබේ පියාණන් වහන්සේ ඔබට පල විපාක දෙන සේක.</span></span> 
     </div> 
     <div class="p"> <span class="verse v6" data-usfm="MAT.6.6"><span class="content"> </span></span><span class="verse v7" data-usfm="MAT.6.7"><span class="label">7</span><span class="content">“තවද, යාච්ඤා කිරීමේ දී විජාතීන් මෙන් දිගින් දිගට හිස් වචන නොදොඩන්න. ඔවුන් දොඩන වචන රාශිය නිසා, දෙවියන් වහන්සේ ඔවුන්ට කන් දෙනු ඇතැ යි ඔව්හු සිතති. </span></span><span class="verse v8" data-usfm="MAT.6.8"><span class="label">8</span><span class="content">ඔවුන් හා සමාන නොවන්න. ඔබ ඉල්ලන්නටත් පෙර ඔබේ වුවමනා කවරේ දැ යි පියාණන් වහන්සේ දන්නා සේක. </span></span><span class="verse v9" data-usfm="MAT.6.9"><span class="label">9</span><span class="content">එහෙයින් මෙසේ යාච්ඤා කරන්න:</span></span> 
     </div> 
     <div class="q2"> <span class="verse v9" data-usfm="MAT.6.9"><span class="content">‘ස්වර්ගයෙහි වැඩ වසන අපගේ පියාණෙනි, ඔබ වහන්සේගේ නාමයට ගෞරව වේ වා,</span></span> 
     </div> 
     <div class="q"> <span class="verse v9" data-usfm="MAT.6.9"><span class="content"> </span></span><span class="verse v10" data-usfm="MAT.6.10"><span class="label">10</span><span class="content">ඔබ වහන්සේගේ රාජ්‍යය පැමිණේ වා, ඔබ වහන්සේගේ කැමැත්ත ඉටු වේ වා, ස්වර්ගයෙහි මෙන් පොළොවෙහි ද එසේ ම වේ වා.</span></span> 
     </div> 
     <div class="q"> <span class="verse v10" data-usfm="MAT.6.10"><span class="content"> </span></span><span class="verse v11" data-usfm="MAT.6.11"><span class="label">11</span><span class="content">අපගේ දවස්පතා ආහාරය අද අපට දුන මැනව.</span></span> 
     </div> 
     <div class="q"> <span class="verse v11" data-usfm="MAT.6.11"><span class="content"> </span></span><span class="verse v12" data-usfm="MAT.6.12"><span class="label">12</span><span class="content">අපට වරද කළ අයට අප කමා කළාක් මෙන් අපේ වරදට අපට කමා වුව මැනව.</span></span> 
     </div> 
     <div class="q"> <span class="verse v12" data-usfm="MAT.6.12"><span class="content"> </span></span><span class="verse v13" data-usfm="MAT.6.13"><span class="label">13</span><span class="content">අප පරීක්ෂාවට නොපමුණුවා, නපුරාගෙන් අප මිදුව මැනව.</span></span> 
     </div> 
     <div class="p"> <span class="verse v13" data-usfm="MAT.6.13"><span class="content"> </span></span><span class="verse v14" data-usfm="MAT.6.14"><span class="label">14</span><span class="content"> </span><span class="content">“ඔබ මිනිසුන්ට ඔවුන්ගේ වරද කමා කරන්නහු නම්, ඔබේ ස්වර්ගීය පියාණන් වහන්සේ ඔබටත් කමා කරන සේක. </span></span><span class="verse v15" data-usfm="MAT.6.15"><span class="label">15</span><span class="content">එහෙත්, ඔබ මිනිසුන්ට ඔවුන්ගේ වරදට කමා නොකරන්නහු නම්, පියාණන් වහන්සේ ඔබේ වරදටත් කමා නොකරන සේක.”</span></span> 
     </div> 
     <div class="s1"> <span class="heading"><b>උපවාසය පිළිබඳ ඉගැන්වීම්</b></span> 
     </div> 
     <div class="p"> <span class="verse v15" data-usfm="MAT.6.15"><span class="content"> </span></span><span class="verse v16" data-usfm="MAT.6.16"><span class="label">16</span><span class="content">“ඔබ උපවාස කරන කල කෛරාටිකයන් මෙන් දොම්නස් මුහුණු ඇති ව නොසිටින්න. තමන් උපවාස කරන බව මිනිසුන්ට පෙනෙන පිණිස ඔව්හු මුහුණු විරූප කරගනිති. සැබැවින් ම මම ඔබට කියමි; ඔවුන්ගේ පල විපාක දැනට ම ඔවුන්ට ලැබී ඇත. </span></span><span class="verse v17" data-usfm="MAT.6.17"><span class="label">17</span><span class="content">එහෙත්, ඔබ උපවාස කරන කල, හිස තෙල් ගල්වා, මුහුණ සෝදාගන්න. </span></span><span class="verse v18" data-usfm="MAT.6.18"><span class="label">18</span><span class="content">මෙසේ, අදෘශ්‍යමාන ව වසන ඔබේ පියාණන් වහන්සේට මිස, ඔබ උපවාස කරන බව මිනිසුන්ට නොපෙනෙයි. එවිට රහසින් කරන දේ දකින ඔබේ පියාණන් වහන්සේ ඔබට පල විපාක දෙන සේක.”</span></span> 
     </div> 
     <div class="s1"> <span class="heading"><b>සග සම්පත්</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 12:33-34</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="MAT.6.18"><span class="content"> </span></span><span class="verse v19" data-usfm="MAT.6.19"><span class="label">19</span><span class="content"> </span><span class="content">“මෙලොව ඔබට වස්තු රැස්කර නොගන්න. මලකඩ ද කාවො‍් ද ඒවා කාදමති. සොරු ද උමං කැණ ඒවා සොරාගනිති. </span></span><span class="verse v20" data-usfm="MAT.6.20"><span class="label">20</span><span class="content">එහෙත්, ස්වර්ගයෙහි ඔබට වස්තු රැස්කරගන්න. එහි දී මලකඩ වත් කාවෝ වත් ඒවා නාස්ති නොකරති. සොරු ද උමං කැණ ඒවා සොරා නොගනිති. </span></span><span class="verse v21" data-usfm="MAT.6.21"><span class="label">21</span><span class="content">ඔබේ වස්තුව කොතැන ද ඔබේ සිතත් එතැන ය.”</span></span> 
     </div> 
     <div class="s1"> <span class="heading"><b>සිරුරට පහන ඇස ය</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 11:34-36</b></span><span class="heading"><b>;</b></span><span class="heading"><b>16:13</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="MAT.6.21"><span class="content"> </span></span><span class="verse v22" data-usfm="MAT.6.22"><span class="label">22</span><span class="content">“සිරුරට පහන ඇස ය. එහෙයින් ඔබේ ඇස නීරෝගි නම්, ඔබේ මුළු සිරුර ආලෝකවත් වේ. </span></span><span class="verse v23" data-usfm="MAT.6.23"><span class="label">23</span><span class="content">ඔබේ ඇස රෝගී නම්, ඔබේ මුළු සිරුර ම අඳුරු වේ. ඔබ තුළ ඇති ආලෝකය අඳුරු වී ගියහොත්, එය කෙතරම් ඝන අන්ධකාරයක් ද?</span></span> 
     </div> 
     <div class="s1"> <span class="heading"><b>දෙවිඳුන් ද? වස්තුව ද?</b></span> 
     </div> 
     <div class="p"> <span class="verse v23" data-usfm="MAT.6.23"><span class="content"> </span></span><span class="verse v24" data-usfm="MAT.6.24"><span class="label">24</span><span class="content">“ස්වාමිවරුන් දෙදෙනෙකුට මෙහෙවර කිරීමට කිසිවෙකුට නුපුළුවන. මන්ද, ඔහු එක් කෙනෙකුට වෛර බැඳ අනික් අයට ප්‍රේම වන්නේ ය. නැතහොත්, එක් කෙනෙකුට ළැදි වී, අනික් අය හෙළා දක්නේ ය. දෙවියන් වහන්සේට සහ වස්තුවට සේවය කරන්න ඔබට නොහැකි ය.”</span></span> 
     </div> 
     <div class="s1"> <span class="heading"><b>කරදර වීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 12:22-34</b></span><span class="heading"><b>)</b></span> 
     </div> 
     <div class="p"> <span class="verse v24" data-usfm="MAT.6.24"><span class="content"> </span></span><span class="verse v25" data-usfm="MAT.6.25"><span class="label">25</span><span class="content">“එහෙයින් මම ඔබට කියමි: කුමක් කමු ද, කුමක් බොමු ද කියා ජීවිතය ගැන වත්, කුමක් අඳිමු ද කියා ශරීරය ගැන වත් කරදර නොවන්න. කෑමට වඩා ජීවිතය ද, ඇඳුමට වඩා ශරීරය ද අගනේ නොවේ ද? </span></span><span class="verse v26" data-usfm="MAT.6.26"><span class="label">26</span><span class="content">අහසේ කුරුල්ලන් දෙස බලන්න. උන් වපුරන්නේ වත්, කපන්නේ වත්, අටුවල රැස්කරන්නේ වත් නැත. එහෙත්, ඔබේ ස්වර්ගීය පියාණන් වහන්සේ උන් පෝෂණය කරන සේක. ඔබ ඔවුන්ට වඩා බොහෝ වටිනවා නොවේ ද? </span></span><span class="verse v27" data-usfm="MAT.6.27"><span class="label">27</span><span class="content">කරදර වීමනේ තමාගේ ආයු</span><span class="content"> ප්‍රමාණය දික් කරගන්න ඔබ අතරෙන් කවරෙකුට පුළුවන් ද?</span></span> 
     </div> 
     <div class="p"> <span class="verse v27" data-usfm="MAT.6.27"><span class="content"> </span></span><span class="verse v28" data-usfm="MAT.6.28"><span class="label">28</span><span class="content">“ඔබ ඇඳුම් ගැන කරදර වන්නේ කුමට ද? කෙතේ මානෙල් වැඩෙන හැටි කල්පනා කරන්න; ඒවා වෙහෙසෙන්නේ වත්, නූල් කටින්නේ වත් නැත. </span></span><span class="verse v29" data-usfm="MAT.6.29"><span class="label">29</span><span class="content">එහෙත්, සියලු රාජ තේජසින් විරාජ මාන වූ සලමොන් වුව ද, මේ මල්වලින් එකක් සේ සැරසී නොසිටියේ යයි ඔබට කියමි. </span></span><span class="verse v30" data-usfm="MAT.6.30"><span class="label">30</span><span class="content">ඇදහිල්ල හීන තැනැත්තෙනි! අද තිබී හෙට උදුනේ දැවීයන කෙතේ තණ කොළ දෙවියන් වහන්සේ එසේ සරසන සේක් නම්, ඊට කොපමණ වැඩියෙන් උන් වහන්සේ ඔබ නොසරසන සේක් ද? </span></span><span class="verse v31" data-usfm="MAT.6.31"><span class="label">31</span><span class="content">එහෙයින් කුමක් කමු ද, කුමක් බොමු ද, කුමක් අඳිමු ද කියමින් කරදර නොවන්න. </span></span><span class="verse v32" data-usfm="MAT.6.32"><span class="label">32</span><span class="content">විජාතීන් සෑම විට ම සොයන්නේත් මේවා ම ය; මේවා ඔබට ඕනෑ බව ඔබේ ස්වර්ගීය පියාණන් වහන්සේ දන්නා සේක. </span></span><span class="verse v33" data-usfm="MAT.6.33"><span class="label">33</span><span class="content">එහෙත්, පළමු කොට උන් වහන්සේගේ රාජ්‍යය ද ධර්මිෂ්ඨකම ද සොයන්න; එවිට මේ සියල්ලත් ඔබට දෙනු ලැබේ. </span></span><span class="verse v34" data-usfm="MAT.6.34"><span class="label">34</span><span class="content">එබැවින් හෙට දවස ගැන කරදර නොවන්න. හෙට දවසේ කරදර හෙට දවසට සෑහේ. එක දවසක කරදරවලට තව කරදර එකතු නොකරන්න.”</span></span> 
     </div> 
    </div> 
   </div> 
  </div>
 </body>
</html>