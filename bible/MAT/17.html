<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch17" data-usfm="MAT.17">  
     <div class="s1"> <span class="heading"><b>රූප විපර්යාසය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:2-13</b></span><span class="heading"><b>;</b></span><span class="heading"><b>ලූක් 9:28-36</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.17.1"><span class="label">1</span><span class="content"> </span><span class="content"> සදවසකට පසු ජේසුස් වහන්සේ පේදුරු ද ජාකොබ් ද ඔහුගේ සහෝදර ජොහන් ද කැඳවාගෙන, වෙන් ව උස් කන්දකට වැඩිය සේක. </span></span><span class="verse v2" data-usfm="MAT.17.2"><span class="label">2</span><span class="content">උන් වහන්සේ ඔවුන් අබිමුවෙහි අන්වෙසක් වූ සේක. උන් වහන්සේගේ මුහුණ හිරු මෙන් බැබළිණි; වස්ත්‍ර ද ආලෝකය මෙන් සුදු විය. </span></span><span class="verse v3" data-usfm="MAT.17.3"><span class="label">3</span><span class="content">එකෙණෙහි ම මෝසෙස් ද එලියා ද උන් වහන්සේ සමඟ කතා කරමින් සිටිනු ඔවුන්ට පෙනිණි. </span></span><span class="verse v4" data-usfm="MAT.17.4"><span class="label">4</span><span class="content">පේදුරු ජේසුස් වහන්සේට කතා කොට, “ස්වාමීනි, අපට මෙහි සිටින්න ලැබීම වාසනාවකි; ඔබ කැමැති සේක් නම්, මණ්ඩප තුනක්, එකක් ඔබට ද එකක් මෝසෙස්ට ද එකක් එලියාට ද සාදන්නෙමි”යි කී ය. </span></span><span class="verse v5" data-usfm="MAT.17.5"><span class="label">5</span><span class="content"> ඔහු කතා කරද්දී දීප්තිමත් වලාකුළක් ඔවුන් සිසාරා, පැතිරිණි. තවද, “මේ මාගේ ප්‍රියාදර පුත්‍රයාණෝ ය; මම මොහු කෙරෙහි ඉතා ප්‍රසන්න වී සිටිමි; මොහුට සවන් දෙන්නැ”යි කියන හඬක් නික්මිණි. </span></span><span class="verse v6" data-usfm="MAT.17.6"><span class="label">6</span><span class="content">ශ්‍රාවකයෝ ඒ අසා, අතිශයින් බියපත් වී මුහුණින් වැටුණාහ. </span></span><span class="verse v7" data-usfm="MAT.17.7"><span class="label">7</span><span class="content">ජේසුස් වහන්සේ අවුත්, ඔවුන්ට අත ගසා, “නැඟිටින්න, බිය නොවන්නැ”යි වදාළ සේක. </span></span><span class="verse v8" data-usfm="MAT.17.8"><span class="label">8</span><span class="content">ඇස් ඔසවා බැලූ කල ඔව්හු ජේසුස් වහන්සේ හැර වෙන කිසිවෙකු නුදුටුවෝ ය.</span></span> 
     </div> 
     <div class="p"> <span class="verse v8" data-usfm="MAT.17.8"><span class="content"> </span></span><span class="verse v9" data-usfm="MAT.17.9"><span class="label">9</span><span class="content">ඔවුන් කන්දෙන් බැස එද්දී ජේසුස් වහන්සේ කතා කරමින්, “මනුෂ්‍ය-පුත්‍රයාණන් මළවුන් කෙරෙන් නැඟිටින තුරු මේ දර්ශනය කිසිවෙකුට නොකියන්නැ”යි ඔවුන්ට අණ කළ සේක. </span></span><span class="verse v10" data-usfm="MAT.17.10"><span class="label">10</span><span class="content"> උන් වහන්සේගේ ශ්‍රාවකයෝ කතා කොට, “එසේ නම්, එලියා පළමුවෙන් එන්න යුතු ය යි විනයධරයන් කියන්නේ මන්දැ”යි උන් වහන්සේගෙන් ඇසූ හ. </span></span><span class="verse v11" data-usfm="MAT.17.11"><span class="label">11</span><span class="content">උන් වහන්සේ උත්තර දෙමින්, “එලියා එන බව ඒකාන්ත ය. ඔහු අවුත් සියල්ල යළි පිහිටුවන්නේ ය. </span></span><span class="verse v12" data-usfm="MAT.17.12"><span class="label">12</span><span class="content"> එහෙත්, ඔබට කියමි: එලියා දැනට ම පැමිණ සිටී, ඔව්හු ඔහු නොහැඳින, තමන් රිසි දෙය ඔහුට කළහ. එලෙස ම ඔවුන් මනුෂ්‍ය-පුත්‍රයාණන්ට ද පීඩා කරනු ඇතැ”යි ඔවුන්ට වදාළ සේක. </span></span><span class="verse v13" data-usfm="MAT.17.13"><span class="label">13</span><span class="content">උන් වහන්සේ මෙය කීවේ ස්නාවක ජොහන් ගැන බව ශ්‍රාවකයෝ තේරුම්ගත්හ.</span></span> 
     </div> 
     <div class="s1"> <span class="heading"><b>මීමැස්මොර රෝගී ළමයෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:14-29</b></span><span class="heading"><b>;</b></span><span class="heading"><b>ලූක් 9:37-43</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MAT.17.13"><span class="content"> </span></span><span class="verse v14" data-usfm="MAT.17.14"><span class="label">14</span><span class="content">ඔවුන් සමූහයා ළඟට ආ කල, එක් මිනිසෙක් උන් වහන්සේ වෙත අවුත්, උන් වහන්සේ ඉදිරියෙහි දණින් වැටී, </span></span><span class="verse v15" data-usfm="MAT.17.15"><span class="label">15</span><span class="content">“ස්වාමීනි, මාගේ පුත්‍රයාට අනුකම්පා කළ මැනව. ඔහු මීමැස්මොර රෝගයෙන් තදබල ලෙස පීඩා විඳියි; බොහෝ වර ගින්නෙහි ද වතුරෙහි ද වැටිණි; </span></span><span class="verse v16" data-usfm="MAT.17.16"><span class="label">16</span><span class="content">මම ඔහු ඔබගේ ශ්‍රාවකයන් වෙත ගෙනාවෙමි; එහෙත්, ඔහු සුවපත් කිරීමට ඔවුන්ට නුපුළුවන් වී ය”යි කී ය. </span></span><span class="verse v17" data-usfm="MAT.17.17"><span class="label">17</span><span class="content">ජේසුස් වහන්සේ උත්තර දෙමින්, “අහෝ! ඇදහිල්ල නොමැති හිතුවක්කාර පරම්පරාව, මා කොපමණ කල් ඔබ සමඟ සිටින්න ද? කොපමණ කල් ඔබ ගැන ඉවසන්න ද? ඔහු මා වෙත ගෙනෙන්නැ”යි වදාළ සේක. </span></span><span class="verse v18" data-usfm="MAT.17.18"><span class="label">18</span><span class="content">ජේසුස් වහන්සේ දුෂ්ටාත්මයට තරවටු කළ සේක. එවිට දුෂ්ටාත්මය ඔහුගෙන් දුරු ව ගියේ ය. ඒ මොහොතේ පටන් ළමයා සුවපත් විය.</span></span> 
     </div> 
     <div class="p"> <span class="verse v18" data-usfm="MAT.17.18"><span class="content"> </span></span><span class="verse v19" data-usfm="MAT.17.19"><span class="label">19</span><span class="content">එවිට ශ්‍රාවකයෝ පෞද්ගලික ව ජේසුස් වහන්සේ වෙතට අවුත්, “ඒ දුෂ්ටාත්මය දුරු කරන්න අපට බැරි වූයේ මන්දැ”යි ඇසූහ. </span></span><span class="verse v20" data-usfm="MAT.17.20"><span class="label">20</span><span class="content">උන් වහන්සේ කතා කොට මෙසේ වදාළ සේක: “ඔබගේ ඇදහිල්ල මදිකම නිසා ය. සැබැවින් ම මම ඔබට කියමි: අබ මල් රේණුවක් පමණ වත් ඇදහිල්ල ඔබට ඇත්නම් මේ කන්දට, ‘මෙතැනින් එතැනට යව’යි කීවොත් එය යන්නේ ය; ඔබට නොකළ හැකි කිසිවක් නැත.”</span></span> 
     </div> 
     <div class="s1"> <span class="heading"><b>මරණය හා පුනරුජ්ජීවනය ගැන යළිත් පැවසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:30-32</b></span><span class="heading"><b>;</b></span><span class="heading"><b>ලූක් 9:43-45</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MAT.17.20"><span class="content"> </span></span><span class="verse v22" data-usfm="MAT.17.22"><span class="label">22</span><span class="content">ඔවුන් ගලීලයේ නැවතී සිටින අතර උන් වහන්සේ සිය ශ්‍රාවකයන්ට කතා කොට, “මනුෂ්‍ය-පුත්‍රයාණෝ මිනිසුන් අතට පාවාදෙනු ලබන සේක. </span></span><span class="verse v23" data-usfm="MAT.17.23"><span class="label">23</span><span class="content">ඔව්හු එතුමාණන් මරන්නෝ ය. එහෙත් තුන් වන දා එතුමාණෝ උත්ථාන කරනු ලබන සේකැ”යි වදාළ සේක. ඒ ඇසූ ඔව්හු අතිශයින් ශෝක වූ හ.</span></span> 
     </div> 
     <div class="s1"> <span class="heading"><b>දේව මාලිගා බද්ද ගෙවීම</b></span> 
     </div> 
     <div class="p"> <span class="verse v23" data-usfm="MAT.17.23"><span class="content"> </span></span><span class="verse v24" data-usfm="MAT.17.24"><span class="label">24</span><span class="content"> </span><span class="content"> ඔවුන් කපර්ණවුමට ආ කල දේව මාලිගා බද්ද අය කරන්නෝ පේදුරු වෙතට අවුත්, “ඔබගේ ගුරුදේවයන් දේව මාලිගා බද්ද ගෙවන්නේ නැද්දැ”යි ඇසූහ. </span></span><span class="verse v25" data-usfm="MAT.17.25"><span class="label">25</span><span class="content">“ගෙවන සේකැ”යි ඔහු කී ය. ඔහු ගෙට පිවිසි කල, යමක් කියන්න පෙර, ජේසුස් වහන්සේ ඔහුට කතා කොට, “සීමොන්, මේ ගැන ඔබගේ අදහස කුමක් ද? මෙලොව රජවරුන් සුංගම් නොහොත් ආදායම් ගන්නේ කාගෙන් ද? සිය සෙනඟගෙන් ද නොහොත් විදේශීන්ගෙන් දැ”යි ඇසූ සේක. </span></span><span class="verse v26" data-usfm="MAT.17.26"><span class="label">26</span><span class="content">“විදේශීන්ගෙන් ය”යි ඔහු කී කල, ජේසුස් වහන්සේ කතා කොට, “එසේ නම් ස්වදේශීය සෙනඟ නිදහස් ය. </span></span><span class="verse v27" data-usfm="MAT.17.27"><span class="label">27</span><span class="content">එහෙත්, අප ඔවුන්ට බාධාවක් නොවන පිණිස, ඔබ මුහුදට ගොස් බිළි බා, මුලින් ම අසුවන මාළුවා ගෙන, උගේ කට ඇරිය විට රිදී කාසියක් ඔබට සම්බ වන්නේ ය. එය ගෙන මා සහ ඔබ වෙනුවෙන් ඔවුන්ට දෙන්නැ”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>