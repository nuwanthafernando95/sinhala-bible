<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch8" data-usfm="MAT.8">  
     <div class="s1"> <span class="heading"><b>ලාදුරු රෝගියෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:40-45</b></span><span class="heading"><b>;</b></span><span class="heading"><b>ලූක් 5:12-16</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.8.1"><span class="label">1</span><span class="content">උන් වහන්සේ කන්දෙන් බැස ආ කල මහා ජනකායක් උන් වහන්සේ පසුපස්සේ ගියහ. </span></span><span class="verse v2" data-usfm="MAT.8.2"><span class="label">2</span><span class="content">එකල ලාදුරු රෝගියෙක් උන් වහන්සේ වෙත අවුත්, වැඳ වැටී, “ස්වාමීනි, ඔබ කැමැති සේක් නම්, මා පවිත්‍ර කරන්න ඔබට පුළුවනැ”යි කී ය. </span></span><span class="verse v3" data-usfm="MAT.8.3"><span class="label">3</span><span class="content">උන් වහන්සේ අත දිගු කොට, ඔහු පිට තබා, “මම කැමැත්තෙමි, පවිත්‍රවන්නැ”යි වදාළ සේක. එකෙණෙහි ම ඔහුගේ ලාදුරු රෝගය සුව විය. </span></span><span class="verse v4" data-usfm="MAT.8.4"><span class="label">4</span><span class="content">ජේසුස් වහන්සේ කතා කොට, “මේ ගැන කිසිවෙකුට කිසිවක් නොකියන ලෙස වග බලා ගන්න; එහෙත් යන්න, පූජකයාට පෙනී, මෝසෙස් අණ කළ පඬුර සහතිකයක් පිණිස ඔප්පු කරන්නැ”යි ඔහුට වදාළ සේක.</span></span> 
     </div> 
     <div class="s1"> <span class="heading"><b>ශතාධිපතියාගේ සේවකයාට සුවය</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 7:1-10</b></span><span class="heading"><b>;</b></span><span class="heading"><b>ජොහ 4:46-54</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="MAT.8.4"><span class="content"> </span></span><span class="verse v5" data-usfm="MAT.8.5"><span class="label">5</span><span class="content">උන් වහන්සේ කපර්ණවුමට ඇතුළු වූ කල එක් ශතාධිපතියෙක් උන් වහන්සේ වෙත අවුත්, කන්නලවු කරමින්, </span></span><span class="verse v6" data-usfm="MAT.8.6"><span class="label">6</span><span class="content">“ස්වාමීනි, මාගේ මෙහෙකරුවා අංසබාග රෝගයෙන් දැඩි වේදනා විඳිමින් ගෙයි ඔත්පළ ව සිටී ය”යි කී ය. </span></span><span class="verse v7" data-usfm="MAT.8.7"><span class="label">7</span><span class="content">“මම අවුත් ඔහු සුව කරමි”යි උන් වහන්සේ ඔහුට වදාළ සේක. </span></span><span class="verse v8" data-usfm="MAT.8.8"><span class="label">8</span><span class="content">ශතාධිපතියා උත්තර දෙමින්, “ස්වාමීනි, ඔබ මාගේ නිවසට පැමිණීමට තරම් මම නොවටිමි. වචන මාත්‍රයක් පැවසුව මැනව. එවිට මාගේ මෙහෙකරුවා සුව වනු ඇත. </span></span><span class="verse v9" data-usfm="MAT.8.9"><span class="label">9</span><span class="content">මන්ද, මම ද බලය ලත් අය යටතේ සිටින මිනිසෙක්මි. මා යටතේ ද හේවායෝ සිටිති. මා කෙනෙකුට, ‘යන්නැ’යි කී කල, ඔහු යන්නේ ය; කෙනෙකුට, ‘එන්නැ’යි කී කල, ඔහු එන්නේ ය. මාගේ දාසයාට, ‘මෙය කරන්නැ’යි කී කල ඔහු එය කරන්නේ ය”යි කීවේ ය. </span></span><span class="verse v10" data-usfm="MAT.8.10"><span class="label">10</span><span class="content">ජේසුස් වහන්සේ ඒ අසා විස්මිත ව තමා පසුපස්සේ ආ අයට කතා කොට, “සැබැවින් ම මම ඔබට කියමි, එක ම ඉශ්රායෙල් මිනිසෙකු තුළ වත් මෙතරම් මහත් ඇදහිල්ලක් මම නුදුටිමි. </span></span><span class="verse v11" data-usfm="MAT.8.11"><span class="label">11</span><span class="content">තවද, ඔබට කියමි, පෙර අපර දෙදිගින් බොහෝ දෙනෙක් අවුත්, ආබ්‍රහම් ද ඊසාක් ද ජාකොබ් ද සමඟ ස්වර්ග රාජ්‍යයෙහි අසුන් ගන්නෝ ය. </span></span><span class="verse v12" data-usfm="MAT.8.12"><span class="label">12</span><span class="content">එහෙත්, රාජ්‍යයට හිමිකම් ඇත්තෝ පිටත අන්ධකාරයෙහි හෙළනු ලබන්නෝ ය. එහි හැඬීම ද දත්මිටි කෑම ද වන්නේ ය”යි වදාළ සේක. </span></span><span class="verse v13" data-usfm="MAT.8.13"><span class="label">13</span><span class="content">ජේසුස් වහන්සේ ශතාධිපතියාට කතා කොට, “යන්න, ඔබ අදහාගත් ලෙස ම ඔබට වේ වා”යි වදාළ සේක. ඒ මොහොතේ දී ම මෙහෙකරුවා සුවපත් විය.</span></span> 
     </div> 
     <div class="s1"> <span class="heading"><b>බොහෝ දෙනෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:29-34</b></span><span class="heading"><b>;</b></span><span class="heading"><b>ලූක් 4:38-41</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="MAT.8.13"><span class="content"> </span></span><span class="verse v14" data-usfm="MAT.8.14"><span class="label">14</span><span class="content">ජේසුස් වහන්සේ පේදුරුගේ ගෙට ඇතුළු වූ කල ඔහුගේ බිරිඳගේ මව උණ රෝගයෙන් ඔත්පල ව සිටිනු දැක, </span></span><span class="verse v15" data-usfm="MAT.8.15"><span class="label">15</span><span class="content">ඇගේ අත ඇල්ලූ සේක. එවිට උණ බැස ගියේ ය. ඈ නැඟිට උන් වහන්සේට උපස්ථාන කළා ය.</span></span> 
     </div> 
     <div class="p"> <span class="verse v15" data-usfm="MAT.8.15"><span class="content"> </span></span><span class="verse v16" data-usfm="MAT.8.16"><span class="label">16</span><span class="content">සවස් වූ කල දුෂ්ටාත්මාවේශ වූ බොහෝ දෙනෙක් උන් වහන්සේ වෙත ගෙනෙන ලද්දෝ ය. උන් වහන්සේ වචන මාත්‍රයකින් අශුද්ධාත්මයන් දුරු කළ සේක; රෝගාතුර වූ සියල්ලන් සුවපත් කළ සේක. </span></span><span class="verse v17" data-usfm="MAT.8.17"><span class="label">17</span><span class="content">මෙසේ වූයේ:</span></span> 
     </div> 
     <div class="q2"> <span class="verse v17" data-usfm="MAT.8.17"><span class="content">“උන් වහන්සේ ම අපේ දුබලකම් දරා ගත් සේක;</span></span> 
     </div> 
     <div class="q2"> <span class="verse v17" data-usfm="MAT.8.17"><span class="content">අපේ රෝ දුක් බර උසුලාගත් සේකැ”යි</span></span> 
     </div> 
     <div class="m"> <span class="verse v17" data-usfm="MAT.8.17"><span class="content">යෙසායා දිවැසිවරයා විසින් කියන ලද කීම ඉටු වන පිණිස ය.</span></span> 
     </div> 
     <div class="s1"> <span class="heading"><b>අනුගාමිකයන් වීමට බාධා</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 9:57-62</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="MAT.8.17"><span class="content"> </span></span><span class="verse v18" data-usfm="MAT.8.18"><span class="label">18</span><span class="content">ජේසුස් වහන්සේ මහා ජනකායක් තමන් පිරිවරා සිටිනු දැක මුහුදෙන් එගොඩ යන්න අණ දුන් සේක. </span></span><span class="verse v19" data-usfm="MAT.8.19"><span class="label">19</span><span class="content">එවිට විනයධරයෙක් පැමිණ, “ගුරුදේවයෙනි, ඔබ යන කොතැනකට වුව ද ඔබ කැටුව එන්නෙමි”යි උන් වහන්සේට කී ය. </span></span><span class="verse v20" data-usfm="MAT.8.20"><span class="label">20</span><span class="content">ජේසුස් වහන්සේ පිළිතුරු දෙමින්, “හිවලුන්ට බෙන ද අහසේ කුරුල්ලන්ට කැදලි ද ඇත; එහෙත්, මනුෂ්‍ය-පුත්‍රයාණන්ට හිස තැබීමට තැනක් නැතැ”යි ඔහුට වදාළ සේක. </span></span><span class="verse v21" data-usfm="MAT.8.21"><span class="label">21</span><span class="content">ශ්‍රාවකයින්ගෙන් තවත් කෙනෙක් කතා කරමින්, “ස්වාමීනි, පළමු කොට ගොස් මාගේ පියා භූමදාන කරන්න මට අවසර දුන මැනවැ”යි කී ය. </span></span><span class="verse v22" data-usfm="MAT.8.22"><span class="label">22</span><span class="content">ජේසුස් වහන්සේ පිළිතුරු දෙමින්, “මා අනුව එන්න; මළවුන්ගේ භූමදානය මළවුන් ම කළාවේ”යයි ඔහුට වදාළ සේක.</span></span> 
     </div> 
     <div class="s1"> <span class="heading"><b>මාරුත දමනය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:35-41</b></span><span class="heading"><b>;</b></span><span class="heading"><b>ලූක් 8:22-25</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="MAT.8.22"><span class="content"> </span></span><span class="verse v23" data-usfm="MAT.8.23"><span class="label">23</span><span class="content">උන් වහන්සේ ඔරුවකට නැඟුණු කල, ශ්‍රාවකයෝ උන් වහන්සේ සමඟ ගියහ. </span></span><span class="verse v24" data-usfm="MAT.8.24"><span class="label">24</span><span class="content">එවිට ඔරුව රැළ පතරින් වැසී යන තරම් මහා චණ්ඩ මාරුතයක් මුහුදේ හැමී ය. උන් වහන්සේ ඔරුවේ සැතපී හුන් සේක. </span></span><span class="verse v25" data-usfm="MAT.8.25"><span class="label">25</span><span class="content">එවිට ඔව්හු අවුත්, උන් වහන්සේ අවදි කරවා, “ස්වාමීනි, අප ගැළෙව්ව මැනව; අප විනාශ වන්න ළඟ යැ”යි කී හ. </span></span><span class="verse v26" data-usfm="MAT.8.26"><span class="label">26</span><span class="content">උන් වහන්සේ ඔවුන්ට කතා කොට, “ඇදහිල්ල මඳකමක හැටි! බිය වන්නේ මන්ද” කියා, නැඟිට, මාරුතයට හා මුහුදට නිශ්චල වන්න අණ කළ සේක. එවිට මහත් නිසංසලයක් විය. </span></span><span class="verse v27" data-usfm="MAT.8.27"><span class="label">27</span><span class="content">ඒ මනුෂ්‍යයෝ විස්මිත ව, “මෙතුමා කෙබඳු කෙනෙක් ද? සුළඟ හා මුහුද පවා මෙතුමාට කීකරු වෙතැ”යි කී හ.</span></span> 
     </div> 
     <div class="s1"> <span class="heading"><b>දුෂ්ටාත්මාවේශ වූවන්ට සුවය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 5:1-20</b></span><span class="heading"><b>;</b></span><span class="heading"><b>ලූක් 8:26-39</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="MAT.8.27"><span class="content"> </span></span><span class="verse v28" data-usfm="MAT.8.28"><span class="label">28</span><span class="content">උන් වහන්සේ එගොඩ ව, ගදරීන රටට පැමිණි කල, දුෂ්ටාත්මාවේශ වූ දෙදෙනෙක් සොහොන් ගෙවලින් නික්ම විත් උන් වහන්සේට මුණ ගැසුණාහ. ඔවුන් ඉතා දරුණු වූයෙන් ඒ පාරෙන් කිසිවෙකුට යන්න නොහැකි විය.</span></span> 
     </div> 
     <div class="p"> <span class="verse v28" data-usfm="MAT.8.28"><span class="content"> </span></span><span class="verse v29" data-usfm="MAT.8.29"><span class="label">29</span><span class="content">ඔව්හු මොරගසමින්, “දෙවියන් වහන්සේගේ පුත්‍රය, ඔබ හා අප අතර මොන ගනුදෙනුවක් ද? නියමිත මොහොතට පළමුවෙන් අපට වද දෙන පිණිස මෙහි ආ සේක් දැ”යි කී හ.</span></span> 
     </div> 
     <div class="p"> <span class="verse v29" data-usfm="MAT.8.29"><span class="content"> </span></span><span class="verse v30" data-usfm="MAT.8.30"><span class="label">30</span><span class="content">ඈතින් මහා ඌරු රැළක් ගොදුරුකමින් සිටියහ. </span></span><span class="verse v31" data-usfm="MAT.8.31"><span class="label">31</span><span class="content">දුෂ්ටාත්ම කතා කරමින්, “ඔබ අප දුරු කරන සේක් නම්, ඌරු රැළට වැහෙන්නට අප හැරිය මැනවැ”යි උන් වහන්සේගෙන් අයැද සිටියහ. </span></span><span class="verse v32" data-usfm="MAT.8.32"><span class="label">32</span><span class="content">“පලයව්” කියා උන් වහන්සේ ඔවුන්ට අණ කළ සේක. එවිට දුෂ්ටාත්ම පිට වී ගොස් ඌරන්ට වැහුණෝ ය. ඒ මුළු රැළ ප්‍රපාතයෙන් පහළ මුහුදට වේගයෙන් දිව ගොස් ජලයේ ගිලී මළෝ ය. </span></span><span class="verse v33" data-usfm="MAT.8.33"><span class="label">33</span><span class="content">ඌරු ගොවුවෝ පලා ගොස් නුවරට පැමිණ ඒ සියල්ල ද දුෂ්ටාත්මාවේශ වූවන්ට සිදුවූ දේ ද පැවසූ හ. </span></span><span class="verse v34" data-usfm="MAT.8.34"><span class="label">34</span><span class="content">එකල ඒ මුළු නුවර වැසියෝ ජේසුස් වහන්සේ හමු වීමට අවුත්, උන් වහන්සේ දැක, තමන්ගේ පළාතෙන් පිට වී යන ලෙස උන් වහන්සේගෙන් බැගෑපත් ව ඉල්ලා සිටියහ.</span></span> 
     </div> 
    </div> 
   </div> 
  </div>
 </body>
</html>