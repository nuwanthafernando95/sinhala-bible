<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch15" data-usfm="MAT.15">  
     <div class="s1"> <span class="heading"><b>සම්ප්‍රදායයන් ගැන විවාදය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 7:1-13</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="MAT.15.1"><span class="label">1</span><span class="content">එකල ජෙරුසලමෙන් පරිසිවරු ද විනයධරයෝ ද ජේසුස් වහන්සේ වෙත අවුත් </span></span><span class="verse v2" data-usfm="MAT.15.2"><span class="label">2</span><span class="content">“ඔබේ ශ්‍රාවකයන් පරම්පරාගත සම්ප්‍රදායයන් කඩ කරන්නේ මන් ද? ඔව්හු අත් නොසෝදා ආහාර අනුභව කරති”යි කී හ. </span></span><span class="verse v3" data-usfm="MAT.15.3"><span class="label">3</span><span class="content">උන් වහන්සේ ඔවුන්ට උත්තර දෙමින්, මෙසේ වදාළ සේක: “ඔබේ පරම්පරාගත සම්ප්‍රදායයන් පිළිපදින පිණිස ඔබ දෙවියන් වහන්සේගේ ආඥාව කඩ කරන්නේ මන් ද? </span></span><span class="verse v4" data-usfm="MAT.15.4"><span class="label">4</span><span class="content">‘නුඹේ පියාට ද මවට ද ගෞරව කරන්න; පියා ගැන හෝ මවු ගැන හෝ අපවාද කියන්නා මරණය වින්ද යුතු ම ය’යි දෙවියන් වහන්සේ වදාළ සේක. </span></span><span class="verse v5" data-usfm="MAT.15.5"><span class="label">5</span><span class="content">එහෙත්, කවරෙක් වුව ද පියාට හෝ මවට හෝ කතා කොට, ‘මම ඔබේ යහපත පිණිස දිය යුතු ව තිබුණු දීමනාව දෙවියන්ට පඬුරක් ලෙස කැප කෙළෙමි’යි කීමෙන් පසුව, </span></span><span class="verse v6" data-usfm="MAT.15.6"><span class="label">6</span><span class="content">පියාට ගෞරව කිරීමට ඔහු බැඳී නැතැ යි ඔබ කියන්නහු ය. මෙසේ ඔබ තමන්ගේ පරම්පරාගත සම්ප්‍රදාය නිසා දෙවියන් වහන්සේගේ ආඥා අවලංගු කළහු ය. </span></span><span class="verse v7" data-usfm="MAT.15.7"><span class="label">7</span><span class="content">කෛරාටිකයෙනි, යෙසායා ඔබ ගැන කී මේ දිවැස් වැකිය මැනවින් ඔබට ගැළපේ.</span></span> 
     </div> 
     <div class="q"> <span class="verse v7" data-usfm="MAT.15.7"><span class="content"> </span></span><span class="verse v8" data-usfm="MAT.15.8"><span class="label">8</span><span class="content"> </span><span class="content">‘මුවින් මේ සෙනඟ මට ගරු කරති;</span></span> 
     </div> 
     <div class="q2"> <span class="verse v8" data-usfm="MAT.15.8"><span class="content">සිතින් නම් මාගෙන් දුරු ව සිටිති.</span></span> 
     </div> 
     <div class="q"> <span class="verse v8" data-usfm="MAT.15.8"><span class="content"> </span></span><span class="verse v9" data-usfm="MAT.15.9"><span class="label">9</span><span class="content">මිනිස් ඔවා දෙව් දහම් සේ උගන්වමින්, නිකරුණේ මා නමදිති.’ “</span></span> 
     </div> 
     <div class="s1"> <span class="heading"><b>මිනිසා කෙලෙසනු ලැබීමට හේතු වන දේ</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 7:14-23</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="MAT.15.9"><span class="content"> </span></span><span class="verse v10" data-usfm="MAT.15.10"><span class="label">10</span><span class="content">උන් වහන්සේ සමූහයා කැඳවා ඔවුන්ට කතා කොට, “ඔබ සවන් දී හොඳින් තේරුම්ගන්න. </span></span><span class="verse v11" data-usfm="MAT.15.11"><span class="label">11</span><span class="content">මිනිසා කෙලෙසනු ලැබීමට හේතු වන්නේ කටට ඇතුළු වන දේ නොව, කටින් නික්මෙන දේ ය”යි වදාළ සේක. </span></span><span class="verse v12" data-usfm="MAT.15.12"><span class="label">12</span><span class="content">එවිට ශ්‍රාවකයෝ අවුත්, “ඔබගේ ඒ කීම අසා, පරිසිවරුන් තදින් අමනාප වූ බව ඔබ වහන්සේ දන්නා සේක් දැ”යි උන් වහන්සේගෙන් ප්‍රශ්න කළහ. </span></span><span class="verse v13" data-usfm="MAT.15.13"><span class="label">13</span><span class="content">උන් වහන්සේ පිළිතුරු දෙමින්, “මාගේ ස්වර්ගීය පියාණන් වහන්සේ විසින් රෝපණය නොකරන ලද සියලු පැළෑටි උදුරා දමනු ලබන්නේ ය. </span></span><span class="verse v14" data-usfm="MAT.15.14"><span class="label">14</span><span class="content">පරිසිවරුන්ගෙන් අපට කමක් නැත. ඔව්හු අන්ධයන්ගේ අන්ධ මාර්ගෝපදේශකයෝ ය. අන්ධයෙකු තව අන්ධයෙකුට මඟ පෙන්වන්නට ගියොත්, දෙදෙන ම වළක වැටෙනු ඇතැ”යි වදාළ සේක. </span></span><span class="verse v15" data-usfm="MAT.15.15"><span class="label">15</span><span class="content">එවිට පේදුරු කතා කොට, “මේ උපමාව අපට පහදා දුන මැනවැ”යි උන් වහන්සේට කී ය. </span></span><span class="verse v16" data-usfm="MAT.15.16"><span class="label">16</span><span class="content">උන් වහන්සේ කතා කොට මෙසේ වදාළ සේක: “ඔබට තවමත් තේරෙන්නේ නැද් ද? </span></span><span class="verse v17" data-usfm="MAT.15.17"><span class="label">17</span><span class="content">කටට ඇතුළු වන සියල්ල උදරයට බැස, වැසිකිළියට යන බව ඔබට වැටහෙන්නේ නැද් ද? </span></span><span class="verse v18" data-usfm="MAT.15.18"><span class="label">18</span><span class="content">එහෙත්, කටින් පිටවන දේ නික්මෙන්නේ සිතින් ය; මිනිසා කෙලෙසනු ලබන්නේ එයින් ය. </span></span><span class="verse v19" data-usfm="MAT.15.19"><span class="label">19</span><span class="content">නපුරු චේතනා, මිනීමැරුම්, කාමරාග, සල්ලාලකම්, සොරකම්, බොරු සාක්ෂි සහ අපහාස නික්මෙන්නේ හදවතින් ය. </span></span><span class="verse v20" data-usfm="MAT.15.20"><span class="label">20</span><span class="content">මිනිසා කෙලෙසනු ලබන්නේ මෙකී දේවලින්. එහෙත්, අත් නොසෝදා කෑමෙන් මිනිසා කෙලෙසනු නොලබන්නේ ය.”</span></span> 
     </div> 
     <div class="s1"> <span class="heading"><b>කානානිය ස්ත්‍රියකගේ ඇදහිල්ල</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 7:24-30</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="MAT.15.20"><span class="content"> </span></span><span class="verse v21" data-usfm="MAT.15.21"><span class="label">21</span><span class="content">ජේසුස් වහන්සේ එතැනින් නික්ම තීර් හා සීදොන් පෙදෙස්වලට වැඩිය සේක. </span></span><span class="verse v22" data-usfm="MAT.15.22"><span class="label">22</span><span class="content">එක් කානානිය ස්ත්‍රියක් ඒ පෙදෙස්වල සිට අවුත්, “දාවිත්ගේ පුත්‍ර වූ ස්වාමීනි, මට අනුකම්පා කළ මැනව; මාගේ දුව බලවත් සේ දුෂ්ටාත්මාවේශ ව සිටින්නී ය”යි කියමින් මොරගැසුවා ය. </span></span><span class="verse v23" data-usfm="MAT.15.23"><span class="label">23</span><span class="content">එහෙත් උන් වහන්සේ ඇයට වචනයකින් වත් පිළිතුරු නුදුන් සේක. උන් වහන්සේගේ ශ්‍රාවකයෝ අවුත්, “මේ ස්ත්‍රිය මොරගසමින් අප පස්සේ එන බැවින්, ඇයට යන්න කිව මැනවැ”යි උන් වහන්සේගෙන් ඉල්ලූ හ. </span></span><span class="verse v24" data-usfm="MAT.15.24"><span class="label">24</span><span class="content">උන් වහන්සේ කතා කරමින්, “මා එවන ලද්දේ ඉශ්රායෙල් වංශයේ නැති වූ බැටළුවන් වෙත පමණකැ”යි වදාළ සේක. </span></span><span class="verse v25" data-usfm="MAT.15.25"><span class="label">25</span><span class="content">එහෙත්, ඈ අවුත් පසඟ පිහිටුවා උන් වහන්සේට වැඳ, “ස්වාමීනි, මට පිහිට වුව මැනවැ”යි කීවා ය. </span></span><span class="verse v26" data-usfm="MAT.15.26"><span class="label">26</span><span class="content">උන් වහන්සේ උත්තර දෙමින්, “දරුවන්ගේ කෑම ගෙන බල්ලන්ට දැමීම යුතු නැතැ”යි වදාළ සේක. </span></span><span class="verse v27" data-usfm="MAT.15.27"><span class="label">27</span><span class="content">එහෙත් ඈ කතා කොට, “එසේ ය, ස්වාමීනි, බල්ලන් පවා තම ස්වාමිවරුන්ගේ මේසයෙන් වැටෙන කැබලි අවුලා කති”යි කීවා ය. </span></span><span class="verse v28" data-usfm="MAT.15.28"><span class="label">28</span><span class="content">එවිට ජේසුස් වහන්සේ උත්තර දෙමින්, “ස්ත්‍රිය, ඔබේ ඇදහිල්ල මහත් ය. ඔබේ කැමැත්ත ලෙස ම ඔබට වේ වා”යි වදාළ සේක. ඒ මොහොතේ පටන් ඇගේ දුව සුවපත් වූවා ය.</span></span> 
     </div> 
     <div class="s1"> <span class="heading"><b>සමූහයකට සුවය</b></span> 
     </div> 
     <div class="p"> <span class="verse v28" data-usfm="MAT.15.28"><span class="content"> </span></span><span class="verse v29" data-usfm="MAT.15.29"><span class="label">29</span><span class="content">ජේසුස් වහන්සේ එතැනින් නික්ම, ගලීලයේ මුහුද ළඟට ගොස්, කන්දකට නැඟී වැඩහුන් සේක. </span></span><span class="verse v30" data-usfm="MAT.15.30"><span class="label">30</span><span class="content">මහත් ජනකායක්, කොරුන් ද අබ්බාගාතයන් ද අන්ධයන් ද ගොළුවන් හා වෙනත් බොහෝ දෙනෙකුන් ද රැගෙන, ජේසුස් වහන්සේ වෙත අවුත් ඔවුන් උන් වහන්සේගේ පාමුල තැබූ හ. උන් වහන්සේ ඔවුන් සුවපත් කළ සේක. </span></span><span class="verse v31" data-usfm="MAT.15.31"><span class="label">31</span><span class="content">එවිට ගොළුවන් කතා කරන බව ද, අබ්බාගාතයන් සුවපත් වී ඉන්න බව ද, කොරුන් ඇවිදින බව ද, අන්ධයන්ට ඇස් පෙනෙන බව ද දුටු ජනකාය පුදුම වී ඉශ්රායෙල්වරුන්ගේ දෙවියන් වහන්සේට ප්‍රශංසා කළහ.</span></span> 
     </div> 
     <div class="s1"> <span class="heading"><b>හාර දහසකට කෑම</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 8:1-10</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="MAT.15.31"><span class="content"> </span></span><span class="verse v32" data-usfm="MAT.15.32"><span class="label">32</span><span class="content">ජේසුස් වහන්සේ සිය ශ්‍රාවකයන් තමන් වෙත කැඳවා, “මේ සමූහයා ගැන මට ඉතා කණගාටු ය; ඔව්හු දැන් තුන් දවසක් ම මා සමඟ ය; ඔවුන්ට කෑමක් නැත; ඔවුන් බඩගින්නේ පිටත් කර යවන්න අකමැත්තෙමි; එසේ යැව්වොත්, මඟ දී ඔවුන් ක්ලාන්ත විය හැකි යැ”යි වදාළ සේක. </span></span><span class="verse v33" data-usfm="MAT.15.33"><span class="label">33</span><span class="content">ශ්‍රාවකයෝ උන් වහන්සේට කතා කොට, “මෙතරම් මහත් සමූහයකට සෑහෙන තරම් කන්න දීමට මේ පාළුකරයෙහි අපට කෑම කොයින් දැ”යි ඇසූ හ. </span></span><span class="verse v34" data-usfm="MAT.15.34"><span class="label">34</span><span class="content">ජේසුස් වහන්සේ කතා කොට, “ඔබ ළඟ රොටි කීයක් තිබේ දැ”යි ඇසූ සේක. “රොටි සතකුත් කුඩා මසුන් ස්වල්පයකුත් ය”යි ඔව්හු කී හ. </span></span><span class="verse v35" data-usfm="MAT.15.35"><span class="label">35</span><span class="content">උන් වහන්සේ සමූහයාට බිම ඉඳගන්න අණ දී, </span></span><span class="verse v36" data-usfm="MAT.15.36"><span class="label">36</span><span class="content">රොටි සත ද මසුන් ද ගෙන තුති පුදා, කඩා, ශ්‍රාවකයන්ට දුන් සේක. ශ්‍රාවකයෝ ඒවා සමූහයාට දුන්හ. </span></span><span class="verse v37" data-usfm="MAT.15.37"><span class="label">37</span><span class="content">හැම දෙන ම කා සෑහීමට පැමිණියහ. ඔව්හු ඉතිරි වූ කැබෙලි එක් කොට කූඩා සතක් පුරවා ගත්හ. </span></span><span class="verse v38" data-usfm="MAT.15.38"><span class="label">38</span><span class="content">ස්ත්‍රීන් හා දරුවන් හැර කෑම කෑ පුරුෂයෝ සාර දහසකි. </span></span><span class="verse v39" data-usfm="MAT.15.39"><span class="label">39</span><span class="content">උන් වහන්සේ සමූහයා විසුරුවා හැර ඔරුවකට නැඟී මගදන් දේශ සීමාවලට වැඩිය සේක.</span></span> 
     </div> 
    </div> 
   </div> 
  </div>
 </body>
</html>