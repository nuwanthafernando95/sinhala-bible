<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMAT"> 
    <div class="chapter ch11" data-usfm="MAT.11">  
     <div class="nb"> <span class="content"> </span><span class="verse v1" data-usfm="MAT.11.1"><span class="label">1</span><span class="content">ජේසුස් වහන්සේ සිය ශ්‍රාවකයන් දොළොස් දෙනාට උවදෙස් දී නිම කළ පසු එතැනින් පිටත් ව, ඔවුන්ගේ නුවරවල අනුශාසනා කරන පිණිසත්, දහම් දෙසන පිණිසත් ගිය සේක.</span></span> 
     </div> 
     <div class="s1"> <span class="heading"><b>ස්නාවක ජොහන්ගේ ප්‍රශ්න</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 7:18-35</b></span><span class="heading"><b>)</b></span> 
     </div> 
     <div class="p"> <span class="verse v1" data-usfm="MAT.11.1"><span class="content"> </span></span><span class="verse v2" data-usfm="MAT.11.2"><span class="label">2</span><span class="content">ක්‍රිස්තුන් වහන්සේගේ මෙහෙය ගැන හිරගෙයි දී ජොහන් හට ආරංචි වී, </span></span><span class="verse v3" data-usfm="MAT.11.3"><span class="label">3</span><span class="content">“එන්න සිටින තැනැත්තේ ඔබ ද? නොහොත් අප වෙන කෙනෙකු ගැන බලා සිටිය යුතු දැ”යි ඇසීමට ඔහු සිය ගෝලයන් උන් වහන්සේ වෙත යැවී ය. </span></span><span class="verse v4" data-usfm="MAT.11.4"><span class="label">4</span><span class="content">ජේසුස් වහන්සේ උත්තර දෙමින්, “ඔබ ගොස් අසන දකින දේ ජොහන් හට දන්වන්න. </span></span><span class="verse v5" data-usfm="MAT.11.5"><span class="label">5</span><span class="content">අන්ධයෝ පෙනීම ලබති; කොරු ඇවිදිති; ලාදුරු රෝගීහු පවිත්‍ර කරනු ලබති; බිහිරන්ට ඇසෙයි; මළාහු නැඟිටුවනු ලබති; දිළිඳුන්ට සුබ අස්න ප්‍රකාශ කරනු ලැබේ. </span></span><span class="verse v6" data-usfm="MAT.11.6"><span class="label">6</span><span class="content">මා කෙරෙහි විශ්වාසය නැති කර නොගන්න තැනැත්තේ භාග්‍යවන්තයෙකි”යි ඔවුන්ට වදාළ සේක. </span></span><span class="verse v7" data-usfm="MAT.11.7"><span class="label">7</span><span class="content">ඔවුන් යද්දී ජේසුස් වහන්සේ ජොහන් ගැන සමූහයාට කතා කරන්න පටන්ගෙන, මෙසේ වදාළ සේක: “ඔබ කුමක් බලන පිණිස පාළුකරයට ගියහු ද? සුළඟින් සැලෙන බට ගසක් ද? </span></span><span class="verse v8" data-usfm="MAT.11.8"><span class="label">8</span><span class="content">නැතහොත් කුමක් බලන්න ගියහු ද? පට පිළියෙන් සැරසුණු මනුෂ්‍යයෙක් ද? බලන්න, පට පිළියෙන් සැරසුණු අය රජ මැදුරුවල සිටිති. </span></span><span class="verse v9" data-usfm="MAT.11.9"><span class="label">9</span><span class="content">එහෙත්, කුමක් සඳහා පිටත් ව ගියහු ද? දිවැසිවරයෙකු බලන පිණිස ද? එසේය යි මම ඔබට කියමි. දිවැසිවරයෙකුටත් වඩා බොහෝ උතුම් කෙනෙකු බලන පිණිස ය. </span></span><span class="verse v10" data-usfm="MAT.11.10"><span class="label">10</span><span class="content">මන්ද, කීවොත්:</span></span> 
     </div> 
     <div class="q"> <span class="verse v10" data-usfm="MAT.11.10"><span class="content">‘මෙන්න, මාගේ දූතයා ඔබට පෙරටුව යවමි, හෙතෙම ඔබ වඩිනා මඟ ඔබ ඉදිරියෙහි පිළියෙළ කරන්නේ ය’යි</span></span> 
     </div> 
     <div class="p"> <span class="verse v10" data-usfm="MAT.11.10"><span class="content">ලියා තිබෙන්නේ මොහු ගැන නිසා ය. </span></span><span class="verse v11" data-usfm="MAT.11.11"><span class="label">11</span><span class="content">සැබැවින් ම මම ඔබට කියමි, මුළු මිනිස් සංහතිය තුළ ජොහන්ට වඩා උතුම් කෙනෙක් පහළ නො වී ය. එහෙත් ස්වර්ග රාජ්‍යයෙහි ඉතා සුළු තැනැත්තේ වුව ද, ඔහුට වඩා උතුම් ය. </span></span><span class="verse v12" data-usfm="MAT.11.12"><span class="label">12</span><span class="content">ස්නාවක ජොහන්ගේ කාලයේ පටන් මේ දක්වා ස්වර්ග රාජ්‍යය බලහත්කාරකමට යට වී ඇත. බලහත්කාරකම් කරන්නෝ එය බලයෙන් අත්පත් කරගනිති. </span></span><span class="verse v13" data-usfm="MAT.11.13"><span class="label">13</span><span class="content">මන්ද, දිවැසිවරු හා ව්‍යවස්ථාවලිය ජොහන් දක්වා දිවැස් වැකි කී හ. </span></span><span class="verse v14" data-usfm="MAT.11.14"><span class="label">14</span><span class="content">ඔබ පිළිගන්න කැමැති නම්, එන්න සිටින එලියා මොහු ය. </span></span><span class="verse v15" data-usfm="MAT.11.15"><span class="label">15</span><span class="content">සවන් ඇත්තෝ සවන් දෙත් වා!</span></span> 
     </div> 
     <div class="q"> <span class="verse v15" data-usfm="MAT.11.15"><span class="content"> </span></span><span class="verse v16" data-usfm="MAT.11.16"><span class="label">16</span><span class="content">මේ පරම්පරාව කුමකට සමාන කරම් ද?</span></span> 
     </div> 
     <div class="q2"> <span class="verse v16" data-usfm="MAT.11.16"><span class="content">වෙළඳ පොළේ හිඳ තමන්ගේ යහළුවන්ට හඬගා,</span></span> 
     </div> 
     <div class="q"> <span class="verse v16" data-usfm="MAT.11.16"><span class="content"> </span></span><span class="verse v17" data-usfm="MAT.11.17"><span class="label">17</span><span class="content">‘අපි ඔබට නළා පිම්බෙමු, ඔබ නැටුවේ නැත;</span></span> 
     </div> 
     <div class="q2"> <span class="verse v17" data-usfm="MAT.11.17"><span class="content">අපි ඔබට විලාප කීමු, ඔබ හැඬුවේ නැත’</span></span> 
     </div> 
     <div class="m"> <span class="verse v17" data-usfm="MAT.11.17"><span class="content">කියන දරුවන්ට එය සමාන ය. </span></span><span class="verse v18" data-usfm="MAT.11.18"><span class="label">18</span><span class="content">ජොහන් කමින් බොමින් ආවේ නැත. එබැවින්, ‘ඔහු දුෂ්ටාත්මාවේශ වූවෙකි’යි ඔව්හු කියති. </span></span><span class="verse v19" data-usfm="MAT.11.19"><span class="label">19</span><span class="content">මනුෂ්‍ය-පුත්‍රයාණෝ කමින් බොමින් ආ සේක. එබැවින්, ‘බලන්න, ඔහු කෑදර මනුෂ්‍යයෙකි; මුද්‍රික පානය බොන්නෙකි; අයකැමියන්ගේ ද පව්කාරයන්ගේ ද යහළුවෙකි’යි ඔව්හු කියති. එහෙත්, දේව ප්‍රඥාව නිවැරදි බව එහි ක්‍රියාවලින් දිස්වේ.”</span></span> 
     </div> 
     <div class="s1"> <span class="heading"><b>පසුතැවී සිත් හරවා නොගත් නගරවලට විපත්</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 10:13-15</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="MAT.11.19"><span class="content"> </span></span><span class="verse v20" data-usfm="MAT.11.20"><span class="label">20</span><span class="content">එකල උන් වහන්සේගේ ප්‍රබල ක්‍රියාවලින් බොහොමයක් කරනු ලැබූ නගරවල වැසියන් පසුතැවී සිත් හරවා නොගත් බැවින්, උන් වහන්සේ ඒවාට වරද තබන්න පටන්ගෙන මෙසේ වදාළ සේක: </span></span><span class="verse v21" data-usfm="MAT.11.21"><span class="label">21</span><span class="content">“එම්බා කොරාශීනය, ඔබට වන විපතක මහත! එම්බා බෙත්සයිදාව, ඔබට වන විපතක මහත! ඔබ තුළ කළ ප්‍රබල ක්‍රියා, තීර්හි හා සීදොන්හි කළා නම්, ඒ නගර වැසියන් මීට බොහෝ කලින් ගෝණි රෙදි ඇඳ, අළුයෙහි හිඳ පසුතැවී සිත් හරවාගත් බව පෙන්වනු ඇත. </span></span><span class="verse v22" data-usfm="MAT.11.22"><span class="label">22</span><span class="content">එසේ වුව ද දේව විනිශ්චය දවසේ දී ඔබට වඩා තීර් හා සීදොනයට සහනය ලැබෙන්නේ යයි කියමි. </span></span><span class="verse v23" data-usfm="MAT.11.23"><span class="label">23</span><span class="content">එම්බා කපර්ණවුම, ඔබ සගලොව දක්වා උසස් කරනු ලබන්නෙහි ද? නැත, පාතාලය දක්වා පහත හෙළනු ලබන්නෙහි ය. ඔබ තුළ කරන ලද ප්‍රබල ක්‍රියා සොදොම්හි කරන ලද්දේ නම්, එය අද වන තුරු පවතිනු ඇත. </span></span><span class="verse v24" data-usfm="MAT.11.24"><span class="label">24</span><span class="content">එසේ වුව ද දේව විනිශ්චය දවසේ දී ඔබට වඩා සොදොම් රටට සහනය ලැබෙන්නේ ය.”</span></span> 
     </div> 
     <div class="s1"> <span class="heading"><b>දේවානාවරණය ගැන ජේසුස් වහන්සේගේ තුති පිදුම</b></span> 
     </div> 
     <div class="r"> <span class="heading"><b>(</b></span><span class="heading"><b>ලූක් 10:21-22</b></span><span class="heading"><b>)</b></span> 
     </div> 
     <div class="p"> <span class="verse v24" data-usfm="MAT.11.24"><span class="content"> </span></span><span class="verse v25" data-usfm="MAT.11.25"><span class="label">25</span><span class="content">ඒ අවස්ථාවේ දී ජේසුස් වහන්සේ උත්තර දෙමින් මෙසේ වදාළ සේක: “ස්වර්ගයටත්, පොළොවටත් ස්වාමීන් වන පියාණන් වහන්ස, ඔබ වහන්සේ මේ කරුණු පැණවතුන් හා නැණවතුන් කෙරෙන් ආවරණය කොට, බාලයන්ට අනාවරණය කළ හෙයින් ඔබට තුති පුදමි. </span></span><span class="verse v26" data-usfm="MAT.11.26"><span class="label">26</span><span class="content">එසේ ය, පියාණෙනි, ඔබට ප්‍රිය මනාප එය ම ය. </span></span><span class="verse v27" data-usfm="MAT.11.27"><span class="label">27</span><span class="content">මාගේ පියාණන් වහන්සේ සියල්ල මට පවරා දී ඇත. පියාණන් වහන්සේ හැර, අන් කිසිවෙක් පුත්‍රයාණන් නොහඳුනති. පුත්‍රයාණන් සහ පියාණන් වහන්සේ එළිදරව් කිරීමට පුත්‍රයාණන් විසින් තෝරාගනු ලැබූ යමෙක් වේ ද, ඔහු හැර අන් කිසිවෙක් පියාණන් වහන්සේ නොහඳුනති.</span></span> 
     </div> 
     <div class="p"> <span class="verse v27" data-usfm="MAT.11.27"><span class="content"> </span></span><span class="verse v28" data-usfm="MAT.11.28"><span class="label">28</span><span class="content">“වෙහෙස වන, බර උසුලන සියල්ලෙනි, මා වෙත එන්න; මම ඔබට සහනය දෙමි. </span></span><span class="verse v29" data-usfm="MAT.11.29"><span class="label">29</span><span class="content">මා ගුණවත්, මෘදු, නිහතමානී කෙනෙකු බැවින් මාගේ වියගහ කරට ගෙන මාගෙන් ඉගෙනගන්න. එවිට ඔබට සහනය ලැබෙනු ඇත. </span></span><span class="verse v30" data-usfm="MAT.11.30"><span class="label">30</span><span class="content">මාගේ වියගහ පහසු ය; මාගේ බර ද සැහැල්ලු ය.”</span></span> 
     </div> 
    </div> 
   </div> 
  </div>
 </body>
</html>