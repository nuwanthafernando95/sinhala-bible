<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch3" data-usfm="HEB.3">  
     <div class="s1"> <span class="heading"><b>මෝසෙස්ට වඩා ශ්‍රේෂ්ඨ ජේසුස් වහන්සේ</b></span> 
     </div> 
     <div class="p"> <span class="content"> </span><span class="verse v1" data-usfm="HEB.3.1"><span class="label">1</span><span class="content">ස්වර්ගීය කැඳවීමට පංගුකාර වූ කිතුනු සහෝදරයෙනි, අපේ ඇදහිල්ලේ ප්‍රේරිතයාණන් හා උත්තම පූජකයාණන් ද වන ජේසුස් වහන්සේ ගැන කල්පනා කරන්න. </span></span><span class="verse v2" data-usfm="HEB.3.2"><span class="label">2</span><span class="content"> මෝසෙස් දෙවියන් වහන්සේගේ ගෘහයෙහි විශ්වාස ව සිටි සේ ම, ජේසුස් වහන්සේ ද තමන් පත් කළ තැනැන් වහන්සේට විශ්වාස ව සිටින සේක. </span></span><span class="verse v3" data-usfm="HEB.3.3"><span class="label">3</span><span class="content">ගෘහයට වඩා ගෘහය තැනූ තැනැත්තාට ගෞරවය ඇත්තේ යම් සේ ද, එසේ ම මෝසෙස්ට වඩා ජේසුස් වහන්සේ ගෞරවය ලැබීමට සුදුසු යයි ඒත්තුගන්නා ලදී. </span></span><span class="verse v4" data-usfm="HEB.3.4"><span class="label">4</span><span class="content">මන්ද, සෑම ගෘහයක් ම නිර්මාණය කරන්නෙක් සිටියි. එහෙත් සියල්ල නිර්මාණය කරන්නේ දෙවියන් වහන්සේ ය. </span></span><span class="verse v5" data-usfm="HEB.3.5"><span class="label">5</span><span class="content">සැබැවින් ම මෝසෙස්, දෙවියන් වහන්සේ මතු දවස කියන්නට යන දේ ගැන සාක්ෂියක් ලෙස උන් වහන්සේගේ සේවකයෙකු මෙන් මුළු ගෘහයෙහි විශ්වාසී ව සිටියේ ය. </span></span><span class="verse v6" data-usfm="HEB.3.6"><span class="label">6</span><span class="content">එහෙත් ක්‍රිස්තුන් වහන්සේ දෙවියන් වහන්සේගේ ගෘහය පාලනය කරන පුත්‍රයෙකු මෙන් විශ්වාසී ව සිටි සේක. අග දක්වා අපේ උදාර බලාපොරොත්තුවෙහි නිසැක ව පවතිමු නම්, අපි උන් වහන්සේගේ ගෘහවාසීහු වම්හ.</span></span> 
     </div> 
     <div class="s1"> <span class="heading"><b>දේව සෙනඟට විශ්‍රාම ශාන්තිය</b></span> 
     </div> 
     <div class="m"> <span class="verse v6" data-usfm="HEB.3.6"><span class="content"> </span></span><span class="verse v7" data-usfm="HEB.3.7"><span class="label">7</span><span class="content"> </span><span class="content"> එබැවින් ශුද්ධාත්මයාණෝ මෙසේ වදාරන සේක:</span></span> 
     </div> 
     <div class="q2"> <span class="verse v7" data-usfm="HEB.3.7"><span class="content">“අද නුඹලා උන් වහන්සේගේ හඬට සවන් දෙන්නහු නම්,</span></span> 
     </div> 
     <div class="m"> <span class="verse v7" data-usfm="HEB.3.7"><span class="content"> </span></span><span class="verse v8" data-usfm="HEB.3.8"><span class="label">8</span><span class="content">පාළුකරයේ දී නුඹලා</span></span> 
     </div> 
     <div class="q2"> <span class="verse v8" data-usfm="HEB.3.8"><span class="content">උන් වහන්සේ පරීක්ෂා කළ දවසේ දී මෙන් නුඹලාගේ සිත් දැඩි කර නොගන්න.</span></span> 
     </div> 
     <div class="m"> <span class="verse v8" data-usfm="HEB.3.8"><span class="content"> </span></span><span class="verse v9" data-usfm="HEB.3.9"><span class="label">9</span><span class="content">එහි දී නුඹලාගේ පියවරු</span></span> 
     </div> 
     <div class="q2"> <span class="verse v9" data-usfm="HEB.3.9"><span class="content">සතළිස් අවුරුද්දක් මාගේ ක්‍රියා දැක දැකත් මා සෝදිසි කිරීමෙන් පරීක්ෂා කළහ.</span></span> 
     </div> 
     <div class="m"> <span class="verse v9" data-usfm="HEB.3.9"><span class="content"> </span></span><span class="verse v10" data-usfm="HEB.3.10"><span class="label">10</span><span class="content">එබැවින් මම ඒ පරම්පරාවට උදහස් වී:</span></span> 
     </div> 
     <div class="q2"> <span class="verse v10" data-usfm="HEB.3.10"><span class="content">‘ඔව්හු නිතර ම සිතින් මුළා වෙති;</span></span> 
     </div> 
     <div class="q2"> <span class="verse v10" data-usfm="HEB.3.10"><span class="content">මාගේ මාර්ග ද ඔව්හු තේරුම් නොගත්හ.</span></span> 
     </div> 
     <div class="m"> <span class="verse v10" data-usfm="HEB.3.10"><span class="content"> </span></span><span class="verse v11" data-usfm="HEB.3.11"><span class="label">11</span><span class="content">ඔව්හු මාගේ විශ්‍රාමයට ඇතුළු</span></span> 
     </div> 
     <div class="q2"> <span class="verse v11" data-usfm="HEB.3.11"><span class="content">නොවන්නෝ ය යි මාගේ උදහසින් දිවුළෙමි ය’යි කීවෙමි.”</span></span> 
     </div> 
     <div class="p"> <span class="verse v11" data-usfm="HEB.3.11"><span class="content"> </span></span><span class="verse v12" data-usfm="HEB.3.12"><span class="label">12</span><span class="content">එබැවින් සහෝදරයෙනි, ජීවමාන දෙවියන් වහන්සේ කෙරෙන් වෙන්වීමට හේතු වන, ඇදහිල්ලක් නැති නපුරු සිතක් ඇති කිසිවෙකු, ඔබ අතර නොසිටින හැටියට බලාගන්න. </span></span><span class="verse v13" data-usfm="HEB.3.13"><span class="label">13</span><span class="content">ඔබගෙන් කිසිවෙකු පාප මායාවෙන් දැඩි නොවන පිණිස, ‘අද දවස’ යයි කිව හැකි කාල සීමාව තුළ, දවසින් දවස එකිනෙකාට අවවාද කරන්න. </span></span><span class="verse v14" data-usfm="HEB.3.14"><span class="label">14</span><span class="content">මන්ද, මුලදී අප තුළ වූ විශ්වාසය, අග දක්වා අපි තරයේ පවත්වාගනිමු නම්, අපි ක්‍රිස්තුන් වහන්සේගේ උරුමක්කාරයෝ වම්හ. </span></span><span class="verse v15" data-usfm="HEB.3.15"><span class="label">15</span><span class="content"> ශුද්ධ ලියවිල්ල මෙසේ කියයි.</span></span> 
     </div> 
     <div class="q2"> <span class="verse v15" data-usfm="HEB.3.15"><span class="content">“අද නුඹලා උන් වහන්සේගේ හඬ අසන්නහු නම්, කැරලි ගැසූ දවසේ දී මෙන් නුඹලාගේ සිත් දැඩි කර නොගන්න.”</span></span> 
     </div> 
     <div class="m"> <span class="verse v15" data-usfm="HEB.3.15"><span class="content"> </span></span><span class="verse v16" data-usfm="HEB.3.16"><span class="label">16</span><span class="content"> </span><span class="content">දේව හඬ අසා, ඉන්පසු කැරලි ගැසුවෝ කවරහු ද? ඔව්හු මෝසෙස්ගේ මඟපෙන්වීම ඇති ව මිසරයෙන් නික්ම ආ සියල්ලෝ නොවෙත් ද? </span></span><span class="verse v17" data-usfm="HEB.3.17"><span class="label">17</span><span class="content">උන් වහන්සේ සතළිස් අවුරුද්දක් ම උදහස් ව සිටියේ කවුරුන් සමඟ ද? පව් කොට, කාන්තාරයේ මළ අය සමඟ නොවේ ද? </span></span><span class="verse v18" data-usfm="HEB.3.18"><span class="label">18</span><span class="content">තමන් වහන්සේගේ විශ්‍රාමයට ඇතුළු නොවන්නෝ ය යි උන් වහන්සේ දිවුරා කීවේ කවුරුන් ගැන ද? අකීකරු වූවන් ගැන නොවේ ද? </span></span><span class="verse v19" data-usfm="HEB.3.19"><span class="label">19</span><span class="content">එබැවින් ඔවුන්ගේ අවිශ්වාසය නිසා ඔවුන්ට ඒ විශ්‍රාමයට ඇතුළු වන්නට නුපුළුවන් වූ බව අපට පෙනේ.</span></span> 
     </div> 
    </div> 
   </div> 
  </div>
 </body>
</html>