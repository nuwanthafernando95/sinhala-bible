<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch5" data-usfm="HEB.5">  
     <div class="p"> <span class="content"> </span><span class="verse v1" data-usfm="HEB.5.1"><span class="label">1</span><span class="content">සෑම නායක පූජකයෙක් ම, පඬුරුත් පාප පූජාත් ඔප්පු කිරීම පිණිස ස්වකීය සෙනඟ අතුරින් තෝරාගෙන ඔවුන් වෙනුවෙන් දෙවියන් වහන්සේ සඳහා වූ කටයුතු කිරීම පිණිස පත් කරනු ලබයි. </span></span><span class="verse v2" data-usfm="HEB.5.2"><span class="label">2</span><span class="content">ඔහුත් දුර්වලකම්වලට භාජන වී සිටින බැවින් අනුවණයන් ද මුළාවෙන්නන් ද ගැන ඉවසිල්ලෙන් ක්‍රියා කිරීමට ඔහුට පිළිවන. </span></span><span class="verse v3" data-usfm="HEB.5.3"><span class="label">3</span><span class="content"> ඒ දුර්වලකම් නිසා සෙනඟ උදෙසා මෙන් ම තමා උදෙසාත් ඔහු විසින් පාප පූජා ඔප්පු කරනු ලැබීම අවශ්‍ය ව ඇත. </span></span><span class="verse v4" data-usfm="HEB.5.4"><span class="label">4</span><span class="content">තවද ආරොන් මෙන්, දෙවියන් වහන්සේ විසින් කැඳවන ලද අය මිස, අන් කිසිවෙක් ඒ නිලය තමාට ම පවරා නොගන්නේ ය.</span></span> 
     </div> 
     <div class="p"> <span class="verse v4" data-usfm="HEB.5.4"><span class="content"> </span></span><span class="verse v5" data-usfm="HEB.5.5"><span class="label">5</span><span class="content"> </span><span class="content"> එසේ ම ක්‍රිස්තුන් වහන්සේත් නායක පූජකයෙකු වීමේ ගෞරවය තමන් වහන්සේ ම පවරා නොගත් සේක. එහෙත්:</span></span> 
     </div> 
     <div class="q2"> <span class="verse v5" data-usfm="HEB.5.5"><span class="content">“ඔබ මාගේ පුත්‍රයා ය;</span></span> 
     </div> 
     <div class="q2"> <span class="verse v5" data-usfm="HEB.5.5"><span class="content">අද මම ඔබ ජනිත කෙළෙමි”යි</span></span> 
     </div> 
     <div class="m"> <span class="verse v5" data-usfm="HEB.5.5"><span class="content">උන් වහන්සේට කී තැනැන් වහන්සේ ම ඒ ගෞරවය පැවරූ සේක. </span></span><span class="verse v6" data-usfm="HEB.5.6"><span class="label">6</span><span class="content"> එලෙස ම වෙන තැනක:</span></span> 
     </div> 
     <div class="q2"> <span class="verse v6" data-usfm="HEB.5.6"><span class="content">“ඔබ මෙල්කිසදෙක් පූජක පරපුර අනුව, සදහට ම පූජකයෙක් වන්නෙහි ය”යි</span></span> 
     </div> 
     <div class="m"> <span class="verse v6" data-usfm="HEB.5.6"><span class="content">ඒ තැනැන් වහන්සේ වදාරන සේක.</span></span> 
     </div> 
     <div class="p"> <span class="verse v6" data-usfm="HEB.5.6"><span class="content"> </span></span><span class="verse v7" data-usfm="HEB.5.7"><span class="label">7</span><span class="content"> </span><span class="content"> ක්‍රිස්තුන් වහන්සේ මිනිසත්බව ගෙන සිටිය දී තමන් මරණයෙන් ගළවන්නට පිළිවන් වූ තැනැන් වහන්සේට බලවත් හැඬීමෙනුත් කඳුළු සැලීමෙනුත්, යාච්ඤා ද කන්නලවු ද ඔප්පු කළ සේක. උන් වහන්සේගේ දේව ගරුබිය නිසා, දෙවියන් වහන්සේ එයට සවන් දුන් සේක. </span></span><span class="verse v8" data-usfm="HEB.5.8"><span class="label">8</span><span class="content">උන් වහන්සේ පුත්‍රයාණන් වූ නමුත්, තමන්ගේ දුක් විඳීමෙන් කීකරුකම ඉගෙනගත් සේක. </span></span><span class="verse v9" data-usfm="HEB.5.9"><span class="label">9</span><span class="content">මෙසේ උන් වහන්සේ සම්පූර්ණත්වය ලැබ, තමන් වහන්සේට කීකරු වන සියල්ලන්ගේ සදාතන විමුක්තිදායකයාණෝ වූ සේක. </span></span><span class="verse v10" data-usfm="HEB.5.10"><span class="label">10</span><span class="content">තවද මෙල්කිසදෙක් පූජක පරපුර අනුව, උත්තම පූජක නාමය ද දෙවියන් වහන්සේගෙන් ලත් සේක.</span></span> 
     </div> 
     <div class="s1"> <span class="heading"><b>ධර්මය හා කල්ක්‍රියාව</b></span> 
     </div> 
     <div class="p"> <span class="verse v10" data-usfm="HEB.5.10"><span class="content"> </span></span><span class="verse v11" data-usfm="HEB.5.11"><span class="label">11</span><span class="content">මේ ගැන බොහෝ දේ කීමට ඇතත් ඔබේ ඇසීමට ඇති ආශාව හීන වී ඇති බැවින්, ඒවා පහදා දීම දුෂ්කර කරුණකි. </span></span><span class="verse v12" data-usfm="HEB.5.12"><span class="label">12</span><span class="content"> ඔබ ගුරුවරුන් විය යුතු කාලය දැන් පැමිණ ඇතත්, දේව පණිවුඩය ‘අ’ යන්නේ පටන් යමෙකු විසින් ඔබට ඉගැන්විය යුතු ව තිබේ. ඉන් අදහස් කරන්නේ, ඔබට ඝන ආහාර නොව කිරි දිය යුතු බව ය. </span></span><span class="verse v13" data-usfm="HEB.5.13"><span class="label">13</span><span class="content">කිරි බීමෙන් ජීවත් වන්නා ළදරුවෙකු බැවින් ඔහුට ධර්මිෂ්ඨකම පිළිබඳ හැඟීමක් නැත. </span></span><span class="verse v14" data-usfm="HEB.5.14"><span class="label">14</span><span class="content">එහෙත් ඝන ආහාර අවශ්‍ය වන්නේ හොඳ නරක විමසා බැලීමට අත්දැකීමෙන් තියුණු වූ ඉඳුරන් ඇති මුහුකුරා ගිය පුද්ගලයන්ට ය.</span></span> 
     </div> 
    </div> 
   </div> 
  </div>
 </body>
</html>