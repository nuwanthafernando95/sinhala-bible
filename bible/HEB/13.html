<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch13" data-usfm="HEB.13">  
     <div class="s1"> <span class="heading"><b>දෙවියන්ට ප්‍රිය මනාප සේවය</b></span> 
     </div> 
     <div class="p"> <span class="content"> </span><span class="verse v1" data-usfm="HEB.13.1"><span class="label">1</span><span class="content">සහෝදරයන් ලෙස එකිනෙකාට නොකඩව ප්‍රේම කරන්න. </span></span><span class="verse v2" data-usfm="HEB.13.2"><span class="label">2</span><span class="content">ආගන්තුක සත්කාරය අමතක නොකරන්න. මන්ද, ආගන්තුක සත්කාර කළ ඇතැම් අය නොදැනුවත් ව ම දේව දූතයන්ට සත්කාර කළහ. </span></span><span class="verse v3" data-usfm="HEB.13.3"><span class="label">3</span><span class="content">සිර ගෙයි සිටින අය සමඟ ඔබත් සිටිනවා යයි සිතා, ඔවුන් සිහි කරන්න. ඔබටත් ශරීරයක් ඇති බැවින්, දුක් පීඩා විඳින්නන් සිහි කරන්න.</span></span> 
     </div> 
     <div class="p"> <span class="verse v3" data-usfm="HEB.13.3"><span class="content"> </span></span><span class="verse v4" data-usfm="HEB.13.4"><span class="label">4</span><span class="content">විවාහය සියල්ලන් අතර ගෞරවණීය ව ද විවාහ බැම්ම නොකැළැල් ව ද පවතී වා. මන්ද, අවකල්ක්‍රියා කරන්නන් ද කාමමිථ්‍යාචාරිකයන් ද දේව විනිශ්චයට ලක් වනු ඇත.</span></span> 
     </div> 
     <div class="p"> <span class="verse v4" data-usfm="HEB.13.4"><span class="content"> </span></span><span class="verse v5" data-usfm="HEB.13.5"><span class="label">5</span><span class="content"> </span><span class="content"> ලත් පමණින් සතුටු වන්න, වස්තු තණ්හාවෙන් තොර ව ඉන්න. මන්ද, “මම කිසි සේත් නුඹෙන් අහක් ව නොයමි; කිසි අයුරකින් නුඹ අත් නොහරිමි”යි දෙවියන් වහන්සේ ම වදාරා තිබේ.</span></span> 
     </div> 
     <div class="p"> <span class="verse v5" data-usfm="HEB.13.5"><span class="content"> </span></span><span class="verse v6" data-usfm="HEB.13.6"><span class="label">6</span><span class="content"> </span><span class="content">මෙසේ:</span></span> 
     </div> 
     <div class="q2"> <span class="verse v6" data-usfm="HEB.13.6"><span class="content">“සමිඳාණන් වහන්සේ මාගේ සරණය ය, මම බිය නොවන්නෙමි.</span></span> 
     </div> 
     <div class="q2"> <span class="verse v6" data-usfm="HEB.13.6"><span class="content">මිනිසා මට කුමක් කරයි ද?”</span></span> 
     </div> 
     <div class="m"> <span class="verse v6" data-usfm="HEB.13.6"><span class="content">කියා ධෛර්ය සම්පන්න ව කීමට අපට පිළිවන.</span></span> 
     </div> 
     <div class="s1"> <span class="heading"><b>සභා නායකයන්ට යටත් වීම</b></span> 
     </div> 
     <div class="p"> <span class="verse v6" data-usfm="HEB.13.6"><span class="content"> </span></span><span class="verse v7" data-usfm="HEB.13.7"><span class="label">7</span><span class="content">දෙවියන් වහන්සේගේ වචනය ඔබ වෙත ගෙනා ඔබගේ නායකයන් සිහි කරන්න. ඔවුන්ගේ ජීවිත පැවැත්මේ ප්‍රතිඵල දෙස බලමින්, එම ඇදහිල්ල අනුගමනය කරන්න. </span></span><span class="verse v8" data-usfm="HEB.13.8"><span class="label">8</span><span class="content">ජේසුස් ක්‍රිස්තුන් වහන්සේ ඊයෙත් අදත් සදහටමත් ඒකාකාර ම ය. </span></span><span class="verse v9" data-usfm="HEB.13.9"><span class="label">9</span><span class="content">නා නා ප්‍රකාර අමුතු ඉගැන්වීම් සොයා ගොස් මුළා නොවන්න. ආහාර පිළිබඳ නීතිරීතිවලින් නොව, දේව වරප්‍රසාදයෙන් සිත් ශක්තිමත් කර ගැනීම යහපති. ඒ නීතිරීතිවලින් කිසිවෙකුට යහපතක් නො වී ය.</span></span> 
     </div> 
     <div class="p"> <span class="verse v9" data-usfm="HEB.13.9"><span class="content"> </span></span><span class="verse v10" data-usfm="HEB.13.10"><span class="label">10</span><span class="content">අපට පූජාසනයක් ඇත. පූජා මණ්ඩපයෙහි සේවය කරන්නන්ට එයින් වළඳන්ට අවසර නැත. </span></span><span class="verse v11" data-usfm="HEB.13.11"><span class="label">11</span><span class="content"> මන්ද, නායක පූජකයා විසින් පාප පූජාවක් සඳහා සතුන්ගේ ලේ ශුද්ධස්ථානයට ගෙන ගිය පසු, ඒ සතුන්ගේ මළසිරුරු කඳවුරෙන් පිටත දී පුළුස්සා දමනු ලැබේ. </span></span><span class="verse v12" data-usfm="HEB.13.12"><span class="label">12</span><span class="content">එහෙත් ජේසුස් වහන්සේ ද තමන් රුධිරයෙන් සෙනඟ පවිත්‍ර කරන පිණිස වාසල් දොරින් පිටත දී වද වින්දේ ඒ නිසා ය. </span></span><span class="verse v13" data-usfm="HEB.13.13"><span class="label">13</span><span class="content">ඒ නිසා උන් වහන්සේ දැරූ නින්දාව උසුලාගෙන අපිත් කඳවුරෙන් පිටත උන් වහන්සේ වෙත යමු. </span></span><span class="verse v14" data-usfm="HEB.13.14"><span class="label">14</span><span class="content">සදාතන නුවරක් මිහි පිට අපට නැත. අප සොයන්නේ මතු පැමිණෙන්නට තිබෙන නුවර ය. </span></span><span class="verse v15" data-usfm="HEB.13.15"><span class="label">15</span><span class="content">එබැවින් උන් වහන්සේ මඟින් දෙවියන් වහන්සේට අපේ පැසසුම් පූජාව නොකඩව පුද කරමු. ඒ පූජාව නම්, උන් වහන්සේගේ නාමයට අපේ මුවින් ම පැසසුම් දීමයි. </span></span><span class="verse v16" data-usfm="HEB.13.16"><span class="label">16</span><span class="content">යහපත කිරීමට ද, ඔබ සතු දෙය අනුන් සමඟ බෙදාහදා ගැනීමට ද අමතක නොකරන්න. එවැනි පූජාවලට දෙවියන් වහන්සේ ප්‍රසන්න වන සේක.</span></span> 
     </div> 
     <div class="p"> <span class="verse v16" data-usfm="HEB.13.16"><span class="content"> </span></span><span class="verse v17" data-usfm="HEB.13.17"><span class="label">17</span><span class="content">ඔබේ නායකයන්ට කීකරු වී යටත් වන්න. මන්ද, ඔබ ගැන ඔවුන් ගණන් දිය යුතු බැවින්, ඔබගේ ආත්ම රැක බලාගැනීමට ඔව්හු නිරතුරු වෙහෙසෙති. එසේ කිරීම ඔවුන්ට බරක් නොව, ප්‍රීතියක් වීමට සලසන්න. එය බරක් වුවහොත්, ඔබට යහපතක් සිදු නොවේ.</span></span> 
     </div> 
     <div class="s1"> <span class="heading"><b>අවසන් උවදෙස් හා ආචාර</b></span> 
     </div> 
     <div class="p"> <span class="verse v17" data-usfm="HEB.13.17"><span class="content"> </span></span><span class="verse v18" data-usfm="HEB.13.18"><span class="label">18</span><span class="content">අප ගැන යාච්ඤා කරන්න. මන්ද, සියල්ලේ දී යහපත කිරීමට ආශාවෙන් යුත් නිදොස් හෘදය සාක්ෂියක් අපට ඇති බව සහතික ය. </span></span><span class="verse v19" data-usfm="HEB.13.19"><span class="label">19</span><span class="content">නොපමා ව මා ඔබ වෙත නැවත එන පිණිස, වඩාත් උනන්දු ලෙස යාච්ඤා කරන මෙන් ඉල්ලමි.</span></span> 
     </div> 
     <div class="p"> <span class="verse v19" data-usfm="HEB.13.19"><span class="content"> </span></span><span class="verse v20" data-usfm="HEB.13.20"><span class="label">20</span><span class="content">සදාතන ගිවිසුමේ ලේ කරණකොටගෙන බැටළුවන්ගේ මහා එඬේරාණන් වන, අප ජේසුස් සමිඳාණන් වහන්සේ මළවුන් කෙරෙන් උත්ථාන කළ සාමදානයේ දෙවියන් වහන්සේ, </span></span><span class="verse v21" data-usfm="HEB.13.21"><span class="label">21</span><span class="content">ඔබ උන් වහන්සේගේ කැමැත්ත ඉටු කරන පිණිස, සියලු යහපත් ක්‍රියාවලින් ඔබ පරිපූර්ණ කරන සේක් වා! තමන්ට ප්‍රසන්න දේ ජේසුස් ක්‍රිස්තුන් වහන්සේ කරණකොටගෙන උන් වහන්සේ අප තුළ ඉටු කරන සේක් වා! උන් වහන්සේට සදහට ම මහිමය වේ වා! ආමෙන්.</span></span> 
     </div> 
     <div class="p"> <span class="verse v21" data-usfm="HEB.13.21"><span class="content"> </span></span><span class="verse v22" data-usfm="HEB.13.22"><span class="label">22</span><span class="content">සහෝදරවරුනි, මේ අවවාදාත්මක පණිවුඩය ඉවසිල්ලෙන් අසන මෙන් ඉල්ලමි. මා මෙය ලියා ඇත්තේ ලුහුඬින් ය. </span></span><span class="verse v23" data-usfm="HEB.13.23"><span class="label">23</span><span class="content">අපේ සහෝදර තිමෝතියස් නිදහස් කරනු ලැබූ බව දන්වනු කැමැත්තෙමි. ඔහු පමා නොවී ආවොත්, මම ඔහු සමඟ ඔබ බලන්නට එන්නෙමි.</span></span> 
     </div> 
     <div class="p"> <span class="verse v23" data-usfm="HEB.13.23"><span class="content"> </span></span><span class="verse v24" data-usfm="HEB.13.24"><span class="label">24</span><span class="content">ඔබගේ සියලු නායකයන් ඇතුළු දෙවියන් වහන්සේගේ සියලු ජනතාවට මා වෙනුවෙන් ආචාර කරන්න. ඉතාලියේ හිතමිතුරෝ ඔබට සුබ පතති.</span></span> 
     </div> 
     <div class="p"> <span class="verse v24" data-usfm="HEB.13.24"><span class="content"> </span></span><span class="verse v25" data-usfm="HEB.13.25"><span class="label">25</span><span class="content">දේව කරුණාව ඔබ සියල්ලන් සමඟ වේ වා!</span></span> 
     </div> 
    </div> 
   </div> 
  </div>
 </body>
</html>