<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch8" data-usfm="HEB.8">  
     <div class="s1"> <span class="heading"><b>අලුත් ගිවිසුමේ උත්තම පූජකයාණෝ</b></span> 
     </div> 
     <div class="p"> <span class="content"> </span><span class="verse v1" data-usfm="HEB.8.1"><span class="label">1</span><span class="content"> </span><span class="content">අප කියන ප්‍රධාන දෙය නම්, එවැනි උත්තම පූජකයෙකු අපට සිටින බව ය. උන් වහන්සේ ස්වර්ගවල මහෝත්තමයාණන්ගේ සිංහාසනයේ, දකුණත අසුන් ගෙන, </span></span><span class="verse v2" data-usfm="HEB.8.2"><span class="label">2</span><span class="content">මනුෂ්‍යයා විසින් නොව සමිඳාණන් වහන්සේ විසින් සාදන ලද ශුද්ධස්ථානය වන සැබෑ මණ්ඩපයේ සේවය කරන සේක. </span></span><span class="verse v3" data-usfm="HEB.8.3"><span class="label">3</span><span class="content">සියලු නායක පූජකයෝ පඬුරු හා පූජා ඔප්පු කරන පිණිස පත් කරනු ලබන්නාහ. එහෙයින් පූජා ඔප්පු කිරීමට මේ නායක පූජකයාටත් යම් කිසිවක් තිබිය යුතු ය. </span></span><span class="verse v4" data-usfm="HEB.8.4"><span class="label">4</span><span class="content">උන් වහන්සේ තවමත් මිහි පිට සිටින සේක් නම්, උන් වහන්සේට කිසි සේත් පූජකයෙකු විය නොහැකි ය. මන්ද, ව්‍යවස්ථා අනුව පඬුරු ඔප්පු කරන පූජකයන් සිටින බැවිනි.</span></span> 
     </div> 
     <div class="p"> <span class="verse v4" data-usfm="HEB.8.4"><span class="content"> </span></span><span class="verse v5" data-usfm="HEB.8.5"><span class="label">5</span><span class="content"> </span><span class="content"> මෝසෙස් මණ්ඩපය සාදන්නට යන කල: “කන්දේ දී නුඹට පෙන්වන ලද සැලැස්ම අනුව සියල්ල සාදන්නට බලාගනින්නැ”යි දෙවියන් වහන්සේ ආඥා කළ සේක. ඒ පූජකයෝ එලෙස ස්වර්ගීය දේවල සටහන හා ඡායාවක් ව තිබෙන දේවලට සේවය කරති. </span></span><span class="verse v6" data-usfm="HEB.8.6"><span class="label">6</span><span class="content">එහෙත් දැන් උන් වහන්සේ වඩා උතුම් පොරොන්දු පිට පිහිටුවන ලද වඩා විශිෂ්ට ගිවිසුමක මැදහත්කාරයාණන් ව සිටින සේ ම උන් වහන්සේ වඩා උතුම් සේවක ධුරයක් ලැබූ සේක:</span></span> 
     </div> 
     <div class="p"> <span class="verse v6" data-usfm="HEB.8.6"><span class="content"> </span></span><span class="verse v7" data-usfm="HEB.8.7"><span class="label">7</span><span class="content">පළමු වන ගිවිසුම නිදොස් ව තිබුණා නම්, දෙ වන ගිවිසුමක් සෙවීම අවශ්‍ය නොවේ. </span></span><span class="verse v8" data-usfm="HEB.8.8"><span class="label">8</span><span class="content"> එහෙත් දෙවියන් වහන්සේ ඔවුන්ට දොස් නඟමින් මෙසේ වදාරන සේක:</span></span> 
     </div> 
     <div class="q2"> <span class="verse v8" data-usfm="HEB.8.8"><span class="content">“බලන්න, මා ඉශ්රායෙල් වංශය හා ජුදා වංශය සමඟ අලුත් ගිවිසුමක් කරන දිනයක් පැමිණෙන්නේ ය.</span></span> 
     </div> 
     <div class="q2"> <span class="verse v8" data-usfm="HEB.8.8"><span class="content"> </span></span><span class="verse v9" data-usfm="HEB.8.9"><span class="label">9</span><span class="content">එය මිසර දේශයෙන් ඔවුන්ගේ පියවරුන් ගෙනෙන පිණිස මා ඔවුන් අතින් අල්ලාගත් දවසේ දී ඔවුන් සමඟ කළ ගිවිසුම මෙන් නොවේ;</span></span> 
     </div> 
     <div class="q2"> <span class="verse v9" data-usfm="HEB.8.9"><span class="content">මන්ද, ඔව්හු මාගේ ගිවිසුමෙහි නොපැවතුණාහ, මම ද ඔවුන් නොසලකා හැරියෙමි.</span></span> 
     </div> 
     <div class="q"> <span class="verse v9" data-usfm="HEB.8.9"><span class="content"> </span></span><span class="verse v10" data-usfm="HEB.8.10"><span class="label">10</span><span class="content">ඒ දවස්වලට පසු මා විසින් ඉශ්රායෙල් වංශය සමඟ කරන ගිවිසුම නම්:</span></span> 
     </div> 
     <div class="q2"> <span class="verse v10" data-usfm="HEB.8.10"><span class="content">මාගේ ව්‍යවස්ථාව ඔවුන්ගේ මනසෙහි සටහන් කර, ඒවා ඔවුන්ගේ සිත්වල ලියන්නෙමි.</span></span> 
     </div> 
     <div class="q2"> <span class="verse v10" data-usfm="HEB.8.10"><span class="content">මම ඔවුන්ගේ දෙවියන් වහන්සේ වන්නෙමි, ඔව්හු ද මාගේ සෙනඟ වන්නෝ ය.</span></span> 
     </div> 
     <div class="q"> <span class="verse v10" data-usfm="HEB.8.10"><span class="content"> </span></span><span class="verse v11" data-usfm="HEB.8.11"><span class="label">11</span><span class="content">සමිඳාණන් වහන්සේ දැනගන්න කියා එකිනෙකා තමාගේ පුරවැසියාටත්, සහෝදරයාටත් නූගන්වන්නේ ය.</span></span> 
     </div> 
     <div class="q2"> <span class="verse v11" data-usfm="HEB.8.11"><span class="content">මන්ද, ඔවුන් අතර ලොකු කුඩා සියල්ලෝ ම මා දැනගන්නෝ ය.</span></span> 
     </div> 
     <div class="q"> <span class="verse v11" data-usfm="HEB.8.11"><span class="content"> </span></span><span class="verse v12" data-usfm="HEB.8.12"><span class="label">12</span><span class="content">මම ඔවුන්ගේ අදමිටුකම් දයාවෙන් ඉවසමි.</span></span> 
     </div> 
     <div class="q2"> <span class="verse v12" data-usfm="HEB.8.12"><span class="content">ඔවුන්ගේ පව් ද තවත් සිහි නොකරන්නෙමි.”</span></span> 
     </div> 
     <div class="m"> <span class="verse v12" data-usfm="HEB.8.12"><span class="content"> </span></span><span class="verse v13" data-usfm="HEB.8.13"><span class="label">13</span><span class="content">අලුත් ගිවිසුම යයි කීමෙන් පළමු වැනි ගිවිසුම පරණ වූවක් කළ සේක. පරණ වෙමින් දිරා යන දෙය අතුරුදහන් වීමට ළඟ ය.</span></span> 
     </div> 
    </div> 
   </div> 
  </div>
 </body>
</html>