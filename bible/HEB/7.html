<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch7" data-usfm="HEB.7">  
     <div class="s1"> <span class="heading"><b>මෙල්කිසදෙක්</b></span> 
     </div> 
     <div class="p"> <span class="content"> </span><span class="verse v1" data-usfm="HEB.7.1"><span class="label">1</span><span class="content"> </span><span class="content">මේ මෙල්කිසදෙක් තෙමේ සාලෙම්හි රජ ද පරමෝත්තම දෙවියන් වහන්සේගේ පූජකයෙක් ද විය. ආබ්‍රහම් රජවරුන් පලවා හැර පෙරළා එද්දී මේ මෙල්කිසදෙක් ඔහු හමු වී ඔහුට ආශීර්වාද කෙළේ ය. </span></span><span class="verse v2" data-usfm="HEB.7.2"><span class="label">2</span><span class="content">ආබ්‍රහම් තමා සතු සියල්ලෙන් දසයෙන් කොටස ඔහුට දුන්නේ ය. පළමු ව මෙල්කිසදෙක් යන නාමයේ අර්ථය ‘ධර්මිෂ්ඨකමේ රජු’ යනුයි. දෙවනු ව, ඔහු සාලෙම්හි රජ වූ බැවින්, ඔහුගේ නාමයේ අර්ථය ‘සාමයේ රජු’ යනු ද විය. </span></span><span class="verse v3" data-usfm="HEB.7.3"><span class="label">3</span><span class="content">තවද ඔහුගේ පියාගේ හෝ මවගේ හෝ පෙළපත ගැනවත්, උපත හෝ මරණය හෝ ගැනවත් සටහනක් නැත. මේ තෙමේ දෙවියන් වහන්සේගේ පුත්‍රයාණන් හා සමාන ය; ඔහු සදහට ම පූජකයෙක් ව සිටියි.</span></span> 
     </div> 
     <div class="p"> <span class="verse v3" data-usfm="HEB.7.3"><span class="content"> </span></span><span class="verse v4" data-usfm="HEB.7.4"><span class="label">4</span><span class="content">මෙසේ මොහු කොතරම් ශ්‍රේෂ්ඨ දැ යි කල්පනා කරන්න. </span></span><span class="verse v5" data-usfm="HEB.7.5"><span class="label">5</span><span class="content"> ආදි පිතෘවර ආබ්‍රහම් පවා තමා පැහැරගත් දෙයින් දසයෙන් කොටස ඔහුට දුන්නේ ය. ලෙවීගේ පුත්‍රයන් අතරෙන් පූජක පදවිය ලබන්නෝ ව්‍යවස්ථාව අනුව ජනතාවගෙන්, එනම්, ආබ්‍රහම්ගෙන් පැවත එන සිය සොහොයුරන්ගෙන් පවා, දසයෙන් කොටස ගන්නට බලය ලැබ සිටිති. </span></span><span class="verse v6" data-usfm="HEB.7.6"><span class="label">6</span><span class="content">එහෙත් ඔවුන්ගේ පෙළපතට ඇතුළත් නො වූ මේ තැනැත්තා දසයෙන් කොටස ආබ්‍රහම්ගෙන් ලබාගෙන, පොරොන්දු හිමි වූ ඔහුට ආශීර්වාද කෙළේ ය. </span></span><span class="verse v7" data-usfm="HEB.7.7"><span class="label">7</span><span class="content">ආශීර්වාද කරන්නේ උසස් අය විසින් පහත් අයට බව වාද රහිත ය. </span></span><span class="verse v8" data-usfm="HEB.7.8"><span class="label">8</span><span class="content">එක අතකින් දසයෙන් කොටස ලබන පූජකයෝ මිය යන්නෝ වෙති; අනෙක් අතින් දසයෙන් කොටස ලැබූ මෙල්කිසදෙක් ජීවමාන ව සිටින බවට සහතිකයක් ලද්දෙකි. </span></span><span class="verse v9" data-usfm="HEB.7.9"><span class="label">9</span><span class="content">ඇරත් දසයෙන් කොටස ලැබූ ලෙවී පවා ආබ්‍රහම් හේතුකොටගෙන දසයෙන් කොටස ගෙවූ බව කිව හැකි ය. </span></span><span class="verse v10" data-usfm="HEB.7.10"><span class="label">10</span><span class="content">මන්ද, මෙල්කිසදෙක් ආබ්‍රහම්ට හමු වූ විට ලෙවී තම ආදි පියා තුළ සිටියේ ය.</span></span> 
     </div> 
     <div class="p"> <span class="verse v10" data-usfm="HEB.7.10"><span class="content"> </span></span><span class="verse v11" data-usfm="HEB.7.11"><span class="label">11</span><span class="content">ඉශ්රායෙල් සෙනඟට ව්‍යවස්ථාව දෙන ලද්දේ ලෙවීගේ පූජකත්වය සම්බන්ධ කරගෙන ය. ඒ පූජකත්වය හේතුකොටගෙන පූර්ණත්වය ලැබී නම්, ආරොන්ගේ පූජක පිළිවෙළ අනුව නො වූ, මෙල්කිසදෙක්ගේ පූජක පිළිවෙළ අනුව වෙන පූජකයෙකුගේ පහළ වීම ගැන කතා කරන්නේ කෙසේ ද? </span></span><span class="verse v12" data-usfm="HEB.7.12"><span class="label">12</span><span class="content">මන්ද, පූජකත්වය වෙනස් වුවහොත් ව්‍යවස්ථාවත් වෙනස් විය යුතු ම ය. </span></span><span class="verse v13" data-usfm="HEB.7.13"><span class="label">13</span><span class="content">එසේය, යමෙකු ගැන මේ දේ කියන ලද්දේ ද, ඒ තැනැන් වහන්සේ වෙන ගෝත්‍රයකට අයිති වූ සේක. ඒ ගෝත්‍රයෙන් කිසිවෙක් පූජාසනය ළඟ සේවය නොකෙළේ ය. </span></span><span class="verse v14" data-usfm="HEB.7.14"><span class="label">14</span><span class="content">මන්ද, අපගේ සමිඳාණන් වහන්සේ ජුදා ගෝත්‍රයෙන් පහළ වූ බව ඉතා පැහැදිලි ය. පූජකයන් ගැන කතා කිරීමේ දී මෝසෙස් ඒ ගෝත්‍රය ගැන කිසිවක් කීවේ නැත.</span></span> 
     </div> 
     <div class="s1"> <span class="heading"><b>මෙල්කිසදෙක් වැනි උත්තම පූජකයෙක්</b></span> 
     </div> 
     <div class="p"> <span class="verse v14" data-usfm="HEB.7.14"><span class="content"> </span></span><span class="verse v15" data-usfm="HEB.7.15"><span class="label">15</span><span class="content">මෙල්කිසදෙක්ට සමාන අන් පූජකයෙකු පැමිණි නිසා මේ කරුණ වඩාත් පැහැදිලි ය. </span></span><span class="verse v16" data-usfm="HEB.7.16"><span class="label">16</span><span class="content">උන් වහන්සේ පූජකයෙකු වූයේ මනුෂ්‍ය නීති රීති අනුව නොව, අමරණීය ජීවිතයක බල මහිමය අනුව ය. </span></span><span class="verse v17" data-usfm="HEB.7.17"><span class="label">17</span><span class="content"> මන්ද:</span></span> 
     </div> 
     <div class="q2"> <span class="verse v17" data-usfm="HEB.7.17"><span class="content">“ඔබ මෙල්කිසදෙක්ගේ පූජක පිළිවෙළ අනුව සදහට ම පූජකයෙක් වන සේකැ”යි</span></span> 
     </div> 
     <div class="m"> <span class="verse v17" data-usfm="HEB.7.17"><span class="content">උන් වහන්සේ ගැන සාක්ෂි දී තිබේ. </span></span><span class="verse v18" data-usfm="HEB.7.18"><span class="label">18</span><span class="content">පළමු තිබුණු ව්‍යවස්ථාවේ දුර්වලත්වයත් නිෂ්ඵලකමත් නිසා එය අවලංගු වී ඇත. මන්ද, ව්‍යවස්ථාව මඟින් කිසිවක් සම්පූර්ණ නො වී ය. </span></span><span class="verse v19" data-usfm="HEB.7.19"><span class="label">19</span><span class="content">එහෙත් දැන් වඩා අගනා බලාපොරොත්තුවක් උදා වී ඇත. ඒ බලාපොරොත්තුව මඟින් අපි දෙවියන් වහන්සේ වෙත ළඟා වෙමු. </span></span><span class="verse v20" data-usfm="HEB.7.20"><span class="label">20</span><span class="content">තවද, දිවුරුම් දීමක් ද ඇත. ලෙවීය පූජකයන් පත් කිරීමේ දී දිවුරුම් දීමක් නො වී ය. </span></span><span class="verse v21" data-usfm="HEB.7.21"><span class="label">21</span><span class="content"> එහෙත් උන් වහන්සේ පූජකයෙකු වූයේ දිවුරුම් දීමක් ඇති ව ය. ඒ බව ශුද්ධ ලියවිල්ලෙහි මෙසේ කියා ඇත:</span></span> 
     </div> 
     <div class="q2"> <span class="verse v21" data-usfm="HEB.7.21"><span class="content">“ ‘ඔබ සදහට ම පූජකයෙකැ’යි සමිඳාණන් වහන්සේ දිවුරුම් දුන් සේක, ඒ දිවුරුම උන් වහන්සේ නිෂ්ප්‍රභ නොකරන සේක.”</span></span> 
     </div> 
     <div class="m"> <span class="verse v21" data-usfm="HEB.7.21"><span class="content"> </span></span><span class="verse v22" data-usfm="HEB.7.22"><span class="label">22</span><span class="content">මෙසේ ජේසුස් වහන්සේ වඩා උතුම් ගිවිසුමක ඇපකාරයාණන් ද වී සිටින සේක.</span></span> 
     </div> 
     <div class="p"> <span class="verse v22" data-usfm="HEB.7.22"><span class="content"> </span></span><span class="verse v23" data-usfm="HEB.7.23"><span class="label">23</span><span class="content">තවද, මරණය හේතුකොටගෙන පූජක පදවියෙහි පවතින්නට පූජකවරුන්ට නොහැකි වූ බැවින් පූජක සංබ්‍යාව, විශාල විය. </span></span><span class="verse v24" data-usfm="HEB.7.24"><span class="label">24</span><span class="content">එහෙත් ජේසුස් වහන්සේ සදහට ම පවතින හෙයින් උන් වහන්සේගේ පූජක ධූරය අන් කෙනෙකුට පැවරිය නොහැකි ය. </span></span><span class="verse v25" data-usfm="HEB.7.25"><span class="label">25</span><span class="content">එබැවින් උන් වහන්සේ මඟින් දෙවියන් වහන්සේ වෙතට ළඟා වන්නන් සදහට ම ගළවන්නට උන් වහන්සේට පිළිවන. මන්ද, ඔවුන් උදෙසා මැදහත් වීමට උන් වහන්සේ සදහට ම ජීවත් වන බැවිනි.</span></span> 
     </div> 
     <div class="p"> <span class="verse v25" data-usfm="HEB.7.25"><span class="content"> </span></span><span class="verse v26" data-usfm="HEB.7.26"><span class="label">26</span><span class="content">අපට යෝග්‍ය වන්නෙත් එබඳු ධාර්මික, නිර්දෝෂ, නිර්මල, පව්කාරයන්ගෙන් වෙන් වූ, අහස් මඬල ඉක්මවා වැජඹෙන උත්තම පූජකයෙක් ම ය. </span></span><span class="verse v27" data-usfm="HEB.7.27"><span class="label">27</span><span class="content"> අන් උත්තම පූජකයන් මෙන්, පළමු කොට තමන්ගේ ම පව් උදෙසාත්, දෙවනු ව ජනතාවගේ පව් උදෙසාත් දිනපතා පූජා ඔප්පු කිරීමට උන් වහන්සේට වුවමනාවක් නැත. මන්ද, උන් වහන්සේ තමන් ම එක ම වරක් පූජා වීමෙන් ඒ වුවමනාව ඉටු කළ සේක. </span></span><span class="verse v28" data-usfm="HEB.7.28"><span class="label">28</span><span class="content">දුර්වලකම් ඇති මනුෂ්‍යයෝ උත්තම පූජකයන් කොට ව්‍යවස්ථාවෙන් පත් කරනු ලැබෙත්. එහෙත් ව්‍යවස්ථාවෙන් පසුව පැමිණි දිවුරුමේ වචනයෙන් සදහට ම සම්පූර්ණ ව සිටින පුත්‍රයාණෝ පත් කරනු ලැබූ හ.</span></span> 
     </div> 
    </div> 
   </div> 
  </div>
 </body>
</html>