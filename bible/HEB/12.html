<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch12" data-usfm="HEB.12">  
     <div class="s1"> <span class="heading"><b>හික්මවීමෙන් දැහැමි ජීවිත</b></span> 
     </div> 
     <div class="p"> <span class="content"> </span><span class="verse v1" data-usfm="HEB.12.1"><span class="label">1</span><span class="content">මේ සා විශාල සාක්ෂිකාර සේනාවකින් අප වට වී සිටින නිසා, සියලු අවහිර ද, පහසුවෙන් අප වෙළා ගන්නා පාපයන් ද ඉවත ලා, </span></span><span class="verse v2" data-usfm="HEB.12.2"><span class="label">2</span><span class="content">ඇදහිල්ලේ කර්තෘවරයාණන් ද එහි පරිපූරකයාණන් ද වන ජේසුස් වහන්සේ දෙස ම නෙත් යොමා, අපට දිවීමට ඇති ධාවනය නොපසුබට, වීර්යයෙන් දුවමු. උන් වහන්සේ තමන් ඉදිරියෙහි වූ ප්‍රීතිය නිසා, කුරුසියේ අවමානය නොතකා, එහි වධ විඳ දෙවියන් වහන්සේගේ සිංහාසනයේ දකුණත අසුන් ගත් සේක.</span></span> 
     </div> 
     <div class="p"> <span class="verse v2" data-usfm="HEB.12.2"><span class="content"> </span></span><span class="verse v3" data-usfm="HEB.12.3"><span class="label">3</span><span class="content">ඒ නිසා ඔබ අධෛර්ය ව විඩාවට පත් නොවන පිණිස, තමාට විරුද්ධ ව නැඟී සිටි පව්කරුවන්ගෙන් එතරම් විරෝධය ඉවසූ තැනැන් වහන්සේ ගැන සිතා බලන්න.</span></span> 
     </div> 
     <div class="p"> <span class="verse v3" data-usfm="HEB.12.3"><span class="content"> </span></span><span class="verse v4" data-usfm="HEB.12.4"><span class="label">4</span><span class="content">පාපයට විරුද්ධ ව කරන සටනෙහි දී ඔබ තව ම ලේ වගුරුවන තැනට පත් වී නැත. </span></span><span class="verse v5" data-usfm="HEB.12.5"><span class="label">5</span><span class="content"> දරුවන්ට මෙන් දෙවියන් වහන්සේ ඔබට වදාළ සිත් දිරිගන්වන මේ වචන ඔබ අමතක කළහු ද?</span></span> 
     </div> 
     <div class="q2"> <span class="verse v5" data-usfm="HEB.12.5"><span class="content">“මාගේ පුත්‍රය, සමිඳාණන් වහන්සේගේ හික්මවීම් සුළු කොට නොසිතන්න, උන් වහන්සේ තරවටු කරන කල මලානික නොවන්න:</span></span> 
     </div> 
     <div class="q"> <span class="verse v5" data-usfm="HEB.12.5"><span class="content"> </span></span><span class="verse v6" data-usfm="HEB.12.6"><span class="label">6</span><span class="content">මන්ද, සමිඳාණන් වහන්සේට ප්‍රේම කරන අය උන් වහන්සේ හික්මවන සේක;</span></span> 
     </div> 
     <div class="q2"> <span class="verse v6" data-usfm="HEB.12.6"><span class="content">පුත්‍රයන් මෙන් තමන් වහන්සේ පිළිගන්න අයට උන් වහන්සේ දඬුවම් කරන සේක.”</span></span> 
     </div> 
     <div class="m"> <span class="verse v6" data-usfm="HEB.12.6"><span class="content"> </span></span><span class="verse v7" data-usfm="HEB.12.7"><span class="label">7</span><span class="content">ඔබගේ හික්මවීම පිණිස ඒ දඬුවම ඉවසන්න; දෙවියන් වහන්සේ ඔබ ගැන පුත්‍රයන්ට මෙන් ක්‍රියා කරන සේක. තම පුත්‍රයාට දඬුවම් නොකරන පියෙක් ඇද් ද? </span></span><span class="verse v8" data-usfm="HEB.12.8"><span class="label">8</span><span class="content">හැම දරුවෙකු ම ලබන දඬුවමට ඔබ පංගුකාරයෝ නොවන්නහු නම්, ඔබ පුත්‍රයන් නොව, අවජාතක දරුවෝ ය, </span></span><span class="verse v9" data-usfm="HEB.12.9"><span class="label">9</span><span class="content">තවද අප හික්ම වූ මාංසික පියවරුන්ට අපි ගරුබුහුමන් කරමු නම් ඊට බොහෝ වැඩියෙන් අප ආත්මික පියාණන් වහන්සේට අවනත ව ජීවත් විය යුතු නොවේ ද? </span></span><span class="verse v10" data-usfm="HEB.12.10"><span class="label">10</span><span class="content">අපේ මෙලෝ පියවරු තමන්ට හරි යයි පෙනුණු ලෙස මඳ කලකට අපට දඬුවම් කළහ; එහෙත් උන් වහන්සේ තමන්ගේ පරිශුද්ධත්වයට අප පංගුකාරයන් වන පිණිස, අපේ යහපත සඳහා දඬුවම් කරන සේක. </span></span><span class="verse v11" data-usfm="HEB.12.11"><span class="label">11</span><span class="content">දඬුවමක් ලබන කල එය දුකට මිස ප්‍රීතියට කාරණාවක් මෙන් නොපෙනේ. එහෙත් එයින් හික්මුණු අයට පසු ව දැහැමි සාමකාමී ජීවිතයක පල අත් වේ. </span></span><span class="verse v12" data-usfm="HEB.12.12"><span class="label">12</span><span class="content"> එබැවින් පහතට වැටී ඇති අත් ද දුබල දණහිස් ද ශක්තිමත් කරගන්න. </span></span><span class="verse v13" data-usfm="HEB.12.13"><span class="label">13</span><span class="content"> කොර කකුල් අබලන් නොවී, සුවය ලබන පිණිස ඇද නැති මාවත්වල ගමන් කරන්න.</span></span> 
     </div> 
     <div class="s1"> <span class="heading"><b>උවදෙස් හා අවවාද</b></span> 
     </div> 
     <div class="p"> <span class="verse v13" data-usfm="HEB.12.13"><span class="content"> </span></span><span class="verse v14" data-usfm="HEB.12.14"><span class="label">14</span><span class="content">සියල්ලන් සමඟ සාමදානයෙන් සිටින්නටත්, ශුද්ධකම නැති ව කිසිවෙක් සමිඳාණන් වහන්සේ නොදක්නා බැවින්, ශුද්ධකම අනුව යන්නත් උත්සාහ කරන්න. </span></span><span class="verse v15" data-usfm="HEB.12.15"><span class="label">15</span><span class="content"> කිසිවෙකු දේව වරප්‍රසාදයෙන් බැහැර නොයන ලෙස ද, කිසිවෙකු තිත්තකමේ මූලයක් වී ගැටළු මතුකර, බොහෝ දෙනා දූෂ්‍ය නොකරන ලෙස ද, </span></span><span class="verse v16" data-usfm="HEB.12.16"><span class="label">16</span><span class="content">දුශ්ශීල කෙනෙකු හෝ එක කෑම වේලක් නිසා සිය ජන්ම උරුමය විකුණු ඒසව් වැනි දේව අභක්තික කෙනෙකු හෝ නොවන ලෙස ද පරෙස්සම් වන්න. </span></span><span class="verse v17" data-usfm="HEB.12.17"><span class="label">17</span><span class="content">පසු ව ඔහු ඒ ආශීර්වාදය යළි උරුම කරගැනීමට කැමැති වුව ද, ඔහු ප්‍රතික්ෂේප කරනු ලැබූ හැටි ඔබ දන්නහු ය. ඉන්පසු ඔහු කඳුළු සලමින් එය ලබාගැනීමට අවස්ථාවක් ඉතා ඕනෑකමින් සෙවූ නමුත් එවැන්නකට ඉඩක් නොලැබිණි.</span></span> 
     </div> 
     <div class="s1"> <span class="heading"><b>භයංකර පුරාණ ගිවිසුම හා තේජාන්විත නව ගිවිසුම</b></span> 
     </div> 
     <div class="p"> <span class="verse v17" data-usfm="HEB.12.17"><span class="content"> </span></span><span class="verse v18" data-usfm="HEB.12.18"><span class="label">18</span><span class="content"> </span><span class="content"> ඔබ පැමිණ සිටින්නේ, ස්පර්ශ කළ හැකි ගිනි ජාලාවකට වත්, කළුවරට වත්, ඝන අන්ධකාරයට වත්, චණ්ඩ මාරුතයට වත්, </span></span><span class="verse v19" data-usfm="HEB.12.19"><span class="label">19</span><span class="content">හොරණෑ ශබ්දයට වත්, හඬකින් නික්මෙන වචනවලට වත් නොවේ. ඒ හඬ ඇසූ අය තවත් ඔවුන්ට එසේ කතා නොකරන ලෙස ඉල්ලා සිටියහ. </span></span><span class="verse v20" data-usfm="HEB.12.20"><span class="label">20</span><span class="content"> මන්ද, “මෘගයෙකු වුව ද කන්දෙහි ගෑවුණොත්, ඌට ගල් ගසා මැරිය යුතු ය”යි කී අණ ඔවුන්ට දැරිය නොහැකි විය. </span></span><span class="verse v21" data-usfm="HEB.12.21"><span class="label">21</span><span class="content"> ඒ දර්ශනය කෙතරම් බියකරු වී ද යත්, “මම බියෙන් වෙවුලමි”යි මෝසෙස් කී ය.</span></span> 
     </div> 
     <div class="p"> <span class="verse v21" data-usfm="HEB.12.21"><span class="content"> </span></span><span class="verse v22" data-usfm="HEB.12.22"><span class="label">22</span><span class="content">එහෙත් ඔබ ළඟා වී සිටින්නේ සියොන් කන්දට ය; ජීවමාන දෙවියන් වහන්සේගේ නගරය වූ ස්වර්ගීය ජෙරුසලමට ය; කෝටි සංබ්‍යාත දේව දූත සේනාවන්ගෙන් යුත් මහා රැස්වීමට ය; </span></span><span class="verse v23" data-usfm="HEB.12.23"><span class="label">23</span><span class="content">සගලොවෙහි නම් ලියා ඇති කුළුඳුලන්ගේ සභාවට ය; සියල්ලන්ගේ විනිශ්චයකාර දෙවියන් වහන්සේ වෙතට ය; සම්පූර්ණ ලෙස ධර්මිෂ්ඨ කරන ලද අයගේ ආත්ම වෙතට ය; </span></span><span class="verse v24" data-usfm="HEB.12.24"><span class="label">24</span><span class="content">නව ගිවිසුමක මැදහත්කාරයාණන් වූ ජේසුස් වහන්සේ වෙතට ය. ආබෙල්ගේ ලෙයට වඩා උතුම් ලෙස කතා කරන උන් වහන්සේගේ ඉසීමේ ලෙය ද වෙතටත් ය. </span></span><span class="verse v25" data-usfm="HEB.12.25"><span class="label">25</span><span class="content"> එසේ නම් කතා කරන තැනැන් වහන්සේ ප්‍රතික්ෂේප නොකරන්නට වග බලා ගන්න. මන්ද, මිහි පිට අනුශාසනා කළ තැනැන් වහන්සේ එපා කළ විට, ඔව්හු නොගැළවුණෝ නම්, ස්වර්ගයෙන් අනුශාසනා කරන තැනැන් වහන්සේ කෙරෙන් අහක් ව ගියොත් අපි කෙසේ ගැළවෙමු ද? </span></span><span class="verse v26" data-usfm="HEB.12.26"><span class="label">26</span><span class="content"> උන් වහන්සේගේ ශබ්දය ඒ කාලයේ දී පොළොව කම්පා කෙළේ ය. එහෙත් දැන් උන් වහන්සේ, “මම පොළොව පමණක් නොව, ස්වර්ගයත් තව වරක් කම්පා කරවන්නෙමි”යි පොරොන්දු වී තිබේ. </span></span><span class="verse v27" data-usfm="HEB.12.27"><span class="label">27</span><span class="content">‘තව වරක්’ ය කීමෙන් අදහස් කරන්නේ නොසෙල්වෙන දේ පවත්නා පිණිස සෙලවෙන දේ, එනම්, මවන ලද සියල්ල පහ වන බව ය. </span></span><span class="verse v28" data-usfm="HEB.12.28"><span class="label">28</span><span class="content">එහෙයින් නොසෙල්විය හැකි රාජ්‍යයක් අප ලබන බැවින් ස්තුතිවන්ත වෙමු. එමඟින් ගෞරවයෙන් හා දේව ගරුබියෙන් දෙවියන් වහන්සේ ප්‍රසන්න වන ලෙස නමස්කාර කරමු. </span></span><span class="verse v29" data-usfm="HEB.12.29"><span class="label">29</span><span class="content"> මන්ද, අපගේ දෙවියන් වහන්සේ වනාහි සියල්ල දවාලන ගින්නකි.</span></span> 
     </div> 
    </div> 
   </div> 
  </div>
 </body>
</html>