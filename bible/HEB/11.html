<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch11" data-usfm="HEB.11">  
     <div class="s1"> <span class="heading"><b>වීරෝදාර ඇදහිල්ල</b></span> 
     </div> 
     <div class="p"> <span class="content"> </span><span class="verse v1" data-usfm="HEB.11.1"><span class="label">1</span><span class="content">ඇදහිල්ල වනාහි බලාපොරොත්තු වන දේ පිළිබඳ සහතිකය යි. අදෘශ්‍යමාන දේ පිළිබඳ නිසැකකම යි. </span></span><span class="verse v2" data-usfm="HEB.11.2"><span class="label">2</span><span class="content">තමන්ගේ ඇදහිල්ල නිසා අපේ මුතුන්මිත්තෝ දෙවියන් වහන්සේට ප්‍රිය මනාප වූ හ.</span></span> 
     </div> 
     <div class="p"> <span class="verse v2" data-usfm="HEB.11.2"><span class="content"> </span></span><span class="verse v3" data-usfm="HEB.11.3"><span class="label">3</span><span class="content"> </span><span class="content">දෙවියන් වහන්සේගේ වචනයෙන් විශ්වය මවනු ලැබූ බව අප තේරුම් ගන්නේ ඇදහිල්ලෙන් ය. මෙසේ දෘශ්‍යමාන දෙය, අදෘශ්‍යමාන දෙයින් පහළ වූ බව පෙනී යයි.</span></span> 
     </div> 
     <div class="p"> <span class="verse v3" data-usfm="HEB.11.3"><span class="content"> </span></span><span class="verse v4" data-usfm="HEB.11.4"><span class="label">4</span><span class="content"> </span><span class="content">ඇදහිල්ලෙන්, ආබෙල් කායින්ට වඩා විශිෂ්ට පූජාවක් දෙවියන් වහන්සේට පුද කෙළේ ය. ඔහුගේ පූජා ගැන දෙවියන් වහන්සේ ප්‍රසන්න වූ බැවින්, ඇදහිල්ලෙන් ඔහු ධර්මිෂ්ඨයෙකු බවට පත් කරනු ලැබී ය. ඔහු මියගිය ද ඇදහිල්ලෙන් දැනුත් කතා කරයි.</span></span> 
     </div> 
     <div class="p"> <span class="verse v4" data-usfm="HEB.11.4"><span class="content"> </span></span><span class="verse v5" data-usfm="HEB.11.5"><span class="label">5</span><span class="content"> </span><span class="content"> ඇදහිල්ලෙන්, ඒනොක් මරණය නොවිඳ ගෙනයනු ලැබී ය; දෙවියන් වහන්සේ ඔහු ගෙන ගිය බැවින් ඔහු ජීවතුන් අතර නො වී ය. ඔහුගේ තුරන් වීමට පෙර, ඔහු දෙවියන් වහන්සේගේ ප්‍රසාදය දිනාගත් බවට සහතිකය ලැබී ය. </span></span><span class="verse v6" data-usfm="HEB.11.6"><span class="label">6</span><span class="content">ඇදහිල්ල නැති ව උන් වහන්සේගේ ප්‍රසාදය දිනාගැනීමට පුළුවන්කමක් නැත. මන්ද, දෙවියන් වහන්සේ වෙත ළඟා වන්නා උන් වහන්සේ ජීවත් වන බවත්, උන් වහන්සේ සොයා එන්නවුන්ට ඉෂ්ට විපාක දෙන කෙනෙකු බවත් විශ්වාස කළ යුතු ය.</span></span> 
     </div> 
     <div class="p"> <span class="verse v6" data-usfm="HEB.11.6"><span class="content"> </span></span><span class="verse v7" data-usfm="HEB.11.7"><span class="label">7</span><span class="content"> </span><span class="content"> ඇදහිල්ලෙන්, නෝවා දැකගත නොහැකි දේ ගැන දෙවියන් වහන්සේ විසින් දන්වනු ලැබ, දේව ගරුබියෙන් ඇලළී සිය පවුලේ අය ගළවාගැනීම සඳහා නැවක් සෑදුවේ ය. ඒ ඇදහිල්ලෙන් ඔහු ලෝකයා වරදට පත්කොට, ඇදහිල්ලෙන් පැමිණෙන දමිටු බවට උරුමක්කාරයෙක් විය.</span></span> 
     </div> 
     <div class="p"> <span class="verse v7" data-usfm="HEB.11.7"><span class="content"> </span></span><span class="verse v8" data-usfm="HEB.11.8"><span class="label">8</span><span class="content">ඇදහිල්ලෙන්, ආබ්‍රහම් කැඳවීම ලැබූ කල, තමා යන්නේ කොහේ දැ යි නොදැන, තමාට උරුමයක් පිණිස පසු ව ලැබෙන්නට යන ස්ථානයකට පිටත් ව යන ලෙස කීකරු වී, නික්ම ගියේ ය.</span><span class="content"> </span></span><span class="verse v9" data-usfm="HEB.11.9"><span class="label">9</span><span class="content">ඇදහිල්ලෙන්, ඔහු ආගන්තුකයෙකු මෙන් දෙවියන් වහන්සේ පොරොන්දු වූ දේශයෙහි පදිංචි වී, එම පොරොන්දුවට හිමිකාරයන් වූ ඊසාක් සහ ජාකොබ් සමඟ කූඩාරම්වල වාසය කෙළේ ය.</span><span class="content"> </span></span><span class="verse v10" data-usfm="HEB.11.10"><span class="label">10</span><span class="content">මන්ද, දෙවියන් වහන්සේ ම, සිය සැලැස්ම අනුව සාදා නිම කළ අත්තිවාරම් ඇති, නගරය ගැන ඔහු බලා සිටියේ ය.</span></span> 
     </div> 
     <div class="p"> <span class="verse v10" data-usfm="HEB.11.10"><span class="content"> </span></span><span class="verse v11" data-usfm="HEB.11.11"><span class="label">11</span><span class="content"> </span><span class="content"> ඇදහිල්ලෙන්, සාරා පොරොන්දුව දුන් තැනැන් වහන්සේ විශ්වාස කටයුතු කෙනෙකැ යි පිළිගත් නිසා, නිසි වයස ඉක්මවා ගිය ද පිළිසිඳගැනීමේ ශක්තිය ලැබුවා ය. </span></span><span class="verse v12" data-usfm="HEB.11.12"><span class="label">12</span><span class="content">එහෙයින් මළ කෙනෙකු වැනි තැනැත්තෙකුගෙන් පවා, ගණනින් අහසේ තරු මෙන් ද, මුහුදු වෙරළේ අසංබ්‍ය වැලි ඇට මෙන් ද වූ විශාල පරපුරක් ඇති විය.</span></span> 
     </div> 
     <div class="p"> <span class="verse v12" data-usfm="HEB.11.12"><span class="content"> </span></span><span class="verse v13" data-usfm="HEB.11.13"><span class="label">13</span><span class="content"> </span><span class="content"> ඇදහිල්ලෙහි පිහිටා සිටි මොවුහු සියල්ලෝ ම මියගිය හ. ඔව්හු පොරොන්දු වූ දේ නොලැබූ නමුත්, ඒවා කල්තියා දැක සතුටින් පිළිගෙන, මිහි පිට තමන් ආගන්තුකයන් ද කලක් නේවාසිකයන් ද බව ප්‍රකාශ කළහ. </span></span><span class="verse v14" data-usfm="HEB.11.14"><span class="label">14</span><span class="content">මෙබඳු දේ ප්‍රකාශ කරන අය, තමන්ගේ ම මවුබිමක් සොයන බව මැනවින් පැහැදිලි කරති. </span></span><span class="verse v15" data-usfm="HEB.11.15"><span class="label">15</span><span class="content">ඔව්හු තමන් හැරදමා ආ රට ගැන ම සිත සිතා සිටියහු නම්, පෙරළා එහි යාමට ඔවුන්ට අවස්ථා තිබිණි. </span></span><span class="verse v16" data-usfm="HEB.11.16"><span class="label">16</span><span class="content">එහෙත් ඔව්හු දැන් වඩා උතුම් රටක්, එනම් ස්වර්ගීය රටක් දෙස සිත් යොමු කරති. දෙවියන් වහන්සේ ඔවුන්ගේ දෙවිඳාණෝ යයි කියනු ලබනවාට උන් වහන්සේ ලජ්ජා නොවන්නේ උන් වහන්සේ ඔවුන්ට නුවරක් පිළියෙළ කර තිබෙන නිසා ය.</span></span> 
     </div> 
     <div class="p"> <span class="verse v16" data-usfm="HEB.11.16"><span class="content"> </span></span><span class="verse v17" data-usfm="HEB.11.17"><span class="label">17</span><span class="content"> </span><span class="content"> ආබ්‍රහම් පරීක්ෂා කරනු ලැබූ කල, ඔහු ඇදහිල්ලෙන් ඊසාක් පූජා කෙළේ ය. </span></span><span class="verse v18" data-usfm="HEB.11.18"><span class="label">18</span><span class="content">“ඔබේ වංශය ඊසාක්ගෙන් පැවත එන්නේ ය” යන දේව පොරොන්දුව ආබ්‍රහම් සතුටින් පිළිගත් නමුත්, සිය ඒකජාතක පුත්‍රයා පූජා කිරීමට සූදානම් ව සිටියේ ය. </span></span><span class="verse v19" data-usfm="HEB.11.19"><span class="label">19</span><span class="content">මළවුන් උත්ථාන කිරීමට වුව ද දෙවියන් වහන්සේට හැකි බව ඔහු සිතට ගත්තේ ය. උපමානුසාරයෙන් කියතොත්, ඔහු ඊසාක් මරණයෙන් නැවත ලබාගත්තේ ය.</span></span> 
     </div> 
     <div class="p"> <span class="verse v19" data-usfm="HEB.11.19"><span class="content"> </span></span><span class="verse v20" data-usfm="HEB.11.20"><span class="label">20</span><span class="content"> </span><span class="content"> ඇදහිල්ලෙන්, ඊසාක් එන්නට ඇති දේ පිළිබඳව ජාකොබ්ට සහ ඒසව්ට ආශීර්වාද කෙළේ ය. </span></span><span class="verse v21" data-usfm="HEB.11.21"><span class="label">21</span><span class="content">සිය මරණ මොහොතේ දී ජාකොබ්, ඇදහිල්ලෙන් ජෝසෙප්ගේ පුතුන්ගෙන් එක් එක්කෙනාට ආශීර්වාද කොට, සිය සැරයටිය මත හිස නමා නමස්කාර කෙළේ ය. </span></span><span class="verse v22" data-usfm="HEB.11.22"><span class="label">22</span><span class="content">ජෝසෙප් තමාගේ අවසානය ළං වූ විට, ඇදහිල්ලෙන්, ඉශ්රායෙල් පුත්‍රයන්ගේ නික්මයාම සඳහන් කොට, තමාගේ ඇටකටු පිළිබඳ උපදෙස් දුන්නේ ය.</span></span> 
     </div> 
     <div class="p"> <span class="verse v22" data-usfm="HEB.11.22"><span class="content"> </span></span><span class="verse v23" data-usfm="HEB.11.23"><span class="label">23</span><span class="content"> </span><span class="content"> මෝසෙස් උපන් කල ඔහුගේ දෙමවුපියෝ ඔහු සුන්දර දරුවෙකු බව දැක, රාජාඥාවට බිය නොවී, ඇදහිල්ලෙන් ඔහු තුන් මසක් සඟවාගත්තෝ ය. </span></span><span class="verse v24" data-usfm="HEB.11.24"><span class="label">24</span><span class="content"> මෝසෙස් වැඩුණු පසු, පාරාවෝ රජුගේ දියණියන්ගේ පුත්‍රයා යයි කියනු ලැබීම ඔහු ඇදහිල්ලෙන් ප්‍රතික්ෂේප කෙළේ ය. </span></span><span class="verse v25" data-usfm="HEB.11.25"><span class="label">25</span><span class="content">ඔහු කලකට පස්කම් සැප විඳීමට වඩා දෙවියන් වහන්සේගේ සෙනඟ හා සමඟ දුක් විඳීම තෝරාගත්තේ ය. </span></span><span class="verse v26" data-usfm="HEB.11.26"><span class="label">26</span><span class="content">මන්ද, මතු එන්නට තිබෙන ඉෂ්ට විපාකය හිත ගත් බැවින්, මිසරයේ යසඉසුරුවලට වඩා විමුක්ති දායකයාණන් නමින් එන අවමානය මහත් සම්පතකැයි ඔහු සිතී ය.</span></span> 
     </div> 
     <div class="p"> <span class="verse v26" data-usfm="HEB.11.26"><span class="content"> </span></span><span class="verse v27" data-usfm="HEB.11.27"><span class="label">27</span><span class="content"> </span><span class="content"> ඇදහිල්ලෙන්, ඔහු රාජ උදහසට බිය නොවී, මිසරය අත්හැර ගියේ ය. අදෘශ්‍යමාන දෙවියන් වහන්සේ දෙනෙතින් දකින්නාක් මෙන් ඔහු ස්ථීර ව සිටියේ ය. </span></span><span class="verse v28" data-usfm="HEB.11.28"><span class="label">28</span><span class="content"> මාර දූතයා ඔවුන්ගේ කුලුඳුලන් විනාශ නොකරන පිණිස, ඔහු පාස්කුව හා ලේ ඉසීම ද ඇදහිල්ලෙන් පැවැත්වී ය.</span></span> 
     </div> 
     <div class="p"> <span class="verse v28" data-usfm="HEB.11.28"><span class="content"> </span></span><span class="verse v29" data-usfm="HEB.11.29"><span class="label">29</span><span class="content"> </span><span class="content"> ඇදහිල්ලෙන්, ඔව්හු රතු මුහුද මැදින් වියළි බිමක මෙන් ගමන් කළෝ ය. එසේ යාමට කළ ප්‍රයත්නයේ දී මිසරවරු දියේ ගිලී මළෝ ය. </span></span><span class="verse v30" data-usfm="HEB.11.30"><span class="label">30</span><span class="content"> සත් දිනක්, ජෙරිකෝවේ පවුරු වටා ගමන් කළ පසු, ඔවුන්ගේ ඇදහිල්ලෙන් ඒ පවුරු බිඳ වැටුණේ ය.</span></span> 
     </div> 
     <div class="p"> <span class="verse v30" data-usfm="HEB.11.30"><span class="content"> </span></span><span class="verse v31" data-usfm="HEB.11.31"><span class="label">31</span><span class="content"> </span><span class="content">ගණිකාවක වූ රාහාබ්, ඇදහිල්ලෙන්, චරපුරුෂයන් හොඳ සිතින් පිළිගත් බැවින්, අකීකරු වූවන් සමඟ විනාශ නොවී ඉතිරි වූවා ය.</span></span> 
     </div> 
     <div class="p"> <span class="verse v31" data-usfm="HEB.11.31"><span class="content"> </span></span><span class="verse v32" data-usfm="HEB.11.32"><span class="label">32</span><span class="content"> </span><span class="content">තවදුරටත් කීම අවශ්‍ය ද? ගිඩියොන් ද බාරක් ද සම්සොන් ද ජෙප්තා ද දාවිත් ද සාමුවෙල් ද දිවැසිවරයන් ද ගැන කීමට කල් වේලා නැත. </span></span><span class="verse v33" data-usfm="HEB.11.33"><span class="label">33</span><span class="content"> ඔව්හු ඇදහිල්ලෙන් රාජ්‍යයන් පරාජය කළහ. යුක්තිය ඉටු කළහ. දේව පොරොන්දු අත් කර ගත්හ, සිංහයන්ගේ කට වැසූ හ. </span></span><span class="verse v34" data-usfm="HEB.11.34"><span class="label">34</span><span class="content"> රෞද්‍ර ගිනි ජාලා නිවාලූ හ, කඩුපතින් නොමළහ, දුබල ව සිටි නමුත් ප්‍රබල වූ හ, රණ බිම්හි ජය කොඩි නැංවූ හ, පර සතුරු සේනා නෙරපූ හ. </span></span><span class="verse v35" data-usfm="HEB.11.35"><span class="label">35</span><span class="content"> ස්ත්‍රීහු සිය මළවුන් පුනරුත්ථානයෙන් නැවත ලැබූ හ. තවත් අය වඩා විශිෂ්ට පුනරුත්ථානයක් ලබන පිණිස, බේරීමක් නොසොයා මාරක වද වේදනා වින්දහ. </span></span><span class="verse v36" data-usfm="HEB.11.36"><span class="label">36</span><span class="content"> තවත් අය අපහාස හා කස පහරවලට ද විලංගු සහ හිර අඩස්සියට ද මුහුණ පෑ හ. </span></span><span class="verse v37" data-usfm="HEB.11.37"><span class="label">37</span><span class="content"> ඔව්හු ගල් පහර ලැබූ හ. කියතෙන් දෙකට ඉරනු ලැබූ හ, කඩුවෙන් මරනු ලැබූ හ. ඔව්හු අනාථ ව දුක් පීඩා විඳිමින්, බැටළු හම් හා එළු හම් ඇඳ, ඔබමොබ ගියහ. </span></span><span class="verse v38" data-usfm="HEB.11.38"><span class="label">38</span><span class="content">එවැන්නන් දැරීමට මේ ලෝකය වටින්නේ නැත. ඔව්හු මරුකතරෙහි හා කඳුකරවල ද ගුහාවල ද බිම්ගෙවල ද ගැවසුණ හ.</span></span> 
     </div> 
     <div class="p"> <span class="verse v38" data-usfm="HEB.11.38"><span class="content"> </span></span><span class="verse v39" data-usfm="HEB.11.39"><span class="label">39</span><span class="content">මොවුහු සියල්ලෝ ම ඇදහිල්ල ගැන පැසසුම් ලැබූ නමුත්, පොරොන්දු නොලදහ. </span></span><span class="verse v40" data-usfm="HEB.11.40"><span class="label">40</span><span class="content">එසේ වූයේ, දෙවියන් වහන්සේ අප ගැන සලකා, ඔවුන් පරිපූර්ණත්වය ලැබිය යුත්තේ අප හා සමඟ පමණකැ යි යන වඩා හොඳ සැලැස්මක් කල්තියා පිළියෙළ කොට තිබූ හෙයිනි.</span></span> 
     </div> 
    </div> 
   </div> 
  </div>
 </body>
</html>