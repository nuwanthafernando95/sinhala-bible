<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch1" data-usfm="HEB.1">  
     <div class="s1"> <span class="heading"><b>පුත්‍රයාණන් මඟින් කළ අවසාන ප්‍රකාශනය</b></span> 
     </div> 
     <div class="p"> <span class="content"> </span><span class="verse v1" data-usfm="HEB.1.1"><span class="label">1</span><span class="content">දෙවියන් වහන්සේ ආදි යුගවල දී, නොයෙක් විට ද විවිධාකාරයෙන් ද, දිවැසිවරයන් මඟින් අපේ පියවරුන්ට කතා කළ සේක. </span></span><span class="verse v2" data-usfm="HEB.1.2"><span class="label">2</span><span class="content">එහෙත් දැන් මේ අවසාන කාලයේ දී උන් වහන්සේ සිය පුත්‍රයාණන් මඟින් අපට කතා කළ සේක. උන් වහන්සේ කරණකොටගෙන දෙවියන් වහන්සේ මුළු විශ්වය මවා, සියල්ලේ උරුමකාරයාණන් කොට උන් වහන්සේ පත් කළ සේක. </span></span><span class="verse v3" data-usfm="HEB.1.3"><span class="label">3</span><span class="content">උන් වහන්සේ දෙවියන් වහන්සේගේ මහිමතාවයේ ප්‍රභාවය ද දේවත්වයේ ස්වරූපය ද වන සේක්, තමන්ගේ ප්‍රබල වචනයෙන් සියල්ල දරන සේක. පාප ශෝධනය ඉටු කළ පසු, උන් වහන්සේ උත්තම ස්ථානයෙහි මහෝත්තමයාණන්ගේ දකුණත අසුන් ගත් සේක.</span></span> 
     </div> 
     <div class="s1"> <span class="heading"><b>පුත්‍රයාණන්ගේ ශ්‍රේෂ්ඨත්වය</b></span> 
     </div> 
     <div class="p"> <span class="verse v3" data-usfm="HEB.1.3"><span class="content"> </span></span><span class="verse v4" data-usfm="HEB.1.4"><span class="label">4</span><span class="content">මෙසේ දේව දූතයන්ට වඩා ශ්‍රේෂ්ඨ නාමයක් පුත්‍රයාණන් වහන්සේට උරුම වූ බැවින් උන් වහන්සේ ඔවුන්ට වඩා බොහෝ සේ උතුම් වන සේක. </span></span><span class="verse v5" data-usfm="HEB.1.5"><span class="label">5</span><span class="content"> මන්ද:</span></span> 
     </div> 
     <div class="q2"> <span class="verse v5" data-usfm="HEB.1.5"><span class="content">“ඔබ මාගේ පුත්‍රයා ය;</span></span> 
     </div> 
     <div class="q2"> <span class="verse v5" data-usfm="HEB.1.5"><span class="content">මම අද ඔබ ජනිත කෙළෙමි”යි</span></span> 
     </div> 
     <div class="m"> <span class="verse v5" data-usfm="HEB.1.5"><span class="content">කියාත්, “මම ඔහුට පියෙක් වන්නෙමි, ඔහු මට පුත්‍රයෙක් වන්නේ ය”</span></span> 
     </div> 
     <div class="m"> <span class="verse v5" data-usfm="HEB.1.5"><span class="content">කියාත්, උන් වහන්සේ දේව දූතයන්ගෙන් කවරෙකුට කවදාවත් නොවදාළ සේක. </span></span><span class="verse v6" data-usfm="HEB.1.6"><span class="label">6</span><span class="content"> උන් වහන්සේ තමන්ගේ කුලුඳුල් පුත්‍රයාණන් ලෝකයට නැවත එවන කල:</span></span> 
     </div> 
     <div class="q2"> <span class="verse v6" data-usfm="HEB.1.6"><span class="content">‘දෙවියන් වහන්සේගේ සියලු දූතයෝ උන් වහන්සේට නමස්කාර කරත්වා”යි</span></span> 
     </div> 
     <div class="m"> <span class="verse v6" data-usfm="HEB.1.6"><span class="content">වදාරන සේක. </span></span><span class="verse v7" data-usfm="HEB.1.7"><span class="label">7</span><span class="content">දේව දූතයන් ගැන:</span></span> 
     </div> 
     <div class="q2"> <span class="verse v7" data-usfm="HEB.1.7"><span class="content">“උන් වහන්සේ ස්වකීය දූතයන් සුළං ද, ස්වකීය සේවකයන් ගිනි ජාලාවක් ද කරන සේකැ”යි</span></span> 
     </div> 
     <div class="m"> <span class="verse v7" data-usfm="HEB.1.7"><span class="content">වදාරන සේක. </span></span><span class="verse v8" data-usfm="HEB.1.8"><span class="label">8</span><span class="content"> එහෙත් පුත්‍රයාණන් ගැන:</span></span> 
     </div> 
     <div class="q2"> <span class="verse v8" data-usfm="HEB.1.8"><span class="content">“දෙවියන් වහන්ස, ඔබගේ සිංහාසනය සදහට ම පවත්නේ ය;</span></span> 
     </div> 
     <div class="q2"> <span class="verse v8" data-usfm="HEB.1.8"><span class="content">ධර්මිෂ්ඨකමේ ජයකොන්තය ඔබගේ රාජ්‍යයේ ජයකොන්තය වේ.</span></span> 
     </div> 
     <div class="q"> <span class="verse v8" data-usfm="HEB.1.8"><span class="content"> </span></span><span class="verse v9" data-usfm="HEB.1.9"><span class="label">9</span><span class="content">ඔබ ධර්මිෂ්ඨකමට ප්‍රිය ව අධර්මිෂ්ඨකමට ද්වේෂ කළ සේක;</span></span> 
     </div> 
     <div class="q2"> <span class="verse v9" data-usfm="HEB.1.9"><span class="content">එබැවින් දෙවියන් වහන්සේ, ඔබේ ම දෙවියන් වහන්සේ, ප්‍රීතිය නමැති තෛලයෙන් ඔබේ සහකාරයන්ට ඉහළින් ඔබ අභිෂේක කළ සේකැ”යි</span></span> 
     </div> 
     <div class="m"> <span class="verse v9" data-usfm="HEB.1.9"><span class="content">වදාරන සේක. </span></span><span class="verse v10" data-usfm="HEB.1.10"><span class="label">10</span><span class="content"> යළිත්:</span></span> 
     </div> 
     <div class="q2"> <span class="verse v10" data-usfm="HEB.1.10"><span class="content">“ස්වාමීනි, ආරම්භයේ දී ඔබ පොළොවේ අත්තිවාරම් ලූ සේක, ස්වර්ගලෝක ඔබගේ මැවිලි ය.</span></span> 
     </div> 
     <div class="q"> <span class="verse v10" data-usfm="HEB.1.10"><span class="content"> </span></span><span class="verse v11" data-usfm="HEB.1.11"><span class="label">11</span><span class="content">ඒවා පහ ව යන්නේ ය, එහෙත් ඔබ පවතින සේක.</span></span> 
     </div> 
     <div class="q2"> <span class="verse v11" data-usfm="HEB.1.11"><span class="content">ඒ සියල්ල වස්ත්‍ර මෙන් පරණ වන්නේ ය;</span></span> 
     </div> 
     <div class="q"> <span class="verse v11" data-usfm="HEB.1.11"><span class="content"> </span></span><span class="verse v12" data-usfm="HEB.1.12"><span class="label">12</span><span class="content">ඔබ ඒවා සළුවක් මෙන් අකුළන සේක, වස්ත්‍ර මෙන් ඒවා මාරු කරනු ලබයි.</span></span> 
     </div> 
     <div class="q2"> <span class="verse v12" data-usfm="HEB.1.12"><span class="content">එහෙත් ඔබ ඒකාකාර ම ය, ඔබගේ වයසට සීමාවක් නැතැ”යි</span></span> 
     </div> 
     <div class="m"> <span class="verse v12" data-usfm="HEB.1.12"><span class="content">වදාරන සේක. </span></span><span class="verse v13" data-usfm="HEB.1.13"><span class="label">13</span><span class="content"> එහෙත්:</span></span> 
     </div> 
     <div class="q2"> <span class="verse v13" data-usfm="HEB.1.13"><span class="content">“මා විසින් ඔබේ සතුරන් ඔබට පා පුටුවක් කරනු ලබන තෙක්, මාගේ දකුණත අසුන් ගන්නැ”යි</span></span> 
     </div> 
     <div class="m"> <span class="verse v13" data-usfm="HEB.1.13"><span class="content">උන් වහන්සේ, දේව දූතයන්ගෙන් කවරෙකුට කවදා වදාළ සේක් ද? </span></span><span class="verse v14" data-usfm="HEB.1.14"><span class="label">14</span><span class="content">එසේ නම් දේව දූතයෝ කවරහු ද? ඔව්හු සියල්ලෝ ම ගැළවීමේ උරුමය ලබන්නට සිටින්නවුන් උදෙසා සේවය පිණිස එවන ලද ආත්මයෝ ය.</span></span> 
     </div> 
    </div> 
   </div> 
  </div>
 </body>
</html>