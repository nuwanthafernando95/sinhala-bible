<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch9" data-usfm="HEB.9">  
     <div class="s1"> <span class="heading"><b>අලුත් ගිවිසුමේ මැදහත්කාරයාණෝ</b></span> 
     </div> 
     <div class="p"> <span class="content"> </span><span class="verse v1" data-usfm="HEB.9.1"><span class="label">1</span><span class="content">සැබැවින් ම පළමු වන ගිවිසුම සම්බන්ධයෙන් පවා පූජා විධාන ද භෞමික ශුද්ධස්ථානයක් ද තිබුණේ ය. </span></span><span class="verse v2" data-usfm="HEB.9.2"><span class="label">2</span><span class="content"> එතැන මණ්ඩපයක් ඉදි කරන ලදී. එහි පළමු වන කොටසෙහි පහන් රුක ද මේසය ද පිදුම් රොටි ද තිබුණේ ය. එය ශුද්ධස්ථානය නම් විය. </span></span><span class="verse v3" data-usfm="HEB.9.3"><span class="label">3</span><span class="content"> දෙ වන තිරය පිටුපස අතිශුද්ධස්ථානය යයි නම් ලත් මණ්ඩපය තිබිණි. </span></span><span class="verse v4" data-usfm="HEB.9.4"><span class="label">4</span><span class="content"> එහි රන්මුවා ධූම පූජාසනය ද සහමුලින් රන් ආලේප කළ ගිවිසුම් කරඬුව ද තිබුණේ ය. ඒ කරඬුවේ මන්නා දැමූ රන් බඳුන ද ආරොන්ගේ දලු ලෑ සැරයටිය ද ගිවිසුමේ ශිලාලේඛන ද විය. </span></span><span class="verse v5" data-usfm="HEB.9.5"><span class="label">5</span><span class="content"> ඒ මත කෙරුබ්වරු දිව්‍ය තේජසින් කරුණාසනය වසා සිටියහ. දැන් මේවා ගැන දීර්ඝ විස්තරයක් කිරීමට ඉඩක් නැත.</span></span> 
     </div> 
     <div class="p"> <span class="verse v5" data-usfm="HEB.9.5"><span class="content"> </span></span><span class="verse v6" data-usfm="HEB.9.6"><span class="label">6</span><span class="content"> </span><span class="content"> මේ දේවල් මෙසේ පිළියෙළ කොට තිබිය දී, පූජකයෝ සිය පුදපූජා ඉටු කිරීමට පළමු වන මණ්ඩපයට ඇතුළු වෙති. </span></span><span class="verse v7" data-usfm="HEB.9.7"><span class="label">7</span><span class="content">එහෙත් දෙ වන මණ්ඩපයට නායක පූජකයා පමණක් වසරකට වරක් ඇතුළු වේ. ඔහු තමා උදෙසාත්, සෙනඟගේ පව් උදෙසාත් ඔප්පු කරන පිණිස ලේ රැගෙන එහි ඇතුළු වෙයි. </span></span><span class="verse v8" data-usfm="HEB.9.8"><span class="label">8</span><span class="content">ඒ පළමු වන මණ්ඩපය තිබෙන තුරු ශුද්ධස්ථානයට පැමිණෙන මාර්ගය ප්‍රකාශ වී නැති බව මෙයින් ශුද්ධාත්මයාණන් වහන්සේ පැහැදිලි ව පෙන්වන සේක. </span></span><span class="verse v9" data-usfm="HEB.9.9"><span class="label">9</span><span class="content">මේ සියල්ල වර්තමාන තත්ත්වය හඟවන සංකේතයකි. එහි නියම කර ඇති පඬුරු හා පූජා ඒවා ඔප්පු කරන්නා හට අභ්‍යන්තර පරිපූර්ණත්වයක් ගෙන නොදෙයි. </span></span><span class="verse v10" data-usfm="HEB.9.10"><span class="label">10</span><span class="content">මේවා කෑමබීමවලින් හා විවිධාකාර ආගමික ධෝවනවලින් සමන්විත බාහිර වත්පිළිවෙත් පමණකි. මේවා පවතින්නේ දෙවියන් වහන්සේ සියල්ල සංශෝධනය කරන තුරු පමණ ය.</span></span> 
     </div> 
     <div class="p"> <span class="verse v10" data-usfm="HEB.9.10"><span class="content"> </span></span><span class="verse v11" data-usfm="HEB.9.11"><span class="label">11</span><span class="content">එහෙත් ක්‍රිස්තුන් වහන්සේ දැනට ම ඇති යහපත් දේ පිළිබඳ උත්තම පූජකයාණන් වශයෙන් පැමිණි විට, උන් වහන්සේ වඩා උතුම් හා වඩා සම්පූර්ණ, මිනිස් අතින් නොසෑදූ, එනම්, මේ භෞතික මැවිල්ලට අයිති නොවන මණ්ඩපය මැදින් වැඩිය සේක. </span></span><span class="verse v12" data-usfm="HEB.9.12"><span class="label">12</span><span class="content">උන් වහන්සේ එළුවන්ගේත්, වස්සන්ගේත් ලෙයින් නොව, තමන්ගේ ම ලෙයින් අප උදෙසා සදාතන විමුක්තිය ලබා සදහට ම එක වරක් ශුද්ධස්ථානයට ඇතුළු වූ සේක. </span></span><span class="verse v13" data-usfm="HEB.9.13"><span class="label">13</span><span class="content">මන්ද, වත්පිළිවෙත් අනුව අපවිත්‍ර යයි සලකන අය මත එළුවන්ගේත්, ගොනුන්ගේත් ලේ ද, එළ වැස්සියකගේ අළු ද ඉසීමෙන්, ඔව්හු පාරිශුද්ධිය ලබන්නාහු ය. </span></span><span class="verse v14" data-usfm="HEB.9.14"><span class="label">14</span><span class="content">එසේ නම්, ජීවමාන දෙවියන් වහන්සේට සේවය කරන පිණිස ඔබගේ හෘදය සාක්ෂිය නිෂ්ඵල ක්‍රියාවලින් පිරිසිදු කරනු ලැබීම, සදාතන ආත්මයාණන් මඟින් තමන් ම කැළලක් නැති ව දෙවියන් වහන්සේට පූජා වූ, ක්‍රිස්තුන් වහන්සේගේ ලේ කරණකොටගෙන, ඊටත් ඉතා වැඩියෙන් පිරිසිදු නොවන්නේ ද? </span></span><span class="verse v15" data-usfm="HEB.9.15"><span class="label">15</span><span class="content">මේ කාරණය නිසා, කැඳවනු ලැබූවන්ට සදාතන උරුමයේ පොරොන්දුව ලැබෙන පිණිස උන් වහන්සේ අලුත් ගිවිසුමක මැදහත් කාරයාණෝ වන සේක. එසේ වන්නේ පළමු වන ගිවිසුමේ කාලයේ දී කළ පාප ක්‍රියාවලින් මුදනු ලැබීම පිණිස මරණයක් සිදු වූ බැවිනි.</span></span> 
     </div> 
     <div class="p"> <span class="verse v15" data-usfm="HEB.9.15"><span class="content"> </span></span><span class="verse v16" data-usfm="HEB.9.16"><span class="label">16</span><span class="content">අන්තිම කැමැති පත්‍රයක් වලංගු වීමට නම්, එහි අත්සන් කළ තැනැත්තා මළ බව ඔප්පු කළ යුතු ය. </span></span><span class="verse v17" data-usfm="HEB.9.17"><span class="label">17</span><span class="content">එවැනි ගිවිසුමක් ස්ථීර වන්නේ මරණයෙන් පසු ව ය. ගිවිසුම කළ තැනැත්තා ජීවත් ව සිටිනතුරු එය කොහෙත් ම වලංගු නැත. </span></span><span class="verse v18" data-usfm="HEB.9.18"><span class="label">18</span><span class="content">පළමු වන ගිවිසුම වුව ද ලේ නැති ව පිහිටුවනු නොලැබුවේ ඒ නිසා ය. </span></span><span class="verse v19" data-usfm="HEB.9.19"><span class="label">19</span><span class="content">මන්ද, මෝසෙස් ව්‍යවස්ථාව අනුව මුළු ජනතාවට සියලු ආඥා කියා දුන් පසු, වස්සන්ගේත්, එළුවන්ගේත් ලේ සමඟ වතුර ද රතු ලොම් ද හිසොප් ද ගෙන: </span></span><span class="verse v20" data-usfm="HEB.9.20"><span class="label">20</span><span class="content">“මේවා දෙවියන් වහන්සේ විසින් ඔබ ගැන නියෝග කළ ගිවිසුමේ ලේ ය”යි කියමින් පොතත් මුළු ජනතාවත් මත ඉස්සේ ය. </span></span><span class="verse v21" data-usfm="HEB.9.21"><span class="label">21</span><span class="content"> එසේ ම ඔහු මණ්ඩපයටත්, සියලු තේවා භාජනවලටත් ලේ ඉස්සේ ය. </span></span><span class="verse v22" data-usfm="HEB.9.22"><span class="label">22</span><span class="content"> ව්‍යවස්ථාව අනුව සියලු දෙය ම ලෙයින් පවිත්‍ර කරනු ලැබේ යයි කිව හැකි ය. ලේ වැගිරීමක් නැති ව පව් කමාවක් නැත.</span></span> 
     </div> 
     <div class="s1"> <span class="heading"><b>සදහට ම පව් නසන පූජාව</b></span> 
     </div> 
     <div class="p"> <span class="verse v22" data-usfm="HEB.9.22"><span class="content"> </span></span><span class="verse v23" data-usfm="HEB.9.23"><span class="label">23</span><span class="content">එබැවින් ස්වර්ගීක දේවල අනුරූ පූජාවලින් පවිත්‍ර කිරීම අවශ්‍ය වී නම්, ස්වර්ගීක දේවල් මීට වඩා උතුම් පූජාවලින් පවිත්‍ර කරනු ලැබිය යුතු ය. </span></span><span class="verse v24" data-usfm="HEB.9.24"><span class="label">24</span><span class="content">මන්ද, ක්‍රිස්තුන් වහන්සේ අප උදෙසා දෙවියන් වහන්සේ අබිමුවෙහි දැන් පෙනී සිටින පිණිස, නියම ශුද්ධස්ථානයේ ආදර්ශය ලෙස අතින් සැදූ ශුද්ධස්ථානයකට නොව, ස්වර්ගයට ම ඇතුළු වූ සේක. </span></span><span class="verse v25" data-usfm="HEB.9.25"><span class="label">25</span><span class="content">නායක පූජකයා අනුන්ගේ ලේ රැගෙන අවුරුදුපතා ශුද්ධස්ථානයට, ඇතුළු වන්නාක් මෙන්, උන් වහන්සේ නැවත නැවතත් තමන් ම ඔප්පු කරන පිණිස ඇතුළු නො වූ සේක. </span></span><span class="verse v26" data-usfm="HEB.9.26"><span class="label">26</span><span class="content">එසේ නොවූයේ නම්, ලෝකය මැවීමේ පටන් නොයෙක් වර, උන් වහන්සේට වද වේදනා විඳීම අවශ්‍ය වනු ඇත. එහෙත් උන් වහන්සේ තමන් ම පූජා කිරීමෙන් පාපය දුරු කරන පිණිස මේ යුගාන්තයේ දී සදහට ම එක වරක් ප්‍රකාශ වූ සේක. </span></span><span class="verse v27" data-usfm="HEB.9.27"><span class="label">27</span><span class="content">තවද එක වරක් මරණයත්, ඉන්පසු විනිශ්චයත් මිනිසාට නියම ව ඇති සේ ම, </span></span><span class="verse v28" data-usfm="HEB.9.28"><span class="label">28</span><span class="content"> බොහෝ දෙනෙකුගේ පව් දුරු කරන පිණිස එක ම වරක් ක්‍රිස්තුන් වහන්සේ දිවි පිදූ සේක. තවද, පාපය දුරු කරන පිණිස නොව, උන් වහන්සේගේ ආගමනය බලා සිටින්නන්ට ගැළවීම දෙන පිණිස, උන් වහන්සේ දෙ වන වර ප්‍රකාශ වන සේක.</span></span> 
     </div> 
    </div> 
   </div> 
  </div>
 </body>
</html>