<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch6" data-usfm="HEB.6">  
     <div class="nb"> <span class="content"> </span><span class="verse v1" data-usfm="HEB.6.1"><span class="label">1</span><span class="content">එබැවින් ක්‍රිස්තුන් වහන්සේගේ මූලික ඉගැන්වීම් පසුකර යමු. නිෂ්ඵල ක්‍රියාවලින් හැරීම ද දෙවියන් වහන්සේ කෙරේ ඇදහීම ද </span></span><span class="verse v2" data-usfm="HEB.6.2"><span class="label">2</span><span class="content">බව්තීස්ම-ස්නාපනය ද අත් තැබීම ද මළවුන්ගේ උත්ථානය ද සදාතන විනිශ්චය ද යන මේවා පිළිබඳ ඉගැන්වීම් ගැන නැවත වෙහෙසීමට වුවමනාවක් නැත. ඒ වෙනුවට පරිණත ධර්මය කරා ඉදිරියට යමු. </span></span><span class="verse v3" data-usfm="HEB.6.3"><span class="label">3</span><span class="content">දෙවියන් වහන්සේ කැමැති සේක් නම් අපි එසේ කරමු.</span></span> 
     </div> 
     <div class="p"> <span class="verse v3" data-usfm="HEB.6.3"><span class="content"> </span></span><span class="verse v4" data-usfm="HEB.6.4"><span class="label">4</span><span class="content">වරක් දහම් එළියෙන් පැහැදීම ලැබූවන් වැටී ගිය විට ඔවුන් නැවත පසුතැවී සිත් හරවා ගැනීමට පැමිණවීම කළ නොහැකි ය. ඔව්හු ස්වර්ගීය දීමනාව රසාස්වාදනය කර, ශුද්ධාත්මයාණන් සමඟ පංගුකාරයෝ වූ හ. </span></span><span class="verse v5" data-usfm="HEB.6.5"><span class="label">5</span><span class="content">දේව වචනය යහපත් බව ද, එන්නට තිබෙන යුගයේ බලවේගයන් ද ඔව්හු අත්දැකීමෙන් දැනගත්හ. </span></span><span class="verse v6" data-usfm="HEB.6.6"><span class="label">6</span><span class="content">ඔවුන් නැවත වැටී ගියොත් නැවත පාපයෙන් හරවාගැනීමට නුපුළුවන, මන්ද ඔව්හු දෙවියන් වහන්සේගේ පුත්‍රයාණන්, නැවතත් කුරුසියේ ඇණ ගසා උන් වහන්සේට ප්‍රසිද්ධියේ නින්දා කරති. </span></span><span class="verse v7" data-usfm="HEB.6.7"><span class="label">7</span><span class="content">වරින් වර වහින වැහි වතුර උරාගනිමින් ගොවීන්ට සුදුසු අස්වැන්නක් දෙන පොළොවට දෙවියන් වහන්සේගෙන් ආශීර්වාද ලැබේ. </span></span><span class="verse v8" data-usfm="HEB.6.8"><span class="label">8</span><span class="content">එහෙත් ඒ පොළොව කටු ගස් ද, ගොකටු ද දරයි නම් ඉන් වැදගැම්මක් නැත; සාපය ඒ පිට පැමිණෙයි. දැවී යාමෙන් එය අවසන් වේ.</span></span> 
     </div> 
     <div class="p"> <span class="verse v8" data-usfm="HEB.6.8"><span class="content"> </span></span><span class="verse v9" data-usfm="HEB.6.9"><span class="label">9</span><span class="content">එහෙත් ප්‍රේමවන්තයෙනි, අප මෙසේ කතා කළත්, ගැළවීම ගෙන දෙන වඩා යහපත් දේ ඔබට ඇති බව අපි නිසැක ව ම විශ්වාස කරමු. </span></span><span class="verse v10" data-usfm="HEB.6.10"><span class="label">10</span><span class="content">මන්ද, ඔබගේ සේවය ද, ඔබ සැදැහැවතුන්ට කළා වූ, කරන්නා වූ උපස්ථානයෙන් දෙවියන් වහන්සේගේ නාමයට පෙන්වූ ප්‍රේමය ද අමතක කිරීමට තරම් උන් වහන්සේ අසාධාරණ නොවන සේක. </span></span><span class="verse v11" data-usfm="HEB.6.11"><span class="label">11</span><span class="content">එහෙත් ඔබ එකිනෙකා අග දක්වා ම බලාපොරොත්තු මුදුන්පත් වන තෙක්, එම උද්‍යෝගය පෙන්වනවාට අපි ආශා වෙමු. </span></span><span class="verse v12" data-usfm="HEB.6.12"><span class="label">12</span><span class="content">තවද ඔබ අලස නොවී, ඇදහීමෙන් හා ඉවසීමෙන් යුතු ව පොරොන්දු උරුම කරගන්නන් අනුගමනය කිරීම අපේ ආශාව ය.</span></span> 
     </div> 
     <div class="s1"> <span class="heading"><b>දේව පොරොන්දුව හා දිවුරුම</b></span> 
     </div> 
     <div class="p"> <span class="verse v12" data-usfm="HEB.6.12"><span class="content"> </span></span><span class="verse v13" data-usfm="HEB.6.13"><span class="label">13</span><span class="content">මෙසේ දෙවියන් වහන්සේ ආබ්‍රහම්ට ප්‍රතිඥා දුන් කල, දිවුරුම් දීම සඳහා තමන්ට වඩා ශ්‍රේෂ්ඨ නාමයක් නැති බැවින් තමන්ගේ ම නාමයෙන් දිවුරමින්; </span></span><span class="verse v14" data-usfm="HEB.6.14"><span class="label">14</span><span class="content"> “සැබැවින් ම නුඹට අතිශයින් ආශීර්වාද කරන්නෙමි, නුඹේ දරු පරම්පරා බොහෝ වැඩි කරන්නෙමි”යි වදාළ සේක. </span></span><span class="verse v15" data-usfm="HEB.6.15"><span class="label">15</span><span class="content">එසේ ඔහු ඉවසිල්ලෙන් සිට ඒ පොරොන්දුව ලබා ගත්තේ ය. </span></span><span class="verse v16" data-usfm="HEB.6.16"><span class="label">16</span><span class="content">සැබැවින් ම මනුෂ්‍යයෝ තමන්ට වඩා ශ්‍රේෂ්ඨයෙකුගේ නාමයෙන් දිවුරති. ඔවුන්ගේ සියලු වාද විවාද නිමාවකට ගෙනෙන්නේ දිවුරා දෙන සහතිකයකිනි. </span></span><span class="verse v17" data-usfm="HEB.6.17"><span class="label">17</span><span class="content">එමෙන් ම දෙවියන් වහන්සේ: පොරොන්දුව උරුම කරගන්නන්ට තමන් වහන්සේගේ අරමුණ වෙනස් නොවන බව පැහැදිලි ලෙස පෙන්වන පිණිස, දිවුරුමකින් එය සහතික කළ සේක. </span></span><span class="verse v18" data-usfm="HEB.6.18"><span class="label">18</span><span class="content">මෙසේ දෙවියන් වහන්සේ විසින් බොරු කළ නොහැකි වෙනස් කළ නොහැකි පොරොන්දුව ද දිවිරීම ද යන කරුණු දෙකක් ඇත. ඒ නිසා අප ඉදිරියේ තබා තිබෙන බලාපොරොත්තුව අත්කරගැනීමට, ආරක්ෂාව සොයා පැමිණි අපට මහත් ධෛර්යයක් ලැබී ඇත. </span></span><span class="verse v19" data-usfm="HEB.6.19"><span class="label">19</span><span class="content"> අප සතු මේ බලාපොරොත්තුව ආත්මයේ නැංගුරමක් වැනි ය. එය සුරක්ෂිත ය, ස්ථීර ය. එය වනාහි දේව මාලිගාවේ තිරයෙන් ඇතුළට, ශුද්ධස්ථානයට අප පමුණුවන බලාපොරොත්තුව ය. </span></span><span class="verse v20" data-usfm="HEB.6.20"><span class="label">20</span><span class="content">ජේසුස් වහන්සේ මෙල්කිසදෙක්ගේ පූජක පිළිවෙළ අනුව, සදහට ම උත්තම පූජකයෙකු වී අප උදෙසා පුරෝගාමියෙකු වශයෙන් එතැනට පිවිසි සේක.</span></span> 
     </div> 
    </div> 
   </div> 
  </div>
 </body>
</html>