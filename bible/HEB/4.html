<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch4" data-usfm="HEB.4">  
     <div class="s1"> <span class="heading"><b>දෙවියන් වහන්සේගේ විශ්‍රාමය</b></span> 
     </div> 
     <div class="p"> <span class="content"> </span><span class="verse v1" data-usfm="HEB.4.1"><span class="label">1</span><span class="content">එබැවින් දෙවියන් වහන්සේගේ විශ්‍රාමයට ඇතුළු වීමේ පොරොන්දුව තවමත් තිබිය දී ඔබගෙන් යමෙකුට ඊට ඇතුළු වන්නට බැරි වේ දෝ කියා අපි බියක් ඇති කර ගනිමු. </span></span><span class="verse v2" data-usfm="HEB.4.2"><span class="label">2</span><span class="content">මන්ද, ඔවුන්ට මෙන් අපටත් සුබ අස්න දේශනා කරන ලදී. එහෙත් ඔවුන් ඇසූ දේ ඇදහිල්ලෙන් නොපිළිගත් බැවින්, ඇසූ වචනයෙන් ඔවුන්ට වැඩක් නො වී ය. </span></span><span class="verse v3" data-usfm="HEB.4.3"><span class="label">3</span><span class="content">ශුද්ධ ලියවිල්ලෙහි මෙසේ කියා ඇත.</span></span> 
     </div> 
     <div class="q2"> <span class="verse v3" data-usfm="HEB.4.3"><span class="content">“මාගේ උදහසින් දිවුළ ලෙස, ඔව්හු මාගේ විශ්‍රාමයට ඇතුළු නොවන්නෝ ය.”</span></span> 
     </div> 
     <div class="p"> <span class="verse v3" data-usfm="HEB.4.3"><span class="content">එසේ වුව ද, අදහාගත් අපි ඒ විශ්‍රාමයට ඇතුළු වෙමු. සැබැවින් ම ලෝකය මැවීමේ සිට, දෙවියන් වහන්සේගේ වැඩ නිම වී තිබුණේ ය. </span></span><span class="verse v4" data-usfm="HEB.4.4"><span class="label">4</span><span class="content"> උන් වහන්සේ එක් තැනක සත් වන දවස ගැන කතා කොට, “දෙවියන් වහන්සේ තමන් සියලු කටයුතුවලින් සත් වන දවසේ දී නිවාඩු ගත් සේකැ”යි කියා තිබේ. </span></span><span class="verse v5" data-usfm="HEB.4.5"><span class="label">5</span><span class="content"> නැවත මේ පාඨයෙහිත්:</span></span> 
     </div> 
     <div class="p"> <span class="verse v5" data-usfm="HEB.4.5"><span class="content">“ඔව්හු මාගේ විශ්‍රාමයට ඇතුළු නොවන්නෝ ය”යි කියා ඇත. </span></span><span class="verse v6" data-usfm="HEB.4.6"><span class="label">6</span><span class="content">එබැවින් සමහරුන් ඊට ඇතුළු විය යුතු බැවින් ද, ඒ සුබ අස්න පළමුකොට ඇසූ අය, අකීකරුකම නිසා ඇතුළු නො වූ බැවින් ද, </span></span><span class="verse v7" data-usfm="HEB.4.7"><span class="label">7</span><span class="content"> උන් වහන්සේ බොහෝ කලකට පසු දාවිත් මඟින් ඉහත කී ලෙස කතා කරවමින්:</span></span> 
     </div> 
     <div class="q2"> <span class="verse v7" data-usfm="HEB.4.7"><span class="content">“අද නුඹලා උන් වහන්සේගේ හඬ අසන්නහු නම්, නුඹලාගේ සිත් දැඩි කර නොගන්න,”</span></span> 
     </div> 
     <div class="m"> <span class="verse v7" data-usfm="HEB.4.7"><span class="content">යන පාඨයෙහි ‘අද’ කියා එක්තරා දවසක් නියම කරන සේක. </span></span><span class="verse v8" data-usfm="HEB.4.8"><span class="label">8</span><span class="content"> මන්ද, ජෝෂුවා ඔවුන්ට නිවාඩු දුන්නේ නම්, ඉන්පසු වෙන විශ්‍රාම දවසක් ගැන උන් වහන්සේ කතා කරන්නේ නැත. </span></span><span class="verse v9" data-usfm="HEB.4.9"><span class="label">9</span><span class="content">එබැවින් දෙවියන් වහන්සේගේ සෙනඟට සබත් නිවාඩුවක් ඉතිරි ව ඇත. </span></span><span class="verse v10" data-usfm="HEB.4.10"><span class="label">10</span><span class="content">දෙවියන් වහන්සේ සිය කටයුතුවලින් නිවාඩු ගත්තාක් මෙන්, උන් වහන්සේගේ විශ්‍රාමයට ඇතුළු වූ තැනැත්තා ද, සිය කටයුතුවලින් නිවාඩු ගන්නේ ය. </span></span><span class="verse v11" data-usfm="HEB.4.11"><span class="label">11</span><span class="content">එබැවින් අපි ඔවුන් මෙන් අකීකරු වී නොවැටෙන පිණිස ඒ විශ්‍රාමයට ඇතුළු වන්නට උත්සාහ කරමු.</span></span> 
     </div> 
     <div class="p"> <span class="verse v11" data-usfm="HEB.4.11"><span class="content"> </span></span><span class="verse v12" data-usfm="HEB.4.12"><span class="label">12</span><span class="content">දෙවියන් වහන්සේගේ වචනය ජීවමාන ය; ක්‍රියාශීලී ය; දෙමුවහත් කඩුවකටත් වඩා තියුණු ය; ආත්මය ප්‍රාණයෙන් ද, සන්ධි ඇටමිදුලුවලින් ද වෙන් කරන තරම් විනිවිද යන්නේ ය; සිතේ සිතුවිලි ද අරමුණු ද විමසන්නේ ය. </span></span><span class="verse v13" data-usfm="HEB.4.13"><span class="label">13</span><span class="content">උන් වහන්සේ කෙරෙන් සැඟවිය හැකි කිසිවක් මුළු විශ්වයේ ම නැත. උන් වහන්සේගේ ඇස් ඉදිරියෙහි සියල්ල වැස්මක් නැති ව විවෘත ව තිබේ. අප ගණන් දිය යුත්තේ උන් වහන්සේට ය.</span></span> 
     </div> 
     <div class="s1"> <span class="heading"><b>ශ්‍රේෂ්ඨතම උත්තම පූජකයාණෝ</b></span> 
     </div> 
     <div class="p"> <span class="verse v13" data-usfm="HEB.4.13"><span class="content"> </span></span><span class="verse v14" data-usfm="HEB.4.14"><span class="label">14</span><span class="content">එබැවින් අහස් මඬල ඉක්මවා ගිය දෙවියන් වහන්සේගේ පුත්‍රයාණන් වන ජේසුස් නම් ශ්‍රේෂ්ඨ උත්තම පූජකයෙකු අපට සිටින නිසා, අපේ ඇදහිල්ලෙහි නොසෙල්වී පවතිමු. </span></span><span class="verse v15" data-usfm="HEB.4.15"><span class="label">15</span><span class="content">මන්ද, අපට ඇත්තේ අපේ දුබලකම් ගැන අනුකම්පාවක් නැති උත්තම පූජකයෙකු නොව, හැම අයුරින් ම අප වාගේ පරීක්ෂාවලට මුහුණ පෑ පාප රහිත උත්තම පූජකයෙකි. </span></span><span class="verse v16" data-usfm="HEB.4.16"><span class="label">16</span><span class="content">එබැවින් අපේ අවශ්‍යතාවන්හි දී අපේ සරණ සඳහා දයානුකම්පාව ලබන පිණිස බිය සැක නැති ව කරුණාවේ සිංහාසනය වෙත ළඟා වෙමු.</span></span> 
     </div> 
    </div> 
   </div> 
  </div>
 </body>
</html>