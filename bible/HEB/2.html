<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch2" data-usfm="HEB.2">  
     <div class="s1"> <span class="heading"><b>උදාර ගැළවීම</b></span> 
     </div> 
     <div class="p"> <span class="content"> </span><span class="verse v1" data-usfm="HEB.2.1"><span class="label">1</span><span class="content">එබැවින් අප ඇසූ ඉගැන්වීම්වලින් ඈත් ව නොයන පිණිස ඒවා ගැන ඔබ වඩා සැලකිල්ලක් දැක්විය යුතු ය. </span></span><span class="verse v2" data-usfm="HEB.2.2"><span class="label">2</span><span class="content">මන්ද, දේව දූතයන් මඟින් ප්‍රකාශ කරන ලද ව්‍යවස්ථාව කෙතරම් දැඩි වී ද යත්, සියලු වැරදිවලටත්, අකීකරුකම්වලටත් සාධාරණ ප්‍රතිවිපාක ලැබුණු බව අපි දනිමු. </span></span><span class="verse v3" data-usfm="HEB.2.3"><span class="label">3</span><span class="content">එසේ නම්, පළමුවෙන් සමිඳාණන් වහන්සේ මඟින් ප්‍රකාශ කරන ලද, එය ඇසූවන් විසින් අපට සහතික කර දෙන ලද, මේ සා උදාර ගැළවීමක් අප නොසලකා සිටියොත්, අපි කෙසේ ගැළවෙමු ද? </span></span><span class="verse v4" data-usfm="HEB.2.4"><span class="label">4</span><span class="content">දෙවියන් වහන්සේත් ලකුණුවලින් ද අරුමපුදුම දේවලින් ද විවිධ ප්‍රාතිහාර්යවලින් ද ස්වකීය කැමැත්ත අනුව ශුද්ධාත්මයාණන් වහන්සේගේ වරප්‍රසාද දීමෙන් ද ඊට සාක්ෂි දුන් සේක.</span></span> 
     </div> 
     <div class="s1"> <span class="heading"><b>විමුක්තිදායකයාණන් වූ ක්‍රිස්තුන් වහන්සේ</b></span> 
     </div> 
     <div class="p"> <span class="verse v4" data-usfm="HEB.2.4"><span class="content"> </span></span><span class="verse v5" data-usfm="HEB.2.5"><span class="label">5</span><span class="content">අප කතා කරන්නේ පැමිණෙන්නට තිබෙන ලෝකයක් ගැන ය. ඒ ලෝකය දෙවියන් වහන්සේ දේව දූතයන්ට යටත් නොකළ සේක. </span></span><span class="verse v6" data-usfm="HEB.2.6"><span class="label">6</span><span class="content"> එසේ නොව, ශුද්ධ ලියවිල්ලෙහි යම් තැනක යම් තැනැත්තෙක් මෙසේ සාක්ෂි දරයි.</span></span> 
     </div> 
     <div class="q2"> <span class="verse v6" data-usfm="HEB.2.6"><span class="content">“ඔබ, මිනිසා ගැන සිතන්නට තරම් ඔහු කවරෙක් ද?</span></span> 
     </div> 
     <div class="q2"> <span class="verse v6" data-usfm="HEB.2.6"><span class="content">නොහොත්, යම් මිනිසෙකු ගැන සලකන්නට තරම් ඔහු සතු වටිනාකම කිමෙක් ද?</span></span> 
     </div> 
     <div class="q"> <span class="verse v6" data-usfm="HEB.2.6"><span class="content"> </span></span><span class="verse v7" data-usfm="HEB.2.7"><span class="label">7</span><span class="content">ඔබ ඔහු, ටික කලකට දේව දූතයන්ට වඩා පහත් කළ සේක.</span></span> 
     </div> 
     <div class="q2"> <span class="verse v7" data-usfm="HEB.2.7"><span class="content">ඔබ තෙජස ද ගෞරවය ද නමැති කිරුළ ඔහුට පැළඳ වූ සේක.</span></span> 
     </div> 
     <div class="q"> <span class="verse v7" data-usfm="HEB.2.7"><span class="content"> </span></span><span class="verse v8" data-usfm="HEB.2.8"><span class="label">8</span><span class="content">ඔබ ඔහුගේ පාදවලට සියල්ල ම යටත් කළ සේක.”</span></span> 
     </div> 
     <div class="m"> <span class="verse v8" data-usfm="HEB.2.8"><span class="content">එසේ ය, උන් වහන්සේ සියල්ල මිනිසාට යටත් කළ සේකැ යි කීමෙන් යටත් නොකළ කිසිවක් තවත් ඉතිරි වී නැති බව ප්‍රකාශ වේ. කෙසේ වෙතත් සියල්ල මිනිසාට යටත් කර තිබෙන බව තව ම අපට නොපෙනේ. </span></span><span class="verse v9" data-usfm="HEB.2.9"><span class="label">9</span><span class="content">එහෙත් අපට පෙනෙන්නේ, දේව දූතයන්ට වඩා මඳක් පහත් කරනු ලැබූ නමුත්, දිවි පිදූ නිසා, තේජස හා ගෞරවය නමැති කිරුළ පැළඳ සිටින ජේසුස් වහන්සේ ය. එසේ වූයේ දෙවියන් වහන්සේගේ කරුණාවෙන් සියල්ලන් උදෙසා දිවි පුදන නිසා ය.</span></span> 
     </div> 
     <div class="p"> <span class="verse v9" data-usfm="HEB.2.9"><span class="content"> </span></span><span class="verse v10" data-usfm="HEB.2.10"><span class="label">10</span><span class="content">මන්ද, බොහෝ පුත්‍රයන් තේජසට ගෙන යන කල, ඔවුන්ගේ විමුක්තිදායකයාණන් වහන්සේ දුක් විඳීමෙන් පරිපූර්ණ කිරීමට, සියල්ල මවා ආරක්ෂා කරන දෙවියන් වහන්සේට යුතු ව තිබිණි.</span></span> 
     </div> 
     <div class="p"> <span class="verse v10" data-usfm="HEB.2.10"><span class="content"> </span></span><span class="verse v11" data-usfm="HEB.2.11"><span class="label">11</span><span class="content">මන්ද, පිරිසිදු කරන්නා ද පිරිසිදු කරනු ලබන්නෝ ද යන සියල්ලෝ ම එක ම පියාණන් වහන්සේගෙන් වෙති. ඒ කාරණය නිසා ජේසුස් වහන්සේ ඔවුන්ට සහෝදරයන් යයි කීමට ලජ්ජා නොවී:</span></span> 
     </div> 
     <div class="q"> <span class="verse v11" data-usfm="HEB.2.11"><span class="content"> </span></span><span class="verse v12" data-usfm="HEB.2.12"><span class="label">12</span><span class="content"> </span><span class="content">“මම මාගේ සහෝදරයන්ට ඔබගේ නාමය ප්‍රකාශ කරන්නෙමි,</span></span> 
     </div> 
     <div class="q2"> <span class="verse v12" data-usfm="HEB.2.12"><span class="content">සබ මැද ඔබට පැසසුම් ගී ගයන්නෙමි”යි</span></span> 
     </div> 
     <div class="m"> <span class="verse v12" data-usfm="HEB.2.12"><span class="content">වදාරන සේක. </span></span><span class="verse v13" data-usfm="HEB.2.13"><span class="label">13</span><span class="content">නැවතත්:</span></span> 
     </div> 
     <div class="q2"> <span class="verse v13" data-usfm="HEB.2.13"><span class="content"> </span><span class="content"> “මම උන් වහන්සේ කෙරෙහි විශ්වාස කරන්නෙමි”යි කියා ද, යළිත්:</span></span> 
     </div> 
     <div class="q2"> <span class="verse v13" data-usfm="HEB.2.13"><span class="content">“මෙන්න, මමත් දෙවියන් වහන්සේ මට දුන් දූදරුවෝත්” ය කියා ද වදාළ සේක.</span></span> 
     </div> 
     <div class="p"> <span class="verse v13" data-usfm="HEB.2.13"><span class="content"> </span></span><span class="verse v14" data-usfm="HEB.2.14"><span class="label">14</span><span class="content">එහෙයින් පවුලේ සියලු දරුවන්ට එක ම මාංසයත් රුධිරයත් පොදුවේ ඇතිවා සේ ම උන් වහන්සේත් එම මිනිස් ස්වභාවයට පංගුකාර වූ සේක. එසේ කෙළේ මරණය කෙරෙහි බලය ඇත්තා වන යක්ෂයා මරණය මඟින් විනාශ කොට, </span></span><span class="verse v15" data-usfm="HEB.2.15"><span class="label">15</span><span class="content">දිවි ඇති තාක් මරණ භයින් වහල්කමට යටත් ව සිටින සියල්ලන් නිදහස් කරන පිණිස ය. </span></span><span class="verse v16" data-usfm="HEB.2.16"><span class="label">16</span><span class="content">මන්ද, උන් වහන්සේගේ සැලකිල්ලට භාජන වන්නේ දේව දූතයන් නොව, ආබ්‍රහම්ගේ පෙළපතෙන් පැවත එන අය ය. </span></span><span class="verse v17" data-usfm="HEB.2.17"><span class="label">17</span><span class="content">එබැවින් ජනතාවගේ පව් කමා කිරීමට දෙවියන් වහන්සේගේ සේවයෙහි දයාන්විත, විශ්වාසවන්ත උත්තම පූජකයෙකු වන පිණිස, හැම අතින් ම සිය සහෝදරයන් හා සමාන වන්නට උන් වහන්සේට යුතු ව තිබිණි. </span></span><span class="verse v18" data-usfm="HEB.2.18"><span class="label">18</span><span class="content">උන් වහන්සේ ම පරීක්ෂා කරනු ලැබ, දුක් වින්ද බැවින්, පරීක්ෂා කරනු ලබන්නන්ට සරණ වීමට උන් වහන්සේට පිළිවන.</span></span> 
     </div> 
    </div> 
   </div> 
  </div>
 </body>
</html>