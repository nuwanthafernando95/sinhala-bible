<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHEB"> 
    <div class="chapter ch10" data-usfm="HEB.10">  
     <div class="nb"> <span class="content"> </span><span class="verse v1" data-usfm="HEB.10.1"><span class="label">1</span><span class="content">ව්‍යවස්ථාව වනාහි මතු පැමිණෙන යහපත් දේවල ඡායාවක් මිස එහි නියම රූපය ම නොවේ. ඔවුන් වසරක් පාසා, නැවත නැවත ඔප්පු කරන එම පූජාවලින් පුදපූජා කරන්නන් පරිපූර්ණ කිරීමට කවදාවත් ව්‍යවස්ථාවට නොහැකි ය. එසේ කළ හැකි නම්, </span></span><span class="verse v2" data-usfm="HEB.10.2"><span class="label">2</span><span class="content">පුදපූජා කරන්නන් වරක් පවිත්‍ර කරනු ලැබූ නිසා, තවත් ඔවුන්ට පාප හැඟීමක් නැති බැවින්, ඒ පූජා ඔප්පු කිරීම නවතින්නේ ය. </span></span><span class="verse v3" data-usfm="HEB.10.3"><span class="label">3</span><span class="content">එහෙත් ඒ යාගවලින් සිදුවන්නේ අවුරුදුපතා මිනිසුන්ට ඔවුන්ගේ පව් සිහි කර දීමකි. </span></span><span class="verse v4" data-usfm="HEB.10.4"><span class="label">4</span><span class="content">ගොනුන්ගේත්, එළුවන්ගේත් ලෙයින් පව් පහකර දැමීමක් සිදු නොවේ. </span></span><span class="verse v5" data-usfm="HEB.10.5"><span class="label">5</span><span class="content"> එහෙයින්, ක්‍රිස්තුන් වහන්සේ ලෝකයට වඩින කල දෙවියන් වහන්සේට මෙසේ වදාළ සේක:</span></span> 
     </div> 
     <div class="q2"> <span class="verse v5" data-usfm="HEB.10.5"><span class="content">“ඔබට පුද පඬුරු රිසි නැත.</span></span> 
     </div> 
     <div class="q2"> <span class="verse v5" data-usfm="HEB.10.5"><span class="content">එහෙත් ඔබ මට සිරුරක් සූදානම් කළ සේක;</span></span> 
     </div> 
     <div class="q"> <span class="verse v5" data-usfm="HEB.10.5"><span class="content"> </span></span><span class="verse v6" data-usfm="HEB.10.6"><span class="label">6</span><span class="content">දවන පූජා හා පාප පූජා කිසිත් ඔබ සිත් නොගනියි,</span></span> 
     </div> 
     <div class="q"> <span class="verse v6" data-usfm="HEB.10.6"><span class="content"> </span></span><span class="verse v7" data-usfm="HEB.10.7"><span class="label">7</span><span class="content">එසේ හෙයින්: දෙවිඳුනි, පොත් වෙළුමේ මා ගැන ලියා ඇති සේ, ඔබ රිසි දේ කරනු වස් මෙන්න, මම ඇවිත් සිටිමි.”</span></span> 
     </div> 
     <div class="m"> <span class="verse v7" data-usfm="HEB.10.7"><span class="content"> </span></span><span class="verse v8" data-usfm="HEB.10.8"><span class="label">8</span><span class="content">ව්‍යවස්ථාව අනුව ඔප්පු කරන පුදපඬුරුවලටත්, දවන පූජාවලටත්, පාප පූජාවලටත් ඔබ කැමැති වන්නේ වත් සතුටු වන්නේ වත් නැතැ යි ඉහත කියා: </span></span><span class="verse v9" data-usfm="HEB.10.9"><span class="label">9</span><span class="content">“මෙන්න ඔබගේ කැමැත්ත කරන්නට මම පැමිණ සිටිමි”යි උන් වහන්සේ දෙවනු ව වදාළ සේක. උන් වහන්සේ දෙවැන්න පිහිටුවන පිණිස පළමුවැන්න අවලංගු කරන සේක. </span></span><span class="verse v10" data-usfm="HEB.10.10"><span class="label">10</span><span class="content">ඒ කැමැත්ත පරිදි ජේසුස් ක්‍රිස්තුන් වහන්සේගේ ශරීරය සදහට ම එක වරක් පූජා කිරීමෙන් අපි පාරිශුද්ධිය ලැබ සිටිමු.</span></span> 
     </div> 
     <div class="p"> <span class="verse v10" data-usfm="HEB.10.10"><span class="content"> </span></span><span class="verse v11" data-usfm="HEB.10.11"><span class="label">11</span><span class="content"> </span><span class="content">තවද හැම පූජකයෙක් ම සිටගෙන, දවස්පතා තේවා ඉටු කරමින්, කිසිකලෙකත් පව් නසාලීමට නොහැකි වූ එම පූජාවන් බොහෝ වර ඔප්පු කරයි. </span></span><span class="verse v12" data-usfm="HEB.10.12"><span class="label">12</span><span class="content"> එහෙත් උන් වහන්සේ පව් උදෙසා සදහට ම එක ම පූජාවක් ඔප්පු කොට, දෙවියන් වහන්සේගේ දකුණු පස අසුන් ගත් සේක. </span></span><span class="verse v13" data-usfm="HEB.10.13"><span class="label">13</span><span class="content">එහි උන් වහන්සේ සිය සතුරන් තම පාපුටුව කරනු ලබන තුරු බලා සිටින සේක. </span></span><span class="verse v14" data-usfm="HEB.10.14"><span class="label">14</span><span class="content">මන්ද, උන් වහන්සේ පවිත්‍ර කරනු ලබන්නන් එක ම පූජාවකින් සදාතනික පරිපූර්ණත්වයට ගෙනා සේක. </span></span><span class="verse v15" data-usfm="HEB.10.15"><span class="label">15</span><span class="content">ශුද්ධාත්මයාණන් වහන්සේත් අපට සාක්ෂි දෙමින්:</span></span> 
     </div> 
     <div class="q"> <span class="verse v15" data-usfm="HEB.10.15"><span class="content"> </span></span><span class="verse v16" data-usfm="HEB.10.16"><span class="label">16</span><span class="content"> </span><span class="content"> “ඒ දවස්වලින් පසු මා ඔවුන් සමඟ කරන ගිවිසුම නම්, මාගේ ව්‍යවස්ථා ඔවුන්ගේ සිත්වල තබා, ඒවා ඔවුන්ගේ මනසෙහි ලියන්නෙමි යි සමිඳාණන් වහන්සේ වදාරන සේකැ”යි කී</span></span> 
     </div> 
     <div class="m"> <span class="verse v16" data-usfm="HEB.10.16"><span class="content">පසු, යළිත්:</span></span> 
     </div> 
     <div class="q"> <span class="verse v16" data-usfm="HEB.10.16"><span class="content"> </span></span><span class="verse v17" data-usfm="HEB.10.17"><span class="label">17</span><span class="content"> </span><span class="content">“ඔවුන්ගේ පාප සහ අධර්මිෂ්ඨකම් තවත් සිහි නොකරන්නෙමි”යි</span></span> 
     </div> 
     <div class="m"> <span class="verse v17" data-usfm="HEB.10.17"><span class="content">කියන සේක. </span></span><span class="verse v18" data-usfm="HEB.10.18"><span class="label">18</span><span class="content">කමාව ඇති තැන පාප පූජා ඔප්පු කිරීමක් තවත් නැත.</span></span> 
     </div> 
     <div class="s1"> <span class="heading"><b>අවවාදානුශාසනා</b></span> 
     </div> 
     <div class="p"> <span class="verse v18" data-usfm="HEB.10.18"><span class="content"> </span></span><span class="verse v19" data-usfm="HEB.10.19"><span class="label">19</span><span class="content">එබැවින් සහෝදරවරුනි, උන් වහන්සේගේ යාගික රුධිරය හේතුකොටගෙන ශුද්ධස්ථානයට ඇතුළු වීමට අපට නිදහස තිබේ. </span></span><span class="verse v20" data-usfm="HEB.10.20"><span class="label">20</span><span class="content">උන් වහන්සේ ස්වකීය ශරීරය නමැති තිරය මැදින් අප උදෙසා අලුත් ජීවමාන මාර්ගයක් විවෘත කර දුන් සේක. </span></span><span class="verse v21" data-usfm="HEB.10.21"><span class="label">21</span><span class="content">තවද දෙවියන් වහන්සේගේ ගෘහවාසීන් කෙරෙහි උතුම් පූජකයෙක් ද අපට සිටියි. </span></span><span class="verse v22" data-usfm="HEB.10.22"><span class="label">22</span><span class="content"> එබැවින් අපි නපුරු හෘදය සාක්ෂියකින් පවිත්‍ර කරනු ලැබූ සිත් ද, පිරිසිදු වතුරෙන් ධෝවනය කළ ශරීර ද ඇති ව අවංක සිතක් හා ඒකාන්ත ඇදහීමේ සහතිකය ද ඇති ව, දෙවියන් වහන්සේ වෙත ළඟා වෙමු. </span></span><span class="verse v23" data-usfm="HEB.10.23"><span class="label">23</span><span class="content">පොරොන්දුව දුන් තැනැන් වහන්සේ විශ්වාසවන්ත බැවින් අප පිළිගත් බලාපොරොත්තුවෙහි නොසෙල්වී, ස්ථීර ව පිහිටා සිටිමු. </span></span><span class="verse v24" data-usfm="HEB.10.24"><span class="label">24</span><span class="content">තවද ප්‍රේමයට හා යහපත් ක්‍රියාවලට අන්‍යයන් පොළඹවන පිණිස එකිනෙකා ගැන සලකමු. </span></span><span class="verse v25" data-usfm="HEB.10.25"><span class="label">25</span><span class="content">ඇතැම් අය කරන ලෙස අපේ ම රැස්වීම්වලින් ඈත් ව නොසිට, සමිඳාණන් වහන්සේගේ දිනය ළං වන බව ඔබට පෙනෙන බැවින් වැඩි වැඩියෙන් එකිනෙකාට ධෛර්ය දෙමු.</span></span> 
     </div> 
     <div class="p"> <span class="verse v25" data-usfm="HEB.10.25"><span class="content"> </span></span><span class="verse v26" data-usfm="HEB.10.26"><span class="label">26</span><span class="content">සත්‍යය අවබෝධ වූ පසු අපි දැන දැන ම පව් කරමු නම්, පව් දුර ලන පූජාවක් අපට තවත් නැත. </span></span><span class="verse v27" data-usfm="HEB.10.27"><span class="label">27</span><span class="content">අපට ඇත්තේ විනිශ්චය ගැනත්, විරුද්ධවාදීන් දවාලන උදහස් ගින්න ගැනත් බියෙන් බලා සිටීම පමණකි. </span></span><span class="verse v28" data-usfm="HEB.10.28"><span class="label">28</span><span class="content">මෝසෙස්ගේ ව්‍යවස්ථාව නොතකා හරින අය දෙදෙනකුගේ හෝ තිදෙනකුගේ හෝ සාක්ෂි පිට අනුකම්පාවක් නැති ව මරණයට පත් වනු ඇත. </span></span><span class="verse v29" data-usfm="HEB.10.29"><span class="label">29</span><span class="content"> එසේ නම් දේව පුත්‍රයාණන් පයින් පාගාදමන, තමාට විශුද්ධිය දුන් ගිවිසුම් ලේ, අශුද්ධ දෙයක් කොට සිතන, වරප්‍රසාදයේ ආත්මයාණන් වහන්සේට අපහාස කරන අපි ඊටත් වඩා තද දඬුවමකට සුදුස්සෝ නොවෙමු ද? </span></span><span class="verse v30" data-usfm="HEB.10.30"><span class="label">30</span><span class="content"> මන්ද; “පළිගැනීම මා සතු ය, විපාක දෙන්නේ මම ය”යි ද, “සමිඳාණන් වහන්සේ තමන්ගේ සෙනඟ විනිශ්චය කරන සේකැ”යි ද, වදාළ තැනැන් වහන්සේ අපි දනිමු. </span></span><span class="verse v31" data-usfm="HEB.10.31"><span class="label">31</span><span class="content">ජීවමාන දෙවියන් වහන්සේගේ අත්වලට අසු වීම භයංකර දෙයකි.</span></span> 
     </div> 
     <div class="p"> <span class="verse v31" data-usfm="HEB.10.31"><span class="content"> </span></span><span class="verse v32" data-usfm="HEB.10.32"><span class="label">32</span><span class="content">ඔබ සත්‍යාලෝකය ලැබුවායින් පසු, දුක් පීඩා හා සමඟ මහා සටනක යෙදෙමින් ස්ථීර ව සිටි ඒ මුල් කාලය සිහි කරන්න. </span></span><span class="verse v33" data-usfm="HEB.10.33"><span class="label">33</span><span class="content">නින්දා සහ පීඩා නිසා ඔබ උපහාසයට ලක් කරනු ලැබුවා පමණක් නොව, එසේ ලක් කරනු ලැබූවන් සමඟ හවුල්කාරයෝ ද වූවහු ය. </span></span><span class="verse v34" data-usfm="HEB.10.34"><span class="label">34</span><span class="content">ඔබ සිරකරුවන් ව සිටි අයගේ දුක් වේදනාවලට සහභාගි වූවා පමණක් නොව, වඩා විශිෂ්ට දිරා නොයන වස්තුවක් ඔබට ඇති බව දැන, ඔබේ දේපළ කොල්ලකෑම ප්‍රීතියෙන් ඉවසාගත්තහු ය. </span></span><span class="verse v35" data-usfm="HEB.10.35"><span class="label">35</span><span class="content">මහත් විපාකයක් ඔබට ඇති බැවින් ඔබේ විශ්වාසය අත් නොහරින්න. </span></span><span class="verse v36" data-usfm="HEB.10.36"><span class="label">36</span><span class="content">දෙවියන් වහන්සේගේ කැමැත්ත ඉටු කොට උන් වහන්සේගේ පොරොන්දුව ලැබීමට නම් ඉවසීම ඔබට අවශ්‍ය ය. </span></span><span class="verse v37" data-usfm="HEB.10.37"><span class="label">37</span><span class="content"> ශුද්ධ ලියවිල්ලෙහි මෙසේ කියා ඇත:</span></span> 
     </div> 
     <div class="q2"> <span class="verse v37" data-usfm="HEB.10.37"><span class="content">“එන්නට සිටින තැනැන් වහන්සේ පමා නොවී, තව මඳ කලෙකින් වඩින සේක.</span></span> 
     </div> 
     <div class="q"> <span class="verse v37" data-usfm="HEB.10.37"><span class="content"> </span></span><span class="verse v38" data-usfm="HEB.10.38"><span class="label">38</span><span class="content">ඉදින් මාගේ දැහැමි තැනැත්තා ඇදහිල්ලෙන් ජීවත් වේ.</span></span> 
     </div> 
     <div class="q2"> <span class="verse v38" data-usfm="HEB.10.38"><span class="content">එහෙත් ඔහු පසුබට වන්නේ නම්, ඔහු ගැන මට සතුටක් නැත.”</span></span> 
     </div> 
     <div class="m"> <span class="verse v38" data-usfm="HEB.10.38"><span class="content"> </span></span><span class="verse v39" data-usfm="HEB.10.39"><span class="label">39</span><span class="content">එසේ වුව ද පසුබට වී විනාශ වන අයගේ ගණයට අපි අයිති නොවෙමු. විමුක්තිය ගෙන දෙන ඇදහීම අපට ඇත.</span></span> 
     </div> 
    </div> 
   </div> 
  </div>
 </body>
</html>