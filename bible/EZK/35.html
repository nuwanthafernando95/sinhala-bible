<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch35" data-usfm="EZK.35">  
     <div class="s1"> <span class="heading"><b>ඒදොම්ට දඬුවම් දීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.35.1"><span class="label">1</span><span class="content">තවද, සමිඳාණන් වහන්සේ මට කතා කොට මෙසේ වදාළ සේක:</span></span> 
     </div> 
     <div class="p"> <span class="verse v1" data-usfm="EZK.35.1"><span class="content"> </span></span><span class="verse v2" data-usfm="EZK.35.2"><span class="label">2</span><span class="content"> </span><span class="content">“මනුෂ්‍ය පුත්‍රය, නුඹේ මුහුණ සේයිර් කන්ද දෙසට හරවාගෙන, ඊට විරුද්ධ ව දිවැස් වැකි පවසමින්, </span></span><span class="verse v3" data-usfm="EZK.35.3"><span class="label">3</span><span class="content">මෙසේ කියන්න. ‘මහෝත්තම දෙවි ස්වාමීන් වහන්සේ මෙසේ වදාරන සේක. එම්බා සේයිර් කන්ද, බලන්න, මම නුඹට විරුද්ධ ව, මාගේ අත නුඹට දිගු කොට, නුඹ පාළුවක් ද නාස්තියක් ද කරන්නෙමි. </span></span><span class="verse v4" data-usfm="EZK.35.4"><span class="label">4</span><span class="content">මම නුඹේ නගර නටබුන් ගොඩක් කරන්නෙමි; නුඹ පිරිහෙන්නට සැලැසූ විට මා සමිඳාණන් වහන්සේ බව නුඹ දැනගන්නෙහි ය.</span></span> 
     </div> 
     <div class="p"> <span class="verse v4" data-usfm="EZK.35.4"><span class="content"> </span></span><span class="verse v5" data-usfm="EZK.35.5"><span class="label">5</span><span class="content">එ”නුඹ නිරන්තරයෙන් සතුරුකම් කරමින් සිට, අන්තිම දඬුවමට මූණ පා සිටි ඉශ්රායෙල් සෙනඟගේ විපත්ති කාලයේ දී ඔවුන් කඩුවේ බලයට පාවා දුන් බැවින්, </span></span><span class="verse v6" data-usfm="EZK.35.6"><span class="label">6</span><span class="content">මාගේ ජීවමාන නාමයෙන් දිවුරා මහෝත්තම දෙවි ස්වාමීන් වහන්සේ වන මම මෙසේ වදාරන්නෙමි: මම නුඹ මරණයට සූදානම් කරන්නෙමි; මරණය නුඹ ලුහුබැඳ එන්නේ ය. නුඹ මිනී මැරීමට විරුද්ධ නොවූ බැවින් මරණය නුඹ ලුහුබැඳ එන්නේ ය. </span></span><span class="verse v7" data-usfm="EZK.35.7"><span class="label">7</span><span class="content">මම සේයිර් කන්ද පාළුවක් ද නාස්තියක් ද කොට, එහි යන එන කෙනෙකු නැති ව තිබෙන්න සලස්වන්නෙමි. </span></span><span class="verse v8" data-usfm="EZK.35.8"><span class="label">8</span><span class="content">මැරුම් කන අයගේ මළකඳන්වලින් නුඹේ කඳු පුරවන්නෙමි. නුඹේ හෙල්වල ද නුඹේ මිටියාවත්වල ද නුඹේ සියලු දෙණිවල ද කඩුවෙන් මැරුම් කන අය වැටෙනු ඇත. </span></span><span class="verse v9" data-usfm="EZK.35.9"><span class="label">9</span><span class="content">මම නුඹ සදහට ම පාළුවක් කරන්නෙමි. නුඹේ නගරවල ද වැසියෝ නොසිටින්නෝ ය. මෙසේ මා සමිඳාණන් වහන්සේ බව නුඹලා දැනගනු ඇත.</span></span> 
     </div> 
     <div class="p"> <span class="verse v9" data-usfm="EZK.35.9"><span class="content"> </span></span><span class="verse v10" data-usfm="EZK.35.10"><span class="label">10</span><span class="content">“සමිඳාණන් වහන්සේ මෙහි සිටියදීත් නුඹලා, මේ ජාති දෙක ද රටවල් දෙක ද මට අයිති වන්නේ ය කියාත්, අපි එය හිමි කර ගන්නෙමු කියාත් කී බැවින්, </span></span><span class="verse v11" data-usfm="EZK.35.11"><span class="label">11</span><span class="content">මාගේ ජීවමාන නාමයෙන් දිවුරා මහෝත්තම දෙවි ස්වාමීන් වහන්සේ වන මම මෙසේ වදාරන්නෙමි: ඔවුන් කෙරෙහි තිබෙන නුඹේ වෛරයෙන් නුඹ මවා පෑවා වූ නුඹේ උදහසේ හැටියටත්, නුඹේ ඊර්ෂ්‍යාවේ හැටියටත් මම නුඹට දඬුවම් කරන්නෙමි. මා නුඹ විනිශ්චය කරන කල නුඹලා අතරෙහි මම ප්‍රකාශ වන්නෙමි. </span></span><span class="verse v12" data-usfm="EZK.35.12"><span class="label">12</span><span class="content">ඒවා පාළු වී විනාශ කිරීමට අපට පැවරී ඇතැ යි කියමින්, නුඹ ඉශ්රායෙල් කඳුවලට විරුද්ධ ව කී නුඹේ සියලු ම අපහාස කතා සමිඳාණන් වහන්සේ වන මා ඇසූ බව නුඹ දැනගන්නෙහි ය. </span></span><span class="verse v13" data-usfm="EZK.35.13"><span class="label">13</span><span class="content">නුඹලා මට විරුද්ධ ව නැඟී සිට මට ගරහන විධියට බොහෝ සේ කතා කර ඇත. එය මම මාගේ ම කනින් ඇසීමි.”</span></span> 
     </div> 
     <div class="p"> <span class="verse v13" data-usfm="EZK.35.13"><span class="content"> </span></span><span class="verse v14" data-usfm="EZK.35.14"><span class="label">14</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “මුළු පොළොවට ප්‍රීතියක් වන ලෙස මම නුඹ පාළුවක් කරවන්නෙමි. </span></span><span class="verse v15" data-usfm="EZK.35.15"><span class="label">15</span><span class="content">මාගේ ම උරුමය වන ඉශ්රායෙල් දේශය පාළුවක් වූ විට නුඹ ඊට ප්‍රීති වුණාක් මෙන් මම නුඹට ද එසේ වීමට සලසන්නෙමි; එම්බා සේයිර් කන්ද! නුඹ සහ මුළු ඒදොම් මුළුමනින් ම පාළුවක් වන්නහු ය. මෙසේ මා සමිඳාණන් වහන්සේ බව ඔවුන් දැනගනු ඇත.”</span></span> 
     </div> 
    </div> 
   </div> 
  </div>
 </body>
</html>