<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch4" data-usfm="EZK.4">  
     <div class="s1"> <span class="heading"><b>ජෙරුසලම වැටලීම ගැන පෙර නිමිති</b></span> 
     </div> 
     <div class="p"> <span class="content"> </span><span class="verse v1" data-usfm="EZK.4.1"><span class="label">1</span><span class="content">දෙවියන් වහන්සේ මෙසේ වදාළ සේක: “මනුෂ්‍ය පුත්‍රය, ගඩොලක් ගෙන එය නුඹ ඉදිරියෙහි තබාගෙන නුවරක් එනම්, ජෙරුසලම් නුවර සටහනක් අඳින්න. </span></span><span class="verse v2" data-usfm="EZK.4.2"><span class="label">2</span><span class="content">ඉන්පසු ඊට විරුද්ධ ව බලකොටු ගොඩනඟා, ගොඩැල්ලක් ඉදිකොට, කඳවුර තබා, එය සිසාරා යුද්ධ යන්ත්‍ර තබා එය වටලාගන්න. </span></span><span class="verse v3" data-usfm="EZK.4.3"><span class="label">3</span><span class="content">තවද, යකඩ තහඩුවක් ගෙන එය යකඩ පවුරක් මෙන් නුඹටත්, නුවරටත්, අතර තබන්න. ඉන්පසු ඒ දෙසට නුඹේ මුහුණ හරවන්න. නගරය වටලනු ලැබේ. එය වටලන්නේ නුඹ ය. ඉශ්රායෙල් ජාතියට මෙය ලකුණක් ය.</span></span> 
     </div> 
     <div class="p"> <span class="verse v3" data-usfm="EZK.4.3"><span class="content"> </span></span><span class="verse v4" data-usfm="EZK.4.4"><span class="label">4</span><span class="content">“දැන් නුඹ වම් අතට හැරී දිගා වන්න. ඉශ්රායෙල් ජාතියේ වරද මම නුඹ පිට තබන්නෙමි. නුඹ යම් තාක් කල් දිගා වී සිටින්නෙහි ද ඒ තාක් කල් නුඹ ඔවුන්ගේ වරදේ විපාකය විඳින්නෙහි ය. </span></span><span class="verse v5" data-usfm="EZK.4.5"><span class="label">5</span><span class="content">මම නුඹට දවස් ගණනක් නියම කරන්නෙමි. එනම්, දවස් තුන්සිය අනූවකි. එක එක දවස ඉශ්රායෙල් ජාතියේ එක එක අවුරුද්ද වශයෙන් ගණන් ගනු ලැබේ. </span></span><span class="verse v6" data-usfm="EZK.4.6"><span class="label">6</span><span class="content">නුඹ මෙසේ කළ පසු නුඹ යළිත් දිගා වන්නෙහි ය. එහෙත්, දැන් දකුණු අතට ය. මෙසේ නුඹ ඉශ්රායෙල් ජාතියේ වරද දරා ගන්නෙහි ය. මම නුඹට දවස් සතළිසක් නියම කරන්නෙමි; එක එක දවස එක එක අවුරුද්ද වශයෙන් ගණන්ගනු ලැබේ.</span></span> 
     </div> 
     <div class="p"> <span class="verse v6" data-usfm="EZK.4.6"><span class="content"> </span></span><span class="verse v7" data-usfm="EZK.4.7"><span class="label">7</span><span class="content">“නුඹේ මුහුණ ද ජෙරුසලම වැටලීම දෙසට හරවා හිඳගෙන නුඹේ නොවැසූ අත ඊට විරුද්ධ ව ඔසවා දිවැස් වැකි කියන්න. </span></span><span class="verse v8" data-usfm="EZK.4.8"><span class="label">8</span><span class="content">බලන්න, වටලෑමේ දවස් අවසාන වන තුරු නුඹ එක අංශයකින් අනික් අංශයට නො-හැරෙන පිණිස මම නුඹ කඹවලින් බැඳ තබමි.</span></span> 
     </div> 
     <div class="p"> <span class="verse v8" data-usfm="EZK.4.8"><span class="content"> </span></span><span class="verse v9" data-usfm="EZK.4.9"><span class="label">9</span><span class="content">“තවද, නුඹ තිරිඟු, යව, මෑ, කොල්ලු, කුරක්කන් හා තණහාල් රැගෙන, ඒවා භාජනයක තබා එයින් රො‍ටි සාදාගන්න. නුඹ එක අංශයකට දිගා වී සිටින දවස් ගණන වන දවස් තුන්සිය අනූව තුළ ඒවා අනුභව කරන්න. </span></span><span class="verse v10" data-usfm="EZK.4.10"><span class="label">10</span><span class="content">නුඹ දවසකට කන කෑම ද ග්‍රෑම් දෙසිය තිහක් පමණ විය යුතු ය. වරින් වර ඒවා කන්න. </span></span><span class="verse v11" data-usfm="EZK.4.11"><span class="label">11</span><span class="content">වතුරත් දවසකට කෝප්ප දෙකක් මැන වරින් වර බීමට ගත යුතු ය. </span></span><span class="verse v12" data-usfm="EZK.4.12"><span class="label">12</span><span class="content">යව රො‍ටි මෙන් ඒ කෑම කන්න. මනුෂ්‍යයා පහකරන අශුචිවලින් ඔවුන්ගේ ඇස් හමුයෙහි ඒවා පිසන්න.</span></span> 
     </div> 
     <div class="p"> <span class="verse v12" data-usfm="EZK.4.12"><span class="content"> </span></span><span class="verse v13" data-usfm="EZK.4.13"><span class="label">13</span><span class="content">“මා ඉශ්රායෙල්වරුන් ජාතීන් අතරට පන්නා දැමූ කල්හි ඔවුන් එසේ එහි දී තමන්ගේ අපවිත්‍ර වූ කෑම කනු ඇත.”</span></span> 
     </div> 
     <div class="p"> <span class="verse v13" data-usfm="EZK.4.13"><span class="content"> </span></span><span class="verse v14" data-usfm="EZK.4.14"><span class="label">14</span><span class="content">එවිට මම පිළිතුරු දෙමින්, “අහෝ දෙවි ස්වාමීන් වහන්ස! මම කවදාවත් මාව ම අපවිත්‍ර කර නොගතිමි. මාගේ බාල වයසේ පටන් මේ දක්වා කුණප වත්, මෘගයන් විසින් ඉරාදැමුණු සතෙකු වත් නොකෑවෙමි. පිළිකුල් මාංස මාගේ කටට ඇතුල් නො වේ වා”යි කීමි. </span></span><span class="verse v15" data-usfm="EZK.4.15"><span class="label">15</span><span class="content">එවිට උන් වහන්සේ කතා කොට, “මෙන්න, මනුෂ්‍ය අශුචි වෙනුවට ගවයින්ගේ ගොම නුඹට නියම කෙළෙමි. ඒවා මත නුඹේ රො‍ටි පිසන්නැ”යි මට වදාළ සේක.</span></span> 
     </div> 
     <div class="p"> <span class="verse v15" data-usfm="EZK.4.15"><span class="content"> </span></span><span class="verse v16" data-usfm="EZK.4.16"><span class="label">16</span><span class="content">තවදුරටත් කතා කරමින්, “මනුෂ්‍ය පුත්‍රය, මම ජෙරුසලමේ කෑම ප්‍රමාණය අඩු කරන්නෙමි. එවිට භීතියෙන් ඔව්හු කෑම කිරා කන්නෝ ය. කනස්සලුකමින් වතුර මැන බොන්නෝ ය. </span></span><span class="verse v17" data-usfm="EZK.4.17"><span class="label">17</span><span class="content">ඔවුන්ට කෑම ද වතුර ද නැති ව ගොස් එකිනෙකා දෙස බැලීමෙන් තැතිගෙන තමන්ගේ වරද නිසා වැහැරී යන ලෙස මම සලසන්නෙමි”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>