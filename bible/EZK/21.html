<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch21" data-usfm="EZK.21">  
     <div class="s1"> <span class="heading"><b>සමිඳාණන් වහන්සේගේ විනාශකාරී කඩුව</b></span> 
     </div> 
     <div class="p"> <span class="content"> </span><span class="verse v1" data-usfm="EZK.21.1"><span class="label">1</span><span class="content">සමිඳාණන් වහන්සේ මට මෙසේ වදාළ සේක: </span></span><span class="verse v2" data-usfm="EZK.21.2"><span class="label">2</span><span class="content">“මනුෂ්‍ය පුත්‍රය, නුඹේ මුහුණ ජෙරුසලම දෙසට හරවාගෙන, ශුද්ධස්ථානවලට විරුද්ධ ව දේශනා කර, ඉශ්රායෙල් දේශයට විරුද්ධ ව දිවැස් වැකි කියන්න. </span></span><span class="verse v3" data-usfm="EZK.21.3"><span class="label">3</span><span class="content">ඉශ්රායෙල් දේශයට මෙසේ කියන්න: ‘සමිඳාණන් වහන්සේ මෙසේ වදාරන සේක. මෙන්න, මම නුඹට විරුද්ධ ය, මම මාගේ කඩුව කොපුවෙන් ඇද ගන්නෙමි; ධර්මිෂ්ඨයන් සහ දුෂ්ටයන් සියලු දෙනා විනාශ කරදමන්නෙමි. </span></span><span class="verse v4" data-usfm="EZK.21.4"><span class="label">4</span><span class="content">මා ධර්මිෂ්ඨයන් සහ දුෂ්ටයන් සියලු දෙනා විනාශ කරදමන බැවින් දකුණේ සිට උතුර දක්වා සිටින සියල්ලන්ට විරුද්ධ ව මාගේ කඩුව කොපුවෙන් ඇදගන්නෙමි. </span></span><span class="verse v5" data-usfm="EZK.21.5"><span class="label">5</span><span class="content">සමිඳාණන් වහන්සේ වන මා මාගේ කඩුව කොපුවෙන් ඇදගත් බව මනුෂ්‍ය වර්ගයා දැනගනු ඇත. නැවත එය කොපුවට දමනු නොලැබේ.’</span></span> 
     </div> 
     <div class="p"> <span class="verse v5" data-usfm="EZK.21.5"><span class="content"> </span></span><span class="verse v6" data-usfm="EZK.21.6"><span class="label">6</span><span class="content">“එබැවින් මනුෂ්‍ය පුත්‍රය, නුඹ සුසුම්ලන්න, හද දෙදරන තරමට ශෝකයෙන් ඔවුන් ඉදිරියෙහි කෙඳිරිගාන්න. </span></span><span class="verse v7" data-usfm="EZK.21.7"><span class="label">7</span><span class="content">‘නුඹ කෙඳිරිගාන්නේ මන්දැ’යි ඔවුන් නුඹෙන් අසන කල මෙසේ කියන්න: ‘අපට ලැබුණ ඒ ආරංචිය නිසා ය; මන්ද, එය පැමිණි විට සියලු සිත් තැවුලට පත් වනු ඇත. සියලු අත් පණ නැති වනු ඇත; සියලු සිත් කැළඹෙනු ඇත. සියලු දණහිස් බියෙන් නැමෙනු ඇත. එය පැමිණෙන්නේ ම ය; එය සිදුවන්නේ ම ය. මහෝත්තම දෙවි ස්වාමීන් වහන්සේ මෙසේ වදාරන සේක.’ “</span></span> 
     </div> 
     <div class="p"> <span class="verse v7" data-usfm="EZK.21.7"><span class="content"> </span></span><span class="verse v8" data-usfm="EZK.21.8"><span class="label">8</span><span class="content">සමිඳාණන් වහන්සේ මට මෙසේ වදාළ සේක: </span></span><span class="verse v9" data-usfm="EZK.21.9"><span class="label">9</span><span class="content">“මනුෂ්‍ය පුත්‍රය, දිවැස් වැකි කියමින්, ‘සමිඳාණන් වහන්සේ මෙසේ කියන සේකැ’යි පවසන්න. ‘කඩුවක්, සැබැවින් ම කඩුවක්, මුවහත් කොට දිළිසෙමින් තිබේ. </span></span><span class="verse v10" data-usfm="EZK.21.10"><span class="label">10</span><span class="content">එය මුවහත් කර තිබෙන්නේ ඝාතනය පිණිස ය. එය දිළිසෙන්නේ විදුලිය දහරක් මෙන් ය. එසේ නම්, අපට ප්‍රීති වීමට ඉඩක් නැත. මන්ද, මාගේ සෙනඟ හැම අවවාදයක් හා දඬුවමක් නොසලකා හැර ඇත. </span></span><span class="verse v11" data-usfm="EZK.21.11"><span class="label">11</span><span class="content">ඒ කඩුව අතට ගන්න පිණිස මුවහත් කිරීමට දී තිබේ. මරාදමන අයගේ අතට දෙන පිණිස මේ කඩුව දිළිසෙන පරිදි මුවහත් කර තිබේ. </span></span><span class="verse v12" data-usfm="EZK.21.12"><span class="label">12</span><span class="content">මනුෂ්‍ය පුත්‍රය, හඬ නඟා මොරගසන්න. මන්ද, එය මාගේ සෙනඟ පිටත්, සියලු ඉශ්රායෙල් අධිපතීන් පිටත් පැමිණියේ ය. ඔව්හු මාගේ සෙනඟ සමඟ කඩු පහරට පාවා දෙනු ලැබූ හ. එබැවින් ශෝකයෙන් පපුවට ගසාගන්න. </span></span><span class="verse v13" data-usfm="EZK.21.13"><span class="label">13</span><span class="content">මන්ද, මම මාගේ සෙනඟ පරීක්ෂා කර බලන්නෙමි. ඔවුන් වරද පිළිගෙන පසුතැවිලි නොවූවොත්, මේ සියලු දේ ඔවුන් පිට පැමිණෙනු ඇත’ කියා දෙවි ස්වාමීන් වහන්සේ වදාරන සේක.</span></span> 
     </div> 
     <div class="p"> <span class="verse v13" data-usfm="EZK.21.13"><span class="content"> </span></span><span class="verse v14" data-usfm="EZK.21.14"><span class="label">14</span><span class="content">“එබැවින් මනුෂ්‍ය පුත්‍රය, දිවැස් වැකි කියමින්, අත් දෙක එකට තට්ටු කරන්න. එවිට කඩුව නැවත නැවත පහර දෙන්නේ ය. එය මාරක කඩුවකි; බිය ගන්වන කඩුවකි; විනාශ කරන කඩුවකි. </span></span><span class="verse v15" data-usfm="EZK.21.15"><span class="label">15</span><span class="content">එය මිනිසුන් අධෛර්යයටත්, දොරටු ළඟ පැකිළී වැටීමටත් සලස්වයි. විදුලිය මෙන් කාන්තිය විහිදුවන, මරාදැමීමට සුදුසු කඩුවකින් මම නගරයේ සිට තර්ජනය කරමි. </span></span><span class="verse v16" data-usfm="EZK.21.16"><span class="label">16</span><span class="content">එම්බා තියුණු කඩුව! දකුණට පහර දෙන්න; වමටත් පහර දෙන්න; හැරෙන හැරෙන අතට පහර දෙන්න. </span></span><span class="verse v17" data-usfm="EZK.21.17"><span class="label">17</span><span class="content">මමත් මාගේ අත් දෙක එකට ගසා, මාගේ කෝපය සංසිඳුවාගන්නෙමි. මෙසේ පවසන්නේ සමිඳාණන් වහන්සේ වන මම ය.”</span></span> 
     </div> 
     <div class="s1"> <span class="heading"><b>බබිලෝනියේ රජුගේ කඩුව</b></span> 
     </div> 
     <div class="p"> <span class="verse v17" data-usfm="EZK.21.17"><span class="content"> </span></span><span class="verse v18" data-usfm="EZK.21.18"><span class="label">18</span><span class="content">සමිඳාණන් වහන්සේ යළිත් මට කතා කොට මෙසේ වදාළ සේක: </span></span><span class="verse v19" data-usfm="EZK.21.19"><span class="label">19</span><span class="content">“මනුෂ්‍ය පුත්‍රය, කඩු ගත් බබිලෝනියේ රජුගේ පැමිණීම සඳහා මාර්ග දෙකක් නියම කරගන්න; ඒ දෙක ම එක දේශයකින් ආරම්භ වන්නේ ය. මඟ සලකුණක් තබන්න; නුවරට පැමිණෙන මංසන්ධියෙහි ඒක පිහිටුවන්න. </span></span><span class="verse v20" data-usfm="EZK.21.20"><span class="label">20</span><span class="content">කඩුව අම්මොන්වරුන්ගේ නුවර වූ රබ්බාටත්, ජුදාට සහ පවුරෙන් වට වූ ජෙරුසලමටත් පැමිණෙන පිණිස මාර්ගයක් නියම කරන්න. </span></span><span class="verse v21" data-usfm="EZK.21.21"><span class="label">21</span><span class="content">බබිලෝනියේ රජ පේන අසන පිණිස මාර්ග දෙක බෙදී යන තැන දෙමංසන්ධියේ සිටිමින් ඊගස් සොලවා, තෙරාපිම් රූපවලින් විමසා, පූජා කරන ලද සතුන්ගේ අක්මාව සෝදිසි කර බැලුවේ ය. </span></span><span class="verse v22" data-usfm="EZK.21.22"><span class="label">22</span><span class="content">‘ජෙරුසලම’ යන නම සටහන් කර ඇති ඊගස ඔහුගේ දකුණතට අසු වුණේ ය. යුද්ධ යන්ත්‍ර තබන්නටත් ඝාතනය කරන්න අණ කරන්නටත්, රණ හඬ නගන්නටත්, දොරටුවලට විරුද්ධ ව යුද්ධ යන්ත්‍ර තබන්නටත්, පස් කඳු ඉදි කරන්නටත්, කොටු පවුරු ගොඩනඟන්නටත් ඊගස මඟින් ඔහුට දන්වනු ලැබී ය. </span></span><span class="verse v23" data-usfm="EZK.21.23"><span class="label">23</span><span class="content">ඔවුන් කරගෙන තිබුණ ගිවිසුම් නිසා, මේ පේන කීම බොරුවකැ යි ජෙරුසලම් වැසියෝ සිතති. එහෙත්, ඔවුන් සතුරන්ට අසු වන පිණිස උන් වහන්සේ ඔවුන්ගේ අයුතුකම සිහිපත් කරන සේක. </span></span><span class="verse v24" data-usfm="EZK.21.24"><span class="label">24</span><span class="content">එබැවින් දෙවි ස්වාමීන් වහන්සේ මෙසේ වදාරන සේක: ‘නුඹලා නුඹලාගේ වැරදි සිහි කර නැත. නුඹලාගේ පාප හෙළි කර ඇත. නුඹලාගේ හැම ක්‍රියාවකින් ම නුඹලාගේ දුෂ්ටකම එළිදරව් වන බැවින් නුඹලා කවුරු දැ යි අමතක වී නැත. එබැවින් මම නුඹලාගේ සතුරන්ට නුඹලා පාවා දෙමි.’</span></span> 
     </div> 
     <div class="p"> <span class="verse v24" data-usfm="EZK.21.24"><span class="content"> </span></span><span class="verse v25" data-usfm="EZK.21.25"><span class="label">25</span><span class="content">“නපුරු ද දුෂ්ට ද වන ඉශ්රායෙල් අධිපතිය, නුඹට අවසන් දඬුවම් දීමේ කාලය පැමිණ ඇත. </span></span><span class="verse v26" data-usfm="EZK.21.26"><span class="label">26</span><span class="content">ස්වාමීන් වහන්සේ මෙසේ වදාරන සේක: ‘කිරීටය ගලවා දමන්න; ඔටුන්න ඉවත් කරන්න; මෙය තිබුණ අන්දමට ම නොවන්නේ ය. පහත් දේ උසස් කරන්න; උසස් දේ පහත් කරන්න. </span></span><span class="verse v27" data-usfm="EZK.21.27"><span class="label">27</span><span class="content">මම නගරය නටබුන් ගොඩක් කරන්නෙමි; එසේ ය, නටබුන් ගොඩක් කරන්නෙමි. නටබුන් ගොඩක් ම කරන්නෙමි. එහෙත්, නගරයට දඬුවම් කරන්න මා තෝරාගෙන තිබෙන තැනැත්තා එන තෙක් මෙය සිදු වන්නේ නැත. ඔහු පැමිණි විට එය ඔහුගේ විනිශ්චයට පාවා දෙන්නෙමි.’</span></span> 
     </div> 
     <div class="s1"> <span class="heading"><b>අම්මොන්වරුන්ට අනතුරු ඇඟවීමක්</b></span> 
     </div> 
     <div class="p"> <span class="verse v27" data-usfm="EZK.21.27"><span class="content"> </span></span><span class="verse v28" data-usfm="EZK.21.28"><span class="label">28</span><span class="content"> </span><span class="content">“මනුෂ්‍ය පුත්‍රය, නුඹ දිවැසි වදන් පවසමින්, ‘මහෝත්තම දෙවි ස්වාමීන් වහන්සේ ඉශ්රායෙල්වරුන්ට නින්දා කරන අම්මොන්වරුන්ට මෙසේ කියන සේකැ’යි කියන්න. ඔවුන්ට මෙසේ කියන්න: ‘කඩුවක්, සැබැවින් ම ඝාතනය පිණිස වන කඩුවක් කොපුවෙන් ඇද තිබේ. මරාදමන පිණිස එය විදුලිය මෙන් දිළිසෙයි. </span></span><span class="verse v29" data-usfm="EZK.21.29"><span class="label">29</span><span class="content">නුඹලා දකින දර්ශන බොරු ය; නුඹලා පවසන දිවැස් වැකි මුසාවකි; නුඹලා නපුරු ය; දුෂ්ට ය. නුඹලාට නියම දිනය පැමිණෙන්නේ ය. එනම්, අන්තිම දඬුවම් දීමේ දවස පැමිණෙන්නේ ය.</span></span> 
     </div> 
     <div class="p"> <span class="verse v29" data-usfm="EZK.21.29"><span class="content"> </span></span><span class="verse v30" data-usfm="EZK.21.30"><span class="label">30</span><span class="content">“ ‘නුඹේ කඩුව කොපුවේ නැවත දමන්න. නුඹ මවනු ලැබූ ස්ථානයෙහි, නුඹේ උත්පත්තිය ලැබූ දේශයේ දී මම නුඹලා විනිශ්චය කරන්නෙමි. </span></span><span class="verse v31" data-usfm="EZK.21.31"><span class="label">31</span><span class="content">මාගේ උදහස නුඹලා පිට වගුරුවා, මාගේ කෝපාග්නිය නුඹලා පිට පිඹ, රෞද්‍ර විනාශ කිරීමට දක්ෂ මනුෂ්‍යයන් අතට නුඹලා පාවා දෙන්නෙමි. </span></span><span class="verse v32" data-usfm="EZK.21.32"><span class="label">32</span><span class="content">නුඹලා ගින්නට දර පිණිස වන්නහු ය. නුඹේ ලේ දේශය මැද වැගිරෙන්නේ ය. නුඹලා තවත් සිහි කරනු නොලබන්නහු ය. කුමක් නිසා ද, මෙසේ පවසන්නේ සමිඳාණන් වහන්සේ වන මම ය.’ “</span></span> 
     </div> 
    </div> 
   </div> 
  </div>
 </body>
</html>