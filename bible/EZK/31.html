<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch31" data-usfm="EZK.31">  
     <div class="s1"> <span class="heading"><b>මහා කිහිරි රුක වන මිසර දේශය</b></span> 
     </div> 
     <div class="p"> <span class="content"> </span><span class="verse v1" data-usfm="EZK.31.1"><span class="label">1</span><span class="content">තවද, එකොළොස් වන අවුරුද්දේ තුන් වන මාසයේ පළමු වන දින සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v2" data-usfm="EZK.31.2"><span class="label">2</span><span class="content">“මනුෂ්‍ය පුත්‍රය, මිසරයේ රජු වන පාරාවෝටත්, ඔහුගේ සෙනඟටත් මෙසේ කියන්න: නුඹ උසස්කමෙන් කවරෙකුට සමාන ද?</span></span> 
     </div> 
     <div class="p"> <span class="verse v2" data-usfm="EZK.31.2"><span class="content"> </span></span><span class="verse v3" data-usfm="EZK.31.3"><span class="label">3</span><span class="content">“නුඹ වනාහි සෙවණ ගෙන දෙන, ශෝභන අතු ඇති, වලාකුළුවල ගෑවෙන තරම් උසැති ලෙබනොන්හි කිහිරි ගසකට සමාන ය.</span></span> 
     </div> 
     <div class="p"> <span class="verse v3" data-usfm="EZK.31.3"><span class="content"> </span></span><span class="verse v4" data-usfm="EZK.31.4"><span class="label">4</span><span class="content">“එය වැඩෙන පිණිස වතුර ද පෝෂණය කරන පිණිස පොළොව යට උල්පත් ද තිබුණේ ය. ඒවායින් ගස වැඩෙන තැනට ජල ධාරා ගලා එන්නේ ය. එය වනයේ ඇති ගස්වලට ද දිය දහරා යැව්වේ ය.</span></span> 
     </div> 
     <div class="p"> <span class="verse v4" data-usfm="EZK.31.4"><span class="content"> </span></span><span class="verse v5" data-usfm="EZK.31.5"><span class="label">5</span><span class="content">“ඒ නිසා ඒ ගස වනයේ සියලු ගස්වලට වඩා උස ය. බොහෝ වතුර ලැබුණු නිසා, එහි අතු වැඩි වී දිගට ගියේ ය.</span></span> 
     </div> 
     <div class="p"> <span class="verse v5" data-usfm="EZK.31.5"><span class="content"> </span></span><span class="verse v6" data-usfm="EZK.31.6"><span class="label">6</span><span class="content">“ආකාශයේ සියලු පක්ෂීහු එහි අතුවල කූඩු සාදාගත්හ. එහි අතු යට වනයේ සියලු මෘගයෝ පැටවුන් ගැසූ හ. එහි සෙවණෙහි සියලු මහා ජාතීහු ද වාසය කළහ.</span></span> 
     </div> 
     <div class="p"> <span class="verse v6" data-usfm="EZK.31.6"><span class="content"> </span></span><span class="verse v7" data-usfm="EZK.31.7"><span class="label">7</span><span class="content">“එය විහිදී ගිය දිග අතු ඇති, ඉතා අලංකාර, මහා ගසක් විය. මක්නිසා ද, එහි මුල් බොහෝ ජලය ඇති තැන්වල ගැඹුරට ඇදී ගියේ ය.</span></span> 
     </div> 
     <div class="p"> <span class="verse v7" data-usfm="EZK.31.7"><span class="content"> </span></span><span class="verse v8" data-usfm="EZK.31.8"><span class="label">8</span><span class="content"> </span><span class="content">“දෙවියන් වහන්සේගේ උයනේ ඇති කිසි ම කිහිරි ගසක් එයට සම කළ නොහැකි විය. දේවදාර ගස් එහි අතුවලට සමාන නො වී ය. අර්මොන් ගස් එහි රිකිලිවලට සැසඳුව විට ගණනට ගත නොහැකි විය. දෙවියන් වහන්සේගේ උයනෙහි කිසි ගසක් අලංකාරකමෙන් ඊට සමාන නො වී ය.</span></span> 
     </div> 
     <div class="p"> <span class="verse v8" data-usfm="EZK.31.8"><span class="content"> </span></span><span class="verse v9" data-usfm="EZK.31.9"><span class="label">9</span><span class="content">“එහි අතු රාශියෙන් මම එය අලංකාර කෙළෙමි. එබැවින් දෙවියන් වහන්සේගේ උයනෙහි, ඒදන්හි සියලු ම ගස්, ඊට ඊර්ෂ්‍යා කෙළේ ය.</span></span> 
     </div> 
     <div class="p"> <span class="verse v9" data-usfm="EZK.31.9"><span class="content"> </span></span><span class="verse v10" data-usfm="EZK.31.10"><span class="label">10</span><span class="content">“එබැවින් මහෝත්තම දෙවි ස්වාමීන් වහන්සේ මෙසේ වදාරන සේක: වලාකුළුවල ගෑවෙන තරම් උසට වැඩුණ ඒ ගසට සිදු වන දේ මම නුඹට කියමි. එය උසට වැඩෙන්න වැඩෙන්න උඩඟු විය. </span></span><span class="verse v11" data-usfm="EZK.31.11"><span class="label">11</span><span class="content">ඒ නිසා ජාතීන් අතරේ බලවන්තයා කැමැති හැටියට එයට කරන පිණිස ඔහු අතට ඒ ගස පාවා දෙන්නෙමි. ඔහු ඒ ගසේ දුෂ්ටකමට සරිලන සේ එයට කළ යුතු දේ කරන්නේ ය. </span></span><span class="verse v12" data-usfm="EZK.31.12"><span class="label">12</span><span class="content">ජාතීන්ගෙන් ඉතා භයානක විදේශිකයෝ එය කපාදමා යන්නෝ ය. එහි අතු කඳු පිටත්, සියලු මිටියාවත්වලත් වැටෙන්නේ ය. එහි අතු කැඩී දේශයේ සියලු දිය පාරවල තිබෙන්නේ ය. පොළොවේ සියලු ජනයෝ ද එහි සෙවණෙන් ඉවත් වී එය අත්හැර යන්නෝ ය. </span></span><span class="verse v13" data-usfm="EZK.31.13"><span class="label">13</span><span class="content">වැටී ඇති ගස් මත ආකාශයේ සියලු පක්ෂීහු ලගින්නෝ ය. එහි අතු උඩ වනයේ සියලු මෘගයෝ ඇවිදින්නෝ ය. </span></span><span class="verse v14" data-usfm="EZK.31.14"><span class="label">14</span><span class="content">මෙතැන් සිට කිසි ම ගසකට කොපමණ හොඳට වතුර ලැබුණත් ඒ ගස මෙන් උසට වැඩෙන්නේ නැත; වලාකුළුවල ගෑවෙන තරම් උසට වැඩෙන්නේත් නැත. ඒ සියල්ල පාතාලයේ සිටින අය සමඟ එක් වන පිණිස මැරෙන්නට නියම ව සිටින සුළු මිනිසුන් මෙන් මැරී යන්නට නියම වී ඇත.</span></span> 
     </div> 
     <div class="p"> <span class="verse v14" data-usfm="EZK.31.14"><span class="content"> </span></span><span class="verse v15" data-usfm="EZK.31.15"><span class="label">15</span><span class="content">“මහෝත්තම දෙවි ස්වාමීන් වහන්සේ මෙසේ වදාරන සේක: ඒ ගස පාතාලයට බැස යන දවසේ දී වැලපීමේ ලකුණක් වශයෙන් පොළොව යට වතුර ඊට නොලැබෙන්නට සලස්වන්නෙමි. මම ගංගාවන් නවත්වා එහි බොහෝ ජල ධාරාවන්ට ගලා යන්න ඉඩ නොදෙන්නෙමි. ලෙබනොන් අන්ධකාරයෙන් ආවරණය කරන්නෙමි; ගොඩබිම සියලු ගස් ද එයින් මැලවී යන්නේ ය. </span></span><span class="verse v16" data-usfm="EZK.31.16"><span class="label">16</span><span class="content">මිනී වළට බසින්නන් සමඟ මා ඒ ගස පාතාලයට හෙළාදැමූ කල එහි වැටීමේ ශබ්දයට ජාතීන් වෙවුළවන්නෙමි. එවිට ඒදන්හි සියලු ගස් ද ලෙබනොන්හි ඉතා වටිනා ගස් ද එනම්, වතුර බොන සියල්ලන් ම, පාතාලයේ දී සැනසෙනු ඇත. </span></span><span class="verse v17" data-usfm="EZK.31.17"><span class="label">17</span><span class="content">ඒ ගස සමඟ එහි සෙවණ යට ජීවත් වූ සියලු ජාතීන් ද කඩුවෙන් මැරුම් කෑ අය ද පාතාලයේ දී එක්වනු ඇත.</span></span> 
     </div> 
     <div class="p"> <span class="verse v17" data-usfm="EZK.31.17"><span class="content"> </span></span><span class="verse v18" data-usfm="EZK.31.18"><span class="label">18</span><span class="content">“ඒ ගස නම්, මිසර දේශයේ රජු හා ඔහුගේ සියලු සෙනඟ ය. ඒදන්හි තිබුණු ගස් උසින් ද තේජසින් ද ඒ ගසට සමාන නො වී ය. එහෙත් දැන් ඒදන්හි ගස් මෙන් එය අචර්මඡේදිත වූ, කඩුවෙන් මැරුම් කෑ අය සමඟ එක් වන පිණිස පාතාල ලොවට යන්නේ ය. මහෝත්තම දෙවි ස්වාමීන් වහන්සේ මෙසේ වදාරන සේක.”</span></span> 
     </div> 
    </div> 
   </div> 
  </div>
 </body>
</html>