<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch1" data-usfm="EZK.1">  
     <div class="s1"> <span class="heading"><b>දේව දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="EZK.1.1"><span class="label">1</span><span class="content"> </span><span class="content">තිස් වන අවුරුද්දේ සතර වන මාසයේ පස් වන දින කෙබාර් ගං තෙර විප්‍රවාසයට ගෙනයනු ලැබූ අය අතරේ එසකියෙල් නම් මා සිටින කල්හි අහස විවෘත වී දේව දර්ශන මට පෙනුණේ ය. </span></span><span class="verse v2" data-usfm="EZK.1.2"><span class="label">2</span><span class="content">ජෙහෝයාකින් රජු විප්‍රවාසයට ගෙනයනු ලැබූ පසු, පස් වන අවුරුද්දේ මාසයේ පස් වන දින </span></span><span class="verse v3" data-usfm="EZK.1.3"><span class="label">3</span><span class="content">බබිලෝනියේ කෙබාර් ගං තෙර බුසීගේ පුත් එසකියෙල් නම් පූජකයා වෙත සමිඳාණන් වහන්සේගේ පණිවුඩය පැමිණියේ ය. සමිඳාණන් වහන්සේගේ ආනුභාවය ද එහි දී ඔහු පිට විය.</span></span> 
     </div> 
     <div class="p"> <span class="verse v3" data-usfm="EZK.1.3"><span class="content"> </span></span><span class="verse v4" data-usfm="EZK.1.4"><span class="label">4</span><span class="content">මා බැලූ විට චණ්ඩ මාරුතයක් උතුරෙන් එනු මම දිටිමි. ඒ සමඟ දීප්තියෙන් වට වූ මහා වලාපටලයක් ද දිළිහෙන ලෝකඩ මෙන් ගින්න මැදින් බැබළීමක් ද ගිනි දලු විහිදෙන ගින්නක් ද වූයේ ය. </span></span><span class="verse v5" data-usfm="EZK.1.5"><span class="label">5</span><span class="content">සතුන්ගේ පෙනුම ඇති සතරදෙනෙක් ඒ මැද සිටියහ. </span></span><span class="verse v6" data-usfm="EZK.1.6"><span class="label">6</span><span class="content">ඔවුන්ගේ පෙනුම මෙසේ ය: ඔවුන්ට මනුෂ්‍ය ස්වරූප තිබුණේ ය. ඔවුන් එකිනෙකාට මුහුණු සතරක් ද පියාපත් සතරක් ද තිබිණි. ඔවුන්ට ඇද නැති පාද තිබිණි. </span></span><span class="verse v7" data-usfm="EZK.1.7"><span class="label">7</span><span class="content">ඔවුන්ගේ පාදවල පතුල් වස්සෙකුගේ පාද පතුල් වැනි ය; ඒවා දීප්තිමත් ලෝකඩ මෙන් දිළිසුණේ ය. </span></span><span class="verse v8" data-usfm="EZK.1.8"><span class="label">8</span><span class="content">ඔවුන්ගේ පියාපත් යට සතර පැත්තේ ඔවුන්ට මනුෂ්‍ය අත් තිබිණි. ඒ සතරදෙනාගේ මුහුණු හා පියාපත් මෙයාකාර ය: </span></span><span class="verse v9" data-usfm="EZK.1.9"><span class="label">9</span><span class="content">ඔවුන්ගේ පියාපත් එකට එක් වී තිබුණේ ය. ගමන් කරන විට ඔව්හු නොහැරී කෙළින් ඉදිරියට ගියහ.</span></span> 
     </div> 
     <div class="p"> <span class="verse v9" data-usfm="EZK.1.9"><span class="content"> </span></span><span class="verse v10" data-usfm="EZK.1.10"><span class="label">10</span><span class="content"> </span><span class="content">ඔවුන්ගේ මුහුණුවල පෙනීම මෙසේ ය: ඔවුන් සතරදෙනාට ඉදිරියෙන් මිනිස් මුහුණක් ද දකුණු පැත්තෙන් සිංහ මුහුණක් ද වම් පැත්තෙන් ගව මුහුණක් ද රාජාලියෙකුගේ මුහුණක් ද තිබිණි. </span></span><span class="verse v11" data-usfm="EZK.1.11"><span class="label">11</span><span class="content">ඔවුන්ගේ පියාපත් ඉහළට විහිදී තිබිණි. එකිනෙකාගේ පියාපත් දෙකක් තවත් එකෙකුගේ පියාපත් සමඟ එක් වී තිබිණි. දෙකකින් ඔවුන්ගේ ශරීර වැසී තිබිණි. </span></span><span class="verse v12" data-usfm="EZK.1.12"><span class="label">12</span><span class="content">ඔව්හු එක එකා කෙළින් ඉදිරියට ගියෝ ය. ආත්මානුභාවය පෙන්වූ මඟ ඔස්සේ ඒ මේ අත නොහැරී ඔව්හු ගමන් කළහ.</span></span> 
     </div> 
     <div class="p"> <span class="verse v12" data-usfm="EZK.1.12"><span class="content"> </span></span><span class="verse v13" data-usfm="EZK.1.13"><span class="label">13</span><span class="content">ඒ ජීවමාන සත්ත්වයන් මධ්‍යයෙහි ඇවිලෙන ගිනි අඟුරු වැනි වූ නැතහොත් ඔබමොබ යන පන්දම් වැනි වූ පෙනුමක් ඇති යම් කිසිවක් විය. ඒ ගින්න දීප්තිමත් ය; එයින් විදුලිය නික්මිණි. </span></span><span class="verse v14" data-usfm="EZK.1.14"><span class="label">14</span><span class="content">විදුලිය දහරක් සේ ඒ ජීවමාන සත්ත්වයෝ ඔබමොබ දිව්වෝ ය.</span></span> 
     </div> 
     <div class="p"> <span class="verse v14" data-usfm="EZK.1.14"><span class="content"> </span></span><span class="verse v15" data-usfm="EZK.1.15"><span class="label">15</span><span class="content"> </span><span class="content">මා ජීවමාන සත්ත්වයන් දෙස බලා සිටිය දී පොළොව මත ඒ සත්ත්වයන් සතරදෙනා ළඟ එකෙකුට එක බැගින් රන් චක්‍ර තිබෙනු මම දිටිමි. </span></span><span class="verse v16" data-usfm="EZK.1.16"><span class="label">16</span><span class="content">ඒ චක්‍ර රන් කාන්ති මෙන් බැබළුණේ ය. ඒ සතර ම එක හා සමාන ය. හැඩයෙන් ද ක්‍රියාකාරිත්වයෙන් ද එක චක්‍රයක් තවත් චක්‍රයක් තුළ ඇතුවාක් මෙන් පෙනුණේ ය. </span></span><span class="verse v17" data-usfm="EZK.1.17"><span class="label">17</span><span class="content">ඒවා ගමන් ගත්විට කිනම් අතකට වත් නොහැරී ඒවායේ පැති සතරෙන් එක දිශාවකට ගමන් ගත්තේ ය. </span></span><span class="verse v18" data-usfm="EZK.1.18"><span class="label">18</span><span class="content">චක්‍රවල වළලු තිබිණි. ඒ වළලු සතර පුරා ඇස් තිබුණේ ය. </span></span><span class="verse v19" data-usfm="EZK.1.19"><span class="label">19</span><span class="content">ඒ සත්ත්වයන් ගමන් ගත් විට චක්‍රත් ඔවුන් කැටුව ගියේ ය. ඒ ජීවමාන සත්ත්වයන් පොළොවෙන් නැඟුණු විට චක්‍රත් නැඟුණේ ය. </span></span><span class="verse v20" data-usfm="EZK.1.20"><span class="label">20</span><span class="content">ආත්මානුභාවය පෙන්වූ මඟ ඔස්සේ ඒ සත්ත්වයෝ ගමන් කළහ. ඔවුන් කළ දේ ම චක්‍රයෝ ද කළහ. මන්ද, සත්ත්වයන්ගේ සිත චක්‍රවලත් තිබුණේ ය. </span></span><span class="verse v21" data-usfm="EZK.1.21"><span class="label">21</span><span class="content">ඔවුන් යන විට ඒවාත් ගියේ ය. ඔවුන් නැවතුණ විට ඒවාත් නැවතුණේ ය. ඔවුන් පොළොවෙන් නැඟිටි විට ඔවුන් කැටුව චක්‍රත් නැඟිට්ටේ ය. මන්ද, ජීවමාන සත්ත්වයන්ගේ සිත චක්‍රවල තිබුණේ ය.</span></span> 
     </div> 
     <div class="p"> <span class="verse v21" data-usfm="EZK.1.21"><span class="content"> </span></span><span class="verse v22" data-usfm="EZK.1.22"><span class="label">22</span><span class="content"> </span><span class="content">තවද, සත්ත්වයන්ගේ හිසට උඩින් පළිඟු මෙන් බබළන ආකාශයක් තිබුණේ ය. එය ඔවුන්ගේ හිස්වලට ඉහළින් විහිදී තිබුණේ ය. </span></span><span class="verse v23" data-usfm="EZK.1.23"><span class="label">23</span><span class="content">ආකාශයට යටින් ඔවුන්ගේ පියාපත් එකට එක කෙළින් ව විහිදී තිබුණේ ය. සිය සිරුර ආවරණය කරන පියාපත් දෙකක් එක එක සත්ත්වයාට තිබුණේ ය. </span></span><span class="verse v24" data-usfm="EZK.1.24"><span class="label">24</span><span class="content">ඔවුන් යන විට, ඔවුන්ගේ පියාපත්වල ශබ්දය බොහෝ ජල ධාරාවන්ගේ ශබ්දය මෙන් ද සර්ව පරාක්‍රමයාණන්ගේ හඬ මෙන් ද මට ඇසිණි. එයින් නැඟුණු ඝෝෂාව යුද කඳවුරක ඝෝෂාව මෙන් විය. ඔවුන් නැවතී සිටි විට, ඔව්හු සිය පියාපත් පහත් කරගත්තෝ ය. </span></span><span class="verse v25" data-usfm="EZK.1.25"><span class="label">25</span><span class="content">ඔවුන්ගේ හිස්වලට උඩින් තිබුණු අහස් ගැබට ඉහළින් හඬක් පැමිණියේ ය. ඔවුන් නැවතී සිටි විට, ඔව්හු සිය පියාපත් පහත් කරගත්තෝ ය.</span></span> 
     </div> 
     <div class="p"> <span class="verse v25" data-usfm="EZK.1.25"><span class="content"> </span></span><span class="verse v26" data-usfm="EZK.1.26"><span class="label">26</span><span class="content"> </span><span class="content">ඔවුන්ගේ හිස්වලට උඩින් තිබුණ ආකාශයට ඉහළින් නීලමාණික්‍යයක පෙනීම ඇති සිංහාසනයක ස්වරූපයක් තිබුණේ ය. සිංහාසනය මත මිනිස් පෙනීමක් වැනි ස්වරූපයක් තිබිණි. </span></span><span class="verse v27" data-usfm="EZK.1.27"><span class="label">27</span><span class="content">ඒ ස්වරූපයේ ඉඟටියේ සිට ඉහළට ගිනි උදුනක බැබළෙන ලෝකඩ වැනි පෙනුමක් මම දිටිමි; ඉඟටියේ සිට පහළට හාත්පසින් දීප්තියක් ඇති ගින්නක පෙනුමක් දිටිමි. </span></span><span class="verse v28" data-usfm="EZK.1.28"><span class="label">28</span><span class="content">හාත්පසින් තිබුණු දීප්තියේ පෙනීම වර්ෂා දවසක වලාකුළේ තිබෙන දේදුන්නක පෙනීම මෙන් විය. මේ වනාහි සමිඳාණන් වහන්සේගේ තේජාන්විත ස්වරූපයේ පෙනීම ය. එය දුටු කල මම මුණින්තළා වී වැටුණෙමි. එවිට කතා කරන කෙනෙකුගේ හඬ මට ඇසිණි.</span></span> 
     </div> 
    </div> 
   </div> 
  </div>
 </body>
</html>