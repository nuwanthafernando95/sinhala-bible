<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch32" data-usfm="EZK.32">  
     <div class="s1"> <span class="heading"><b>පාරාවෝ කිඹුලාට සමාන කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.32.1"><span class="label">1</span><span class="content">තවද, දොළොස් වන අවුරුද්දේ දොළොස් වන මාසයේ පළමු වන දා සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v2" data-usfm="EZK.32.2"><span class="label">2</span><span class="content">“මනුෂ්‍ය පුත්‍රය, මිසරයේ රජු වන පාරාවෝ ගැන විලාපයක් නඟමින් ඔහුට මෙසේ කියන්න: නුඹ ජාතීන් අතරෙහි තරුණ සිංහයෙකුට සමාන කරනු ලැබුවෙහි ය. නුඹ ජලයෙහි සිටින කිඹුලෙකු වැනි ය. නුඹේ ගංගාවල නුඹ පැන පැන ගොස්, නුඹේ පාදවලින් වතුර කළඹා ගංගා කිළුටු කෙළෙහි ය. </span></span><span class="verse v3" data-usfm="EZK.32.3"><span class="label">3</span><span class="content">දෙවි ස්වාමීන් වහන්සේ මෙසේ වදාරන සේක. රැස්ව සිටින බොහෝ ජනයන් ඇතුළු ව නුඹ පිට මාගේ දැල හෙළන්නෙමි. ඔවුන් මාගේ දැලෙන් නුඹ ගොඩට අදිනු ඇත. </span></span><span class="verse v4" data-usfm="EZK.32.4"><span class="label">4</span><span class="content">එවිට මම නුඹ බිම දමා, පොළෝ තලය මතු පිට හෙළා ආකාශයේ සියලු පක්ෂීන් නුඹ පිට වහන්නටත්, මුළු පොළොවේ සත්ත්වයන් නුඹේ මාංසය කා තෘප්තියට පැමිණෙන්නටත් සලස්වන්නෙමි. </span></span><span class="verse v5" data-usfm="EZK.32.5"><span class="label">5</span><span class="content">මම නුඹේ මාංස කඳු පිට විසුරුවා මිටියාවත් මළකඳන්වලින් පුරවන්නෙමි. </span></span><span class="verse v6" data-usfm="EZK.32.6"><span class="label">6</span><span class="content">නුඹේ ලේ කඳු දක්වා ගලා ගොස් දිය ඇලවල් එයින් පිරෙනු ඇත. </span></span><span class="verse v7" data-usfm="EZK.32.7"><span class="label">7</span><span class="content">නුඹ විනාශ වන කල, මම අහස මුවා කොට, එහි තාරකා අඳුරු කර, වලාකුළකින් ඉර වසන්නෙමි; සඳත් එහි එළිය නොදෙන්නේ ය. </span></span><span class="verse v8" data-usfm="EZK.32.8"><span class="label">8</span><span class="content">අහසේ බබළන සියලු ආලෝකයන් නුඹ නිසා මම අඳුරු කොට, නුඹේ දේශය මත අන්ධකාරය පමුණුවන්නෙමි යි මහෝත්තම දෙවි ස්වාමීන් වහන්සේ වදාරන සේක.</span></span> 
     </div> 
     <div class="p"> <span class="verse v8" data-usfm="EZK.32.8"><span class="content"> </span></span><span class="verse v9" data-usfm="EZK.32.9"><span class="label">9</span><span class="content">“නුඹ නොදත් රටවලට, ජාතීන් අතරට, නුඹ වහල්කමට ගෙන යන කල, මම බොහෝ ජනයන්ගේ සිත් ශෝක කරවන්නෙමි. </span></span><span class="verse v10" data-usfm="EZK.32.10"><span class="label">10</span><span class="content">එසේ ය, මම නුඹට කරන දේ ගැන බොහෝ ජනයන් විස්මයට පමුණුවන්නෙමි. ඔවුන් ඉදිරිපිට මාගේ කඩුව ලෙළවන කල ඔවුන්ගේ රජවරු නුඹ නිසා භීතියෙන් තැතිගන්නෝ ය. නුඹේ වැටීමේ දවසේ දී ඔව්හු එක එකා තම තමාගේ ප්‍රාණ ගැන මොහොතෙන් මොහොත වෙවුළන්නෝ ය.</span></span> 
     </div> 
     <div class="p"> <span class="verse v10" data-usfm="EZK.32.10"><span class="content"> </span></span><span class="verse v11" data-usfm="EZK.32.11"><span class="label">11</span><span class="content">“මක්නිසා ද, මහෝත්තම දෙවි ස්වාමීන් වහන්සේ මෙසේ වදාරන සේක. බබිලෝනියේ රජුගේ කඩුව නුඹ පිට පතිත වන්නේ ය. </span></span><span class="verse v12" data-usfm="EZK.32.12"><span class="label">12</span><span class="content">ජාතීන්ගෙන් ඉතා දරුණු අය වන මාගේ බලවතුන්ගේ කඩු පහරින් නුඹේ සෙනඟ විනාශ කරන්නට මම සලස්වන්නෙමි. ඔවුන් මිසරයේ අභිමානය බිඳදමනු ඇත. එහි මුළු ජනගහනය විනාශ වනු ඇත. </span></span><span class="verse v13" data-usfm="EZK.32.13"><span class="label">13</span><span class="content">මම එහි සියලු මෘගයන් ජලය පිරී ඇති තැන්වලින් විනාශ කරන්නෙමි. මිනිසුන්ගේ පාදවලට ඒවා තවත් බොරවන්නේ නැත. මෘගයන්ගේ කුරවලටත් ඒවා බොරවන්නේ නැත. </span></span><span class="verse v14" data-usfm="EZK.32.14"><span class="label">14</span><span class="content">නුඹේ ජලය පෑදෙන්නටත්, නුඹේ ගංගා තෙල් මෙන් ගලා යන්නටත් සලස්වන්නෙමි. </span></span><span class="verse v15" data-usfm="EZK.32.15"><span class="label">15</span><span class="content">මා මිසර දේශය නිර්ජන කර, එහි ඇති සියලු දේශ නැති කර, එහි සියලු වැසියන්ට මා පහර දෙන කල ද මා සමිඳාණන් වහන්සේ බව ඔවුන් දැනගනු ඇත. මෙසේ වදාරන්නේ මහෝත්තම දෙවි ස්වාමීන් වහන්සේ ය. </span></span><span class="verse v16" data-usfm="EZK.32.16"><span class="label">16</span><span class="content">මිනිසුන් අතර නඟන විලාපය මේ ය: ‘ජාතීන්ගේ කාන්තාවන් ඒ ගැන විලාප කියනු ඇත. මිසරය ගැනත්, එහි මුළු සමූහය ගැනත් ඔවුන් විලාප කියනු ඇත.’ මෙසේ වදාරන්නේ මහෝත්තම දෙවි ස්වාමීන් වහන්සේ ය.”</span></span> 
     </div> 
     <div class="s1"> <span class="heading"><b>පාතාල ලෝකය</b></span> 
     </div> 
     <div class="p"> <span class="verse v16" data-usfm="EZK.32.16"><span class="content"> </span></span><span class="verse v17" data-usfm="EZK.32.17"><span class="label">17</span><span class="content">තවද, දොළොස් වන අවුරුද්දේ පළමු වන මාසයේ පහළොස් වන දා සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v18" data-usfm="EZK.32.18"><span class="label">18</span><span class="content">“මනුෂ්‍ය පුත්‍රය, නුඹ මිසරයේ මුළු ජනගහණය ගැන විලාප ගීයක් ගයන්න. ඔවුන් සහ බලවත් ජාතීන්ගේ කාන්තාවන් ද වළ පල්ලට යන අය සමඟ පොළොවේ යට ඇති පාතාලයට හෙළන්න. </span></span><span class="verse v19" data-usfm="EZK.32.19"><span class="label">19</span><span class="content">නුඹ කවරෙකුට වඩා රූපසම්පන්න වන්නෙහි ද? නුඹ බැස ගොස් අචර්මඡේදිතයන් සමඟ වැටී හිඳින්න.</span></span> 
     </div> 
     <div class="p"> <span class="verse v19" data-usfm="EZK.32.19"><span class="content"> </span></span><span class="verse v20" data-usfm="EZK.32.20"><span class="label">20</span><span class="content">“කඩුවෙන් මැරුම් කන අය අතරෙහි ඔවුන් වැටෙනු ඇත. ඈ සහ ඇගේ සියලු සමූහයන් මැරී සිටිනු ඇත. </span></span><span class="verse v21" data-usfm="EZK.32.21"><span class="label">21</span><span class="content">බලවතුන්ගේ උත්තමයෝ ඔහුගේ සහකාරයන් සමඟ පාතාලය මැද සිට ඔහුට කතා කරති. අචර්මඡේදිත වූ, කඩුවෙන් මැරුම් කෑ අය බැස ගොස් වැටී සිටිති.</span></span> 
     </div> 
     <div class="p"> <span class="verse v21" data-usfm="EZK.32.21"><span class="content"> </span></span><span class="verse v22" data-usfm="EZK.32.22"><span class="label">22</span><span class="content">“අසිරියාව සහ ඇගේ මුළු හමුදාව එහි ය. ඔවුන්ගේ මිනී වළවල් ඔහු අවටින් ඇත්තේ ය. ඔව්හු සියල්ලෝ ම කඩුපහරින් වැටී මැරුම් කෑහ. </span></span><span class="verse v23" data-usfm="EZK.32.23"><span class="label">23</span><span class="content">ඔවුන්ගේ මිනී වළවල් පාතාලයේ ඉතා ගැඹුරු තැන්වල සාදා තිබේ. ඇගේ හමුදාව ඇගේ මිනී වළ වටකර සිටිති. ජීවත් වෙන්නවුන්ගේ දේශයෙහි භීතිය ඉපදවූ ඔව්හු සියල්ලෝ ම කඩු පහරින් වැටී මැරුම් කෑහ.</span></span> 
     </div> 
     <div class="p"> <span class="verse v23" data-usfm="EZK.32.23"><span class="content"> </span></span><span class="verse v24" data-usfm="EZK.32.24"><span class="label">24</span><span class="content">“එහි ඒලාම් සහ ඇගේ මිනී වළ වටකර ඇගේ මුළු හමුදාව සිටිති. ඔව්හු සියල්ලෝ ම කඩු පහරින් වැටී මැරුම් කෑහ. ජීවත්වූවන්ගේ දේශයෙහි භීතිය ඉපදවූ ඔව්හු අචර්මඡේදිත ව පොළොවේ පාතාල තැන්වලට බැස ගියෝ ය. ඔව්හු ද වළ පල්ලට යන අය සමඟ තමන්ගේ නින්දාව දරා සිටිති. </span></span><span class="verse v25" data-usfm="EZK.32.25"><span class="label">25</span><span class="content">මැරුම්කෑ අය කෙරෙහි ඇගේ මුළු හමුදාව මධ්‍යයෙහි ඈට යහනක් තබා තිබේ. ඔවුන්ගේ මිනී වළවල් ඈ වටකර ඇත. ඔව්හු සියල්ලෝ ම අචර්මඡේදිත වූ, කඩුපහරින් මැරුම්කෑ අය ය. ජීවත් ව සිටිය දී ඔව්හු භීතිය පතුරුවා හැරියෝ ය. එහෙත්, දැන් ඔව්හු මරණයට ගොදුරු වී පාතාල ලෝකයට බැස යන්නන් සමඟ නින්දාවට පත් වෙති.</span></span> 
     </div> 
     <div class="p"> <span class="verse v25" data-usfm="EZK.32.25"><span class="content"> </span></span><span class="verse v26" data-usfm="EZK.32.26"><span class="label">26</span><span class="content">“එහි මෙෂෙක් ද තුබල් ද ඇගේ මුළු හමුදාව සමඟ සිටිති. ඔවුන්ගේ මිනී වළවල් ඈ වටකර ඇත්තේ ය. ඔව්හු සියල්ලෝ ම අචර්මඡේදිත වූ, කඩු පහරින් මැරුම්කෑ අය වෙති. එහෙත් වරක් ඔව්හු ජීවත් ව සිටින්නන් භීතියට පත් කළහ. </span></span><span class="verse v27" data-usfm="EZK.32.27"><span class="label">27</span><span class="content">වැටී තමන්ගේ යුද්ධායුධ පිටින් පාතාලයට බැස ගියාවූ, තමන්ගේ කඩු තමන්ගේ හිස යට තබාගත්, තමන්ගේ පලිස් තමන්ගේ ඇටකටු මත තබාගත්, අචර්මඡේදිත බලවතුන් සමඟ ඔව්හු වැටී නොසිටින්නෝ ය. කුමක්නිසා ද, ජීවත් ව සිටින්නන්ගේ දේශයෙහි ඔව්හු බලවතුන්ට භීතියක් ව සිටියෝ ය.</span></span> 
     </div> 
     <div class="p"> <span class="verse v27" data-usfm="EZK.32.27"><span class="content"> </span></span><span class="verse v28" data-usfm="EZK.32.28"><span class="label">28</span><span class="content">“එහෙත්, අචර්මඡේදිතයන් අතරෙහි නුඹ පොඩි වී නැසුණු අය සමඟ වැටී සිටින්නෙහි ය.</span></span> 
     </div> 
     <div class="p"> <span class="verse v28" data-usfm="EZK.32.28"><span class="content"> </span></span><span class="verse v29" data-usfm="EZK.32.29"><span class="label">29</span><span class="content">“එහි ඒදොම් සහ ඇගේ රජවරු ද ඇගේ සියලු ම අධිපතීහු ද සිටිති. ඔව්හු බලවන්තයන් ව සිටි නමුත්, කඩුවෙන් මැරුම්කෑ අය සමඟ තැන්පත් කරනු ලැබුවෝ ය. ඔවුන් අචර්මඡේදිතයන් ද වළ පල්ලට යන්නන් ද සමඟ වැටී සිටිනු ඇත.</span></span> 
     </div> 
     <div class="p"> <span class="verse v29" data-usfm="EZK.32.29"><span class="content"> </span></span><span class="verse v30" data-usfm="EZK.32.30"><span class="label">30</span><span class="content">“එහි උතුරු දිශාවේ සියලු උත්තමයෝ ද සියලු සීදොන්වරු ද සිටිති. ඔව්හු මැරුම්කෑ අය සමඟ බැස ගියෝ ය. ඔව්හු තමන්ගේ බලවන්තකමෙන් ඉපදවූ භීතිය ගැන ලජ්ජා වී, කඩුවෙන් මැරුම්කෑ අය සමඟ වැටී ඉඳ, වළ පල්ලට යන්නන් සමඟ තමන්ගේ නින්දාව දරති.</span></span> 
     </div> 
     <div class="p"> <span class="verse v30" data-usfm="EZK.32.30"><span class="content"> </span></span><span class="verse v31" data-usfm="EZK.32.31"><span class="label">31</span><span class="content">“පාරාවෝ සහ ඔහුගේ මුළු සේනාව කඩුවෙන් මැරුම්කෑ අය දැක සතුටුවන්නෝ යයි මහෝත්තම දෙවි ස්වාමීන් වහන්සේ වදාරන සේක.</span></span> 
     </div> 
     <div class="p"> <span class="verse v31" data-usfm="EZK.32.31"><span class="content"> </span></span><span class="verse v32" data-usfm="EZK.32.32"><span class="label">32</span><span class="content">“වරක් ජීවත් ව සිටින අයගේ දේශය මුළුල්ලේ භීතිය පැතිරෙව්වේ ය. එහෙත්, පාරාවෝ ද ඔහුගේ මුළු හමුදාව ද කඩුවෙන් මැරුම්කෑ අය සමඟ අචර්මඡේදිතයන් අතරෙහි වැටී සිටිති. දෙවි ස්වාමීන් වහන්සේ මෙසේ වදාරන සේක.”</span></span> 
     </div> 
    </div> 
   </div> 
  </div>
 </body>
</html>