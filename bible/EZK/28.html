<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch28" data-usfm="EZK.28">  
     <div class="s1"> <span class="heading"><b>තීර්හි රජුගේ වැටීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.28.1"><span class="label">1</span><span class="content">සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v2" data-usfm="EZK.28.2"><span class="label">2</span><span class="content">“මනුෂ්‍ය පුත්‍රය, මහෝත්තම දෙවි ස්වාමීන් වහන්සේ මෙසේ වදාරන සේකැ යි තීර්ගේ අධිපතියාට කියන්න. නුඹ දෙවි කෙනෙකු නොව, මනුෂ්‍යයෙකු වන නමුත්, නුඹේ සිත උඩඟු වී, මම දෙවි කෙනෙක්මි. මුහුද මැද මම දෙවි කෙනෙකුගේ ආසනයේ වැඩහිඳිමි යි කියමින්, නුඹ දෙවිඳුන්ට සමාන ය යි සිතන්නෙහි ය. </span></span><span class="verse v3" data-usfm="EZK.28.3"><span class="label">3</span><span class="content">නුඹ දානියෙල්ට වඩා ප්‍රඥාවන්ත ය යි ද නුඹෙන් කිසි රහසක් සඟවන්නට බැරි ය යි ද නුඹ සිතන්නෙහි ය. </span></span><span class="verse v4" data-usfm="EZK.28.4"><span class="label">4</span><span class="content">නුඹේ ප්‍රඥාවෙන් ද නුඹේ නුවණින් ද නුඹ සම්පත් උපදවාගෙන, රන් රිදී ද ලබා නුඹේ ගබඩාවල තබා ගත්තෙහි ය. </span></span><span class="verse v5" data-usfm="EZK.28.5"><span class="label">5</span><span class="content">නුඹේ ප්‍රඥාවේ මහත්කමින් නුඹේ වෙළෙඳාම කරණකොටගෙන නුඹේ සම්පත් නුඹ වැඩි කරගෙන සිටින බැවින්, නුඹේ සම්පත් නිසා නුඹේ සිත උඩඟු වී තිබේ.</span></span> 
     </div> 
     <div class="p"> <span class="verse v5" data-usfm="EZK.28.5"><span class="content"> </span></span><span class="verse v6" data-usfm="EZK.28.6"><span class="label">6</span><span class="content">“එබැවින්, මහෝත්තම දෙවි ස්වාමීන් වහන්සේ මෙසේ වදාරන සේක: නුඹ දෙවි කෙනෙකු මෙන් ඥානවන්ත යයි සිතන බැවින්, </span></span><span class="verse v7" data-usfm="EZK.28.7"><span class="label">7</span><span class="content">බලන්න, මම ජාතීන් අතරෙන් ඉතා භයානක විදේශිකයන් නුඹට විරුද්ධ ව පමුණුවන්නෙමි. ඔව්හු නුඹේ අපූරු ප්‍රඥාවට විරුද්ධ ව තමන්ගේ කඩු ඇද නුඹේ දීප්තිය කිළුටු කරනු ඇත. </span></span><span class="verse v8" data-usfm="EZK.28.8"><span class="label">8</span><span class="content">ඔවුන් නුඹ මිනීවළට පමුණුවනු ඇත. මැරුම්කන අය මරනු ලබන ලෙස නුඹ මුහුද මැද දී මැරෙනු ඇත. </span></span><span class="verse v9" data-usfm="EZK.28.9"><span class="label">9</span><span class="content">නුඹ දෙවි කෙනෙකු නොව, නුඹ සතුරන් අතට අසු වී හුදෙක් මිනිසෙකු ව සිටින නමුත්, නුඹව මරාදමන්නන් ඉදිරියෙහි, ‘මම දෙවි කෙනෙක්මි’යි එවිටත් නුඹ කියා සිටින්නෙහි ද? </span></span><span class="verse v10" data-usfm="EZK.28.10"><span class="label">10</span><span class="content">අචර්මඡේදිතයන් මෙන් නුඹ විදේශිකයන් අතින් මැරුම්කන්නෙහි ය. මන්ද, මම එසේ කීයෙමි. මෙසේ වදාරන්නේ මහෝත්තම දෙවි ස්වාමීන් වහන්සේ ය.”</span></span> 
     </div> 
     <div class="s1"> <span class="heading"><b>තීර්හි රජුගේ වැටීම</b></span> 
     </div> 
     <div class="p"> <span class="verse v10" data-usfm="EZK.28.10"><span class="content"> </span></span><span class="verse v11" data-usfm="EZK.28.11"><span class="label">11</span><span class="content">තවද, සමිඳාණන් වහන්සේ මට කතා කොට මෙසේ වදාරන සේක: </span></span><span class="verse v12" data-usfm="EZK.28.12"><span class="label">12</span><span class="content">“මනුෂ්‍ය පුත්‍රය, තීර්හි රජු ගැන විලාප ගීයක් ගයමින්, මහෝත්තම දෙවි ස්වාමීන් වහන්සේ මෙසේ වදාරන සේකැ යි කියන්න. නුඹ වරක් ප්‍රඥාවෙන් පිරී, අලංකාරකමෙන් පූර්ණ වී පරිපූර්ණතාවේ ආදර්ශයක් වූයෙහි ය. </span></span><span class="verse v13" data-usfm="EZK.28.13"><span class="label">13</span><span class="content">නුඹ දෙවියන් වහන්සේගේ උයන වන ඒදන්හි සිටියෙහි ය; සියලු මැණික් ගල් වන ලෝහිතංක ද පුෂ්පරාග ද දියමන්ති ද රන්කාන්ති ද නඛමාණික්‍ය ද සූර්යකාන්ති ද නීලමාණික්‍ය ද රතුකැට ද මරකත ද ඔබ්බන ලද රනින් සෑදූ පළඳනාවෙන් සැරසී සිටියෙහි ය. නුඹ මවනු ලැබූ දවසේ දී ඒවා නුඹට සූදානම් කරන ලද්දේ ය. </span></span><span class="verse v14" data-usfm="EZK.28.14"><span class="label">14</span><span class="content">නුඹ ආරක්ෂා කරන පිණිස බියකරු කෙරුබ්වරයෙකු මම එහි තැබීමි. නුඹ දෙවියන් වහන්සේගේ ශුද්ධ කන්දෙහි සිටියෙහි ය. නුඹ ගිනි අඟුරු අතරෙහි ඇවිද්දෙහි ය. </span></span><span class="verse v15" data-usfm="EZK.28.15"><span class="label">15</span><span class="content">නුඹ මවනු ලැබූ දා පටන් නුඹ තුළ අධර්මිෂ්ඨකම හෙළි වනතුරු නුඹේ හැසිරීමෙන් නුඹ නිදොස් ව සිටියෙහි ය. </span></span><span class="verse v16" data-usfm="EZK.28.16"><span class="label">16</span><span class="content">නුඹේ වෙළෙඳාම වැඩි වීම හේතුකොටගෙන අදමිටුකමින් නුඹේ සිත පිරී නුඹ පව් කෙළෙහි ය. එබැවින් නුඹ කෙලෙසූ දෙයක් මෙන් දෙවියන් වහන්සේගේ කන්දෙන් මම නුඹ නෙරපාදැමුවෙමි; නුඹ ආරක්ෂක කෙරුබ්වරයා ද ගිනි අඟුරු අතරෙන් පන්නාදැමුවෙහි ය. </span></span><span class="verse v17" data-usfm="EZK.28.17"><span class="label">17</span><span class="content">නුඹේ රුව නිසා නුඹේ සිත උඩඟු ව තිබේ. නුඹේ කීර්තිය නිසා නුඹේ ප්‍රඥාව කෙලෙසා ගත්තෙහි ය. මම නුඹ පොළොවට හෙළා, රජවරුන් නුඹ දැක ප්‍රීති වන පිණිස නුඹ ඔවුන් ඉදිරියෙහි හෙළි කෙළෙමි. </span></span><span class="verse v18" data-usfm="EZK.28.18"><span class="label">18</span><span class="content">නුඹේ වෙළෙඳාමේ අසාධාරණකමෙන් කළ නුඹේ අපරාධ රාශියෙන් නුඹ නුඹේ ශුද්ධස්ථාන කෙලෙසුවෙහි ය; එහෙයින් මම නුඹ ඇතුළෙන් ගින්නක් නික්මවීමි; එය නුඹ නාස්ති කෙළේ ය; නුඹ දකින සියල්ලන්ගේ ඇස් ඉදිරියෙහි පොළොව පිට නුඹ අළු කෙළෙමි. </span></span><span class="verse v19" data-usfm="EZK.28.19"><span class="label">19</span><span class="content">ජනයා ද නුඹ අඳුනන සියල්ලෝ ද නුඹ ගැන විස්මපත් වන්නෝ ය. නුඹ භයානක අවසානයකට පත් වී ඇත. නුඹ සදහට ම විනාශ වී ඇත.”</span></span> 
     </div> 
     <div class="s1"> <span class="heading"><b>සීදොන්ට විරුද්ධ දිවැස් වැකි</b></span> 
     </div> 
     <div class="p"> <span class="verse v19" data-usfm="EZK.28.19"><span class="content"> </span></span><span class="verse v20" data-usfm="EZK.28.20"><span class="label">20</span><span class="content"> </span><span class="content">සමිඳාණන් වහන්සේ කතා කොට මට මෙසේ වදාළ සේක: </span></span><span class="verse v21" data-usfm="EZK.28.21"><span class="label">21</span><span class="content">“මනුෂ්‍ය පුත්‍රය, නුඹේ මුහුණ සීදොන් දෙසට හරවා, ඊට විරුද්ධ ව දිවැස් වැකි පවසමින් මෙසේ කියන්න: </span></span><span class="verse v22" data-usfm="EZK.28.22"><span class="label">22</span><span class="content">දෙවි ස්වාමීන් වහන්සේ මෙසේ වදාරන සේක. එම්බා සීදොන්, මම නුඹට විරුද්ධ වෙමි; නුඹ මැද මාගේ තේජස ප්‍රකාශ කරමි. මා ඈ කෙරෙහි විනිශ්චයයන් ඉෂ්ට කොට, මා පිරිසිදු බව ඒ කරණකොටගෙන දැක්වූ කල, මා සමිඳාණන් වහන්සේ බව ඔවුන් දැනගනු ඇත. </span></span><span class="verse v23" data-usfm="EZK.28.23"><span class="label">23</span><span class="content">එසේ ය, මම ඈ තුළ වසංගතයත්, ඇගේ වීදිවල ලේ වැගිරීමත් ඇති කරන්නෙමි. හාත්පසින් ඈ පිට පැමිණෙන කඩුවෙන් ඈ තුළ මනුෂ්‍යයෝ මැරුම් කා වැටෙන්නෝ ය. මෙසේ මා සමිඳාණන් වහන්සේ බව ඔවුන් දැනගනු ඇත.”</span></span> 
     </div> 
     <div class="s1"> <span class="heading"><b>ඉශ්රායෙල් වංශය ආශීර්වාද කරනු ලැබීම</b></span> 
     </div> 
     <div class="p"> <span class="verse v23" data-usfm="EZK.28.23"><span class="content"> </span></span><span class="verse v24" data-usfm="EZK.28.24"><span class="label">24</span><span class="content">“එවිට ඉශ්රායෙල් සෙනඟට ඇනෙන කඩුවක් වත්, රිද්දවන උලක් වත් ඔවුන් අපවාදයට පත් කළ ඔවුන් අවට සිටින සියල්ලන්ගෙන් තවත් නොපැමිණෙන්නේ ය; මෙසේ මා මහෝත්තම දෙවි ස්වාමීන් වහන්සේ බව ඔවුන් දැනගනු ඇත.”</span></span> 
     </div> 
     <div class="p"> <span class="verse v24" data-usfm="EZK.28.24"><span class="content"> </span></span><span class="verse v25" data-usfm="EZK.28.25"><span class="label">25</span><span class="content">දෙවි ස්වාමීන් වහන්සේ මෙසේ වදාරන සේක. “මා විජාතීන් අතර විසිරී සිටින ඉශ්රායෙල් සෙනඟ රැස් කර, මා ශුද්ධවන්ත බව ඔවුන් මඟින් ජාතීන්ගේ ඇස් හමුයෙහි පෙන්නූ කල්හි, මාගේ මෙහෙකරු ජාකොබ්ට මා දුන් දේශයෙහි ඔවුන් වාසය කරනු ඇත. </span></span><span class="verse v26" data-usfm="EZK.28.26"><span class="label">26</span><span class="content">ඔව්හු එහි සුව සේ වාසය කොට, ගෙවල් ගොඩනඟා මිදි වතු වවන්නෝ ය; ඔවුන් අවට සිටින, ඔවුන් අපවාදයට පත් කළ, සියල්ලන් කෙරෙහි මා විනිශ්චයයන් ඉෂ්ට කළ කල්හි ඔවුන් එසේ සුව සේ වාසය කරනු ඇත. මෙසේ මා ඔවුන්ගේ දෙවි ස්වාමීන් වහන්සේ බව ඔව්හු දැනගන්නෝ ය.”</span></span> 
     </div> 
    </div> 
   </div> 
  </div>
 </body>
</html>