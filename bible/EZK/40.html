<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch40" data-usfm="EZK.40">  
     <div class="s1"> <span class="heading"><b>අනාගත දේව මාලිගාව පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="EZK.40.1"><span class="label">1</span><span class="content">නගරය සතුරන්ට අසු වීමෙන් පසු, දසසතර වන අවුරුද්දේ අප විප්‍රවාසයට ගෙන ගොස් විසිපස් වන වසර පටන්ගැන්මේ දී මාසයේ දස වන දින සමිඳාණන් වහන්සේගේ බලය මා පිට පැමිණියේ ය. </span></span><span class="verse v2" data-usfm="EZK.40.2"><span class="label">2</span><span class="content">දෙවියන් වහන්සේගේ දර්ශන මඟින් ඉශ්රායෙල් දේශයට මා පමුණුවා, ඉතා උස් වූ කන්දක් මත මා සිටෙවූ සේක. ඒ කන්ද පිට නුවරක් වැනි නිර්මාණයක් මා ඉදිරියෙහි තිබිණි. </span></span><span class="verse v3" data-usfm="EZK.40.3"><span class="label">3</span><span class="content">උන් වහන්සේ මා එතැනට පැමිණෙවූ විට, ලෝකඩ නිර්මාණයක් වැනි පෙනීමක් ඇති මිනිසෙකු තමාගේ අතේ හණ ලණුවක් ද මනින දණ්ඩක් ද ඇති ව දොරටුව ළඟ සිටිනු දිටිමි.</span></span> 
     </div> 
     <div class="p"> <span class="verse v3" data-usfm="EZK.40.3"><span class="content"> </span></span><span class="verse v4" data-usfm="EZK.40.4"><span class="label">4</span><span class="content">ඒ මිනිසා මට කතා කොට, “මනුෂ්‍ය පුත්‍රය, නුඹේ නෙත්වලින් බලා, කන්වලින් අසා මා නුඹට පෙන්වන සියල්ල දෙස නුඹේ සිත යොමු කරන්න. මන්ද, නුඹ මේ ස්ථානයට පමුණුවනු ලැබුවේ ඒවා නුඹට පෙන්වන පිණිස ය. නුඹ දකින සියල්ල ඉශ්රායෙල් සෙනඟට දන්වන්නැ”යි කීවේ ය.</span></span> 
     </div> 
     <div class="s1"> <span class="heading"><b>නැගෙනහිර දොරටුව</b></span> 
     </div> 
     <div class="p"> <span class="verse v4" data-usfm="EZK.40.4"><span class="content"> </span></span><span class="verse v5" data-usfm="EZK.40.5"><span class="label">5</span><span class="content"> </span><span class="content">දේව මාලිගාව පිහිටි භූමියට පිටින් වටේට තාප්පයක් තිබුණේ ය. ඒ මිනිසාගේ අතේ මීටර් තුනක් දිග ඇති මිණුම් දණ්ඩක් විය. මීටර් භාගයක දිග රියනකුත් වියතකි. එවිට ඔහු තාප්පේ පළලත් දිගත් මැන්නේ ය. එහි පළල මීටර් තුනක් ය. උසත් මීටර් තුනකි. </span></span><span class="verse v6" data-usfm="EZK.40.6"><span class="label">6</span><span class="content">ඔහු නැගෙනහිර දෙසට තිබෙන දොරටුවට අවුත්, එහි පඩිවලින් නැඟී එළිපත්ත මැන්නේ ය. එය මීටර් තුනක් උස ය. </span></span><span class="verse v7" data-usfm="EZK.40.7"><span class="label">7</span><span class="content">එහි එක එක මුර කාමරයේ දිග මීටර් තුනකි. පළලත් මීටර් තුනකි. මුර කාමර අතර පරතරය මීටර් දෙකහමාරකි. දොරටුවේ ඇතුළු පැත්තේ එළිපත්තේ සිට ප්‍රවේශ ශාලාවේ දිග මීටර් තුනකි. </span></span><span class="verse v8" data-usfm="EZK.40.8"><span class="label">8</span><span class="content">ඉන්පසු ඔහු ප්‍රවේශ ශාලාව මැන්නේ ය. එය මීටර් හතරකි. </span></span><span class="verse v9" data-usfm="EZK.40.9"><span class="label">9</span><span class="content">එහි උළුවහු කණුවල උස මීටර් එකකි. ප්‍රවේශ ශාලාව දේව මාලිගාව දෙසට තිබුණේ ය. </span></span><span class="verse v10" data-usfm="EZK.40.10"><span class="label">10</span><span class="content">නැගෙනහිරට තිබුණු දොරටුවේ එක පැත්තක කුඩා මුර කාමර තුනක් ද අනෙක් පැත්තේ තුනක් ද තිබුණේ ය. ඒ කාමර එක ප්‍රමාණයට සාදා තිබිණි.</span></span> 
     </div> 
     <div class="p"> <span class="verse v10" data-usfm="EZK.40.10"><span class="content"> </span></span><span class="verse v11" data-usfm="EZK.40.11"><span class="label">11</span><span class="content">ඔහු දොරකඩ පළලත් මැන්නේ ය. එය මීටර් පහකි. දොරටුවේ දිග මීටර් හයහමාරකි. </span></span><span class="verse v12" data-usfm="EZK.40.12"><span class="label">12</span><span class="content">මුර කාමරය ඉදිරිපිට මීටර් භාගයක ගරාදි වැටක් තිබුණේ ය. අනික් පැත්තේ ද මීටර් භාගයක් දිග ගරාදි වැටක් තිබුණේ ය. මුර කාමරයක එක පැත්තක් මීටර් තුනක් ද අනික් පැත්ත මීටර් තුනක් ද බැගින් විය. </span></span><span class="verse v13" data-usfm="EZK.40.13"><span class="label">13</span><span class="content">ඔහු එක කාමරයක පියස්සේ සිට අනික් කාමරයේ පියස්ස දක්වා දොරටුව මැන්නේ ය. එක දොරකඩක සිට අනික් දොරකඩ දක්වා දුර මීටර් දෙකහමාරකි. </span></span><span class="verse v14" data-usfm="EZK.40.14"><span class="label">14</span><span class="content">ඔහු ප්‍රවේශ ශාලාව මැන්නේ ය. එය මීටර් දහයකි. ප්‍රවේශ ශාලාව වටේට මළුව තිබුණේ ය. </span></span><span class="verse v15" data-usfm="EZK.40.15"><span class="label">15</span><span class="content">ඇතුළු වන දොරටුවේ ඉස්සරහ පැත්තේ සිට ඇතුළු ප්‍රවේශ ශාලාවේ ඉස්සරහ පැත්ත දක්වා මීටර් විසිපහකි. </span></span><span class="verse v16" data-usfm="EZK.40.16"><span class="label">16</span><span class="content">ඒ කුඩා මුර කාමරවලටත්, ඒවායේ කණුවලටත් ප්‍රවේශ ශාලාවේ ඇතුළු පැත්තේ වටේට පටු කවුළු තිබුණේ ය. කණුවල තල් ගස් කැටයම් කර තිබුණේ ය.</span></span> 
     </div> 
     <div class="s1"> <span class="heading"><b>පිට මළුව</b></span> 
     </div> 
     <div class="p"> <span class="verse v16" data-usfm="EZK.40.16"><span class="content"> </span></span><span class="verse v17" data-usfm="EZK.40.17"><span class="label">17</span><span class="content">එවිට ඔහු පිට මළුවට මා ගෙනාවේ ය. ඒ මළුවේ කාමර සහ ඒවා වටකර ගල් ඇල්ලූ වේදිකාවක් තිබුණේ ය. ඒ ගල් බිම පිට කාමර තිහක් තිබුණේ ය. </span></span><span class="verse v18" data-usfm="EZK.40.18"><span class="label">18</span><span class="content">දොරටු පැත්තට තිබුණු කවුළුවල දිග ගල් බිමේ ප්‍රමාණයට තිබුණේ ය. එය පහළ ගල් වේදිකාව ය.</span></span> 
     </div> 
     <div class="p"> <span class="verse v18" data-usfm="EZK.40.18"><span class="content"> </span></span><span class="verse v19" data-usfm="EZK.40.19"><span class="label">19</span><span class="content">ඔහු ද පහළ දොරටුවේ ඉස්සරහ පැත්තේ සිට ඇතුළු මළුවේ ඉස්සරහ පැත්ත දක්වා පිටතින් පළල මැන්නේ ය. නැගෙනහිරටත්, උතුරටත් මීටර් පණහක් තිබුණේ ය.</span></span> 
     </div> 
     <div class="s1"> <span class="heading"><b>උතුරු දොරටුව</b></span> 
     </div> 
     <div class="p"> <span class="verse v19" data-usfm="EZK.40.19"><span class="content"> </span></span><span class="verse v20" data-usfm="EZK.40.20"><span class="label">20</span><span class="content">ඔහු මා ඉදිරියෙන් උතුරට ගමන් ගත්තේ ය. එහි උතුරු දෙසට හැරුණු දොරටුවක් තිබිණි. උතුරට තිබුණු පිට මළුවේ දොරටුවේ දිගත් පළලත් ඔහු මැන්නේ ය. </span></span><span class="verse v21" data-usfm="EZK.40.21"><span class="label">21</span><span class="content">එහි එක පැත්තක මුර ගෙවල් තුනක් ද අනික් පැත්තෙහි තුනක් ද තිබුණේ ය. එහි කණු ද එහි ශාලා ද පළමු වන දොරටුවේ මිම්මේ ප්‍රකාරයට තිබුණේ ය. එහි දිග මීටර් විසිපහක් ය. එහි පළල මීටර් දොළහමාරක් ය. </span></span><span class="verse v22" data-usfm="EZK.40.22"><span class="label">22</span><span class="content">එහි කවුළු ද එහි ශාලා ද තල් ගස් ද නැගෙනහිරට තිබුණු දොරටුවේ මිම්මේ ප්‍රකාරයට තිබුණේ ය. එයට නඟින්නට පඩි සතක් විය. එහි ශාලා ද ඒවා ඉදිරිපිට තිබුණේ ය. </span></span><span class="verse v23" data-usfm="EZK.40.23"><span class="label">23</span><span class="content">නැගෙනහිරට මෙන් ම උතුරු දොරටුවට ඉදිරිපිටින් ඇතුළු මළුවට දොරටුවක් තිබුණේ ය. ඔහු දොරටුවෙන් දොරටුවට මැන්නේ ය. එය මීටර් පණහක් විය.</span></span> 
     </div> 
     <div class="s1"> <span class="heading"><b>දකුණු දොරටුව</b></span> 
     </div> 
     <div class="p"> <span class="verse v23" data-usfm="EZK.40.23"><span class="content"> </span></span><span class="verse v24" data-usfm="EZK.40.24"><span class="label">24</span><span class="content">ඔහු දකුණු පැත්තටත් මා ගෙන ගියේ ය. දකුණු දෙසටත් දොරටුවක් තිබුණේ ය. එහි කණු ද එහි ශාලා ද මැන්නේ ය. ඒවා පෙර ගොඩනැඟිලිවල මිම්මට සමාන ය. </span></span><span class="verse v25" data-usfm="EZK.40.25"><span class="label">25</span><span class="content">ඒ කවුළු මෙන් ම වටකර මෙයටත්, මෙහි ශාලාවලටත් කවුළු තිබිණි. ඒවායේ දිග මීටර් විසිපහකි. පළල මීටර් දොළහමාරකි. </span></span><span class="verse v26" data-usfm="EZK.40.26"><span class="label">26</span><span class="content">එයට නඟින්නට පඩි සතක් තිබිණි. එහි ශාලා ද ඒවා ඉදිරිපිට තිබිණි. එක පැත්තක එකක් ද අනික් පැත්තෙහි එකක් ද බැගින් එහි කණුවල තල් ගස් කැටයම් කර තිබුණේ ය. </span></span><span class="verse v27" data-usfm="EZK.40.27"><span class="label">27</span><span class="content">ඇතුළු මළුවටත් දකුණු දෙසට දොරටුවක් තිබිණි. ඔහු දකුණු දෙසට දොරටුවෙන් දොරටුවට මැන්නේ ය. එය මීටර් පණහකි.</span></span> 
     </div> 
     <div class="s1"> <span class="heading"><b>ඇතුළු මළුව: දකුණු දොරටුව</b></span> 
     </div> 
     <div class="p"> <span class="verse v27" data-usfm="EZK.40.27"><span class="content"> </span></span><span class="verse v28" data-usfm="EZK.40.28"><span class="label">28</span><span class="content">ඔහු දකුණු දොරටුවෙන් ඇතුළු මළුවට මා පැමිණවී ය. ඔහු දකුණු දොරටුව මැන්නේ ය. දකුණු දොරටුව පෙර දොරටුව ප්‍රමාණයට තිබිණි. </span></span><span class="verse v29" data-usfm="EZK.40.29"><span class="label">29</span><span class="content">එහි මුරගෙවල් ද එහි කණු ද එහි ශාලා ද ඒ මිමිවල ප්‍රකාරයට තිබුණේ ය. වටකර ම එයටත් එහි ශාලාවලටත් කවුළු තිබුණේ ය. එහි දිග මීටර් විසිපහක් ය, පළල මීටර් දොළහමාරකි; </span></span><span class="verse v30" data-usfm="EZK.40.30"><span class="label">30</span><span class="content">වටකර ම ශාලා තිබිණි. ඒවායේ දිග මීටර් විසිපහකි. පළල මීටර් දොළහමාරකි. </span></span><span class="verse v31" data-usfm="EZK.40.31"><span class="label">31</span><span class="content">එහි ශාලා පිට මළුව දෙසට තිබිණි. එහි කණුවලට තල් ගස් ද එයට නඟින්නට පඩි අටක් ද තිබිණි.</span></span> 
     </div> 
     <div class="s1"> <span class="heading"><b>ඇතුළු මළුව: නැගෙනහිර දොරටුව</b></span> 
     </div> 
     <div class="p"> <span class="verse v31" data-usfm="EZK.40.31"><span class="content"> </span></span><span class="verse v32" data-usfm="EZK.40.32"><span class="label">32</span><span class="content">එවිට නැගෙනහිර මාර්ගයෙන් ඔහු ඇතුළු මළුවට මා පමුණුවා දොරටුව මැන්නේ ය. එය ද පෙර දොරටුවල ප්‍රමාණයට තිබිණි. </span></span><span class="verse v33" data-usfm="EZK.40.33"><span class="label">33</span><span class="content">එහි මුර ගෙවල් ද එහි කණු ද ශාලා ද පෙර ගොඩනැඟිලි ප්‍රමාණයට තිබිණි. එයටත්, එහි ශාලාවලටත් වටකර කවුළු තිබිණි. ඒවායේ දිග මීටර් විසිපහක් ය. පළල මීටර් දොළහමාරකි. </span></span><span class="verse v34" data-usfm="EZK.40.34"><span class="label">34</span><span class="content">එහි ශාලා පිට මළුව දෙසට තිබිණි. එහි කණුවල දෙපැත්තෙහි තල් ගස් ද එයට නඟින්නට පඩි අටක් ද විය.</span></span> 
     </div> 
     <div class="s1"> <span class="heading"><b>ඇතුළු මළුව: උතුරු දොරටුව</b></span> 
     </div> 
     <div class="p"> <span class="verse v34" data-usfm="EZK.40.34"><span class="content"> </span></span><span class="verse v35" data-usfm="EZK.40.35"><span class="label">35</span><span class="content">ඔහු උතුරු දොරටුවට මා පමුණුවා එය මැන්නේ ය. එය ද පෙර දොරටුවල ප්‍රමාණයට තිබිණි. </span></span><span class="verse v36" data-usfm="EZK.40.36"><span class="label">36</span><span class="content">එය සහ එහි මුර ගෙවල් ද එහි කණු ද එහි ශාලා ද මැන්නේ ය. වටකර ඊට කවුළු තිබිණි. ඒවායේ දිග මීටර් විසිපහක් ය, පළල මීටර් දොළහමාරකි. </span></span><span class="verse v37" data-usfm="EZK.40.37"><span class="label">37</span><span class="content">එහි ශාලා පිට මළුව දෙසට තිබිණි. එහි කණුවල දෙපැත්තෙහි තල් ගස් ද ඒකට නඟින්නට පඩි අටක් ද විය.</span></span> 
     </div> 
     <div class="s1"> <span class="heading"><b>උතුරු දොරටුව ළඟ ගොඩනැඟිලි</b></span> 
     </div> 
     <div class="p"> <span class="verse v37" data-usfm="EZK.40.37"><span class="content"> </span></span><span class="verse v38" data-usfm="EZK.40.38"><span class="label">38</span><span class="content">ප්‍රවේශ ශාලාවේ කණු ළඟ කාමරයක් ද එහි දොරකඩක් ද තිබුණේ ය. එය තිබුණේ එහි දවන පූජාව සෝදන පිණිස ය. </span></span><span class="verse v39" data-usfm="EZK.40.39"><span class="label">39</span><span class="content">දොරටුවේ ශාලාවේ එක පැත්තක මේස දෙකක් ද අනික් පැත්තෙහි මේස දෙකක් ද තිබිණි. ඒවා තිබුණේ ඒ මත දවන පූජාව ද පාප පූජාව ද අපරාධ පූජාව ද සඳහා සතුන් මරණ පිණිස ය. </span></span><span class="verse v40" data-usfm="EZK.40.40"><span class="label">40</span><span class="content">උතුරු දොරකඩට නඟින තැන, මළුවෙහි එක පැත්තක මේස දෙකක් ද අනික් පැත්තේ මේස දෙකක් ද තිබිණි. </span></span><span class="verse v41" data-usfm="EZK.40.41"><span class="label">41</span><span class="content">දොරටුවේ එක පැත්තක මේස හතරක් ද අනික් පැත්තේ මේස හතරක් ද බැගින් මේස අටක් විය. මේ මේස යාග සතුන්ගේ මාංස තබන පිණිස ය. </span></span><span class="verse v42" data-usfm="EZK.40.42"><span class="label">42</span><span class="content">සෙන්ටිමීටර් හැත්තෑපහක් දිග ද සෙන්ටිමීටර් හැත්තෑපහක් පළල ද සෙන්ටිමීටර් පණහක් උස ද ඇති කැපූ ගල් මේස හතරකුත් තිබිණි. ඒවා තිබුණේ ඒ මත දවන පූජා ද වෙනත් පූජා ද සඳහා යාග සතුන් මරන්න පාවිච්චි කරන ආයුධ තැබීමට ය. </span></span><span class="verse v43" data-usfm="EZK.40.43"><span class="label">43</span><span class="content">ශාලාව ඇතුළේ වටේට අල්ලක පළල ඇති කොකු සවිකර තිබිණි. පූජා මාංස තබන පිණිස මේස තිබිණි.</span></span> 
     </div> 
     <div class="p"> <span class="verse v43" data-usfm="EZK.40.43"><span class="content"> </span></span><span class="verse v44" data-usfm="EZK.40.44"><span class="label">44</span><span class="content">ඉක්බිති ඔහු මා පිටතින් ඇතුළු මළුවට කැඳෙව්වේ ය; ඇතුළු දොරටුවට පිටතින් උතුරු දිග දොර ළඟ ඇතුළු මළුවේ ගී ගයන්නන්ගේ කාමර දෙකක් තිබුණේ ය. ඒවා එකක් දකුණු දෙසට විය. අනික පෙරදිග දොර ළඟ උතුරු දිගට විය. </span></span><span class="verse v45" data-usfm="EZK.40.45"><span class="label">45</span><span class="content">ඔහු ද, “ඉස්සරහ පැත්ත දකුණු දෙසට තිබෙන මේ කාමරය ගෘහයේ සේවය පවත්වන පූජකයන්ටත් </span></span><span class="verse v46" data-usfm="EZK.40.46"><span class="label">46</span><span class="content">ඉස්සරහ පැත්ත උතුරු දෙසට තිබෙන, කාමරය පූජාසනයේ සේවය පවත්වන පූජකයන්ටත් ය. ඔව්හු වනාහි සමිඳාණන් වහන්සේට සේවය කරන්න උන් වහන්සේ ළඟට යන්ටත් ය. ඔව්හු වනාහි සමිඳාණන් වහන්සේට සේවය කරන්න උන් වහන්සේ ළඟට පැමිණෙන ලෙවීගේ පුත්‍රයන්ගෙන් වූ ශාදොක්ගේ පුත්‍රයෝ ය”යි මට කී ය.</span></span> 
     </div> 
     <div class="s1"> <span class="heading"><b>ඇතුළු මළුව සහ දේව මාලිගාව</b></span> 
     </div> 
     <div class="p"> <span class="verse v46" data-usfm="EZK.40.46"><span class="content"> </span></span><span class="verse v47" data-usfm="EZK.40.47"><span class="label">47</span><span class="content">එවිට ඔහු මළුව මැන්නේ ය. දිග මීටර් පණහක් ය, පළල මීටර් පණහක් ය. එය හරි හතරැස් ව තිබුණේ ය. පූජාසනය ගෘහයට ඉදිරිපිටින් තිබුණේ ය. </span></span><span class="verse v48" data-usfm="EZK.40.48"><span class="label">48</span><span class="content">ඔහු දේව මාලිගාවේ ශාලාවට මා පමුණුවා, ශාලාවේ කණු එක එක මැන්නේ ය. එක පැත්තක් මීටර් දෙකහමාරක් බැගින් විය. දොරටුවේ පළල මීටර් හතක් විය. දොරටුවේ පැති මීටර් එකහමාරක් බැගින් විය. </span></span><span class="verse v49" data-usfm="EZK.40.49"><span class="label">49</span><span class="content">ශාලාවේ දිග මීටර් දහයකි. පළල මීටර් හයකි. ඊට නඟින්න පඩි දහයක් තිබිණි. කුළුණුවලට කණු එක පැත්තක එකක් ද අනික් පැත්තෙහි එකක් ද බැගින් තිබුණේ ය.</span></span> 
     </div> 
    </div> 
   </div> 
  </div>
 </body>
</html>