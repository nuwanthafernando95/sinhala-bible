<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch22" data-usfm="EZK.22">  
     <div class="s1"> <span class="heading"><b>ජෙරුසලමේ අපරාධ</b></span> 
     </div> 
     <div class="p"> <span class="content"> </span><span class="verse v1" data-usfm="EZK.22.1"><span class="label">1</span><span class="content">තවද, සමිඳාණන් වහන්සේ මට මෙසේ වදාළ සේක: </span></span><span class="verse v2" data-usfm="EZK.22.2"><span class="label">2</span><span class="content">“මනුෂ්‍ය පුත්‍රය, නුඹ විනිශ්චය කරන්න සූදානම් ද? ලෙයින් පිරි නගරය විනිශ්චය කරන්න, නුඹ සූදානම් ද? එසේ නම් ඇගේ සෑම පිළිකුල් ක්‍රියා ඈට දන්වමින් මෙසේ කියන්න: </span></span><span class="verse v3" data-usfm="EZK.22.3"><span class="label">3</span><span class="content">‘මහෝත්තම දෙවි ස්වාමීන් වහන්සේ මෙසේ වදාරන සේක: නුඹ ලේ වගුරුවන, නුඹ ම අපවිත්‍ර වන පිණිස දේව රූපවලට නමදින, නුවරක් නිසා නුඹට අවසාන දවස පැමිණෙන්නේ ය. </span></span><span class="verse v4" data-usfm="EZK.22.4"><span class="label">4</span><span class="content">නුඹ වැගිරෙවූ ලේවලින් නුඹ වරදකාරියක වී, නුඹ නමස්කාර කළ නුඹේ රූපවලින් නුඹ අපවිත්‍ර වී සිටින බැවින්, ඒ අවසාන දවස ළං කරගෙන ඇත. එබැවින්, මම නුඹ ජාතීන්ට නින්දාවක් ද සියලු ම දේශවලට සරදමක් ද කෙළෙමි. </span></span><span class="verse v5" data-usfm="EZK.22.5"><span class="label">5</span><span class="content">නුඹට ළඟ පාත සිටින ජාතීහු ද දුර බැහැර සිටින ජාතීහු ද නුඹේ අවුල් වියවුල් හා අපකීර්තිය නිසා නුඹට උසුළු-විසුළු කරති. </span></span><span class="verse v6" data-usfm="EZK.22.6"><span class="label">6</span><span class="content">නුඹ සමඟ විසූ ඉශ්රායෙල් අධිපතීහු සියලු දෙන එක් කෙනෙකු වත් නෑර සිය බලය ලේ වගුරුවන පිණිස පාවිච්චි කළහ. </span></span><span class="verse v7" data-usfm="EZK.22.7"><span class="label">7</span><span class="content">නුඹ සමඟ වසන අය දෙමව්පියන්ට අවමන් කර ඇත. නුඹ සමඟ සිටින විදේශිකයාට බලහත්කාරයෙන් ක්‍රියා කර ඇත. නුඹ තුළ පියා නැත්තාටත්, වැන්දඹුවටත් පීඩා කර ඇත. </span></span><span class="verse v8" data-usfm="EZK.22.8"><span class="label">8</span><span class="content">නුඹ මාගේ ශුද්ධ දේ හෙළා දැක මාගේ සබත් දවස් කෙලෙසුවෙහි ය. </span></span><span class="verse v9" data-usfm="EZK.22.9"><span class="label">9</span><span class="content">ලේ වගුරුවන පිණිස කේළාම් කියන මනුෂ්‍යයෝ නුඹ තුළ සිටියෝ ය. සමහරු දේව රූපවලට පිදූ කෑම කෑහ; සමහරු සල්ලාලකම් කළහ; </span></span><span class="verse v10" data-usfm="EZK.22.10"><span class="label">10</span><span class="content">සමහරු සිය පියාගේ බිරිඳගේ නිරුවත අනාවරණය කළහ; ඔසප් ව සිටි ස්ත්‍රීන්ට බලහත්කාරකම් කළහ. </span></span><span class="verse v11" data-usfm="EZK.22.11"><span class="label">11</span><span class="content">ඇතැමෙක් තමාගේ අසල්වාසියාගේ භාර්යාව සමඟ දුරාචාරයෙහි යෙදුණාහ. අනිකෙක් තමාගේ ලේලී සල්ලාලකමින් අපවිත්‍ර කළහ. තවත් කෙනෙක් තම පියාගේ දුව වූ තමාගේ සහෝදරියට අතවර කළහ. </span></span><span class="verse v12" data-usfm="EZK.22.12"><span class="label">12</span><span class="content">සමහරු ලේ වගුරු වන පිණිස අල්ලස් ගත්හ. නුඹ පොලී සහ ලාභ ගෙන, නුඹේ අසල්වැසියාගෙන් අයුක්තියෙන් ලාභ උපදවාගෙන මා අමතක කෙළෙහි ය. මෙසේ පවසන්නේ මහෝත්තම දෙවි ස්වාමීන් වහන්සේ ය.</span></span> 
     </div> 
     <div class="p"> <span class="verse v12" data-usfm="EZK.22.12"><span class="content"> </span></span><span class="verse v13" data-usfm="EZK.22.13"><span class="label">13</span><span class="content">“ ‘එබැවින් නුඹ ලබාගත් අයුතු ලාභ නිසාත්, නුඹ ඇතුළෙහි වූ නුඹේ ලේ වැගිරීම් නිසාත් මාගේ මිට මොළවා පහර දෙන්නෙමි. </span></span><span class="verse v14" data-usfm="EZK.22.14"><span class="label">14</span><span class="content">නුඹට විරුද්ධ ව ක්‍රියා කරන දවස්වල දී නුඹට ධෛර්යය ද අත ඔසවන්න ශක්තිය ද ඇති වේ ද? සමිඳාණන් වහන්සේ වන මම ඒ දේ කීමි. එලෙස ම කරන්නෙමි. </span></span><span class="verse v15" data-usfm="EZK.22.15"><span class="label">15</span><span class="content">මම නුඹ විජාතීන් අතරට පන්නාදමා, නුඹ විදේශවලට විසුරුවා හැර නුඹේ අපවිත්‍රකම නුඹෙන් පහකර දමන්නෙමි. </span></span><span class="verse v16" data-usfm="EZK.22.16"><span class="label">16</span><span class="content">අන්‍ය ජාතීන් නුඹට නින්දා අපහාස කරනු ඇත. එවිට මා සමිඳාණන් වහන්සේ බව නුඹ දැනගන්නෙහි ය.’ “</span></span> 
     </div> 
     <div class="s1"> <span class="heading"><b>දෙවිඳුන්ගේ සුපිරිසිදු කිරීමේ ගිනි උදුන</b></span> 
     </div> 
     <div class="p"> <span class="verse v16" data-usfm="EZK.22.16"><span class="content"> </span></span><span class="verse v17" data-usfm="EZK.22.17"><span class="label">17</span><span class="content">තවද, සමිඳාණන් වහන්සේ මට මෙසේ වදාළ සේක: </span></span><span class="verse v18" data-usfm="EZK.22.18"><span class="label">18</span><span class="content">“මනුෂ්‍ය පුත්‍රය, ඉශ්රායෙල් වංශය ලෝහවල බොර හා සමාන ය. උදුනක රිදී පිරිසිදු කළ පසු ඉතිරි වන තඹ, බෙලෙක්, යකඩ සහ ඊයම් බොර හා සමාන ය. </span></span><span class="verse v19" data-usfm="EZK.22.19"><span class="label">19</span><span class="content">එබැවින්, මහෝත්තම දෙවි ස්වාමීන් වහන්සේ මෙසේ වදාරන සේක. බලන්න, නුඹලා සියල්ලන් ම ලෝහවල බොර මෙන් වී සිටින නිසා නුඹලා ජෙරුසලම තුළට එකතු කරන්නෙමි. </span></span><span class="verse v20" data-usfm="EZK.22.20"><span class="label">20</span><span class="content">රිදී ද තඹ ද යකඩ ද ඊයම් ද බෙලෙක් ද ගිනි පිඹ උණු කරන පිණිස උදුන තුළට එකතු කරන්නාක් මෙන් මම නුඹලා එකතු කර මාගේ උදහසින් ද කෝපාග්නියෙන් ද උණු කරන්නෙමි. </span></span><span class="verse v21" data-usfm="EZK.22.21"><span class="label">21</span><span class="content">මම නුඹලා රැස් කර මාගේ කෝපාග්නිය නුඹලා පිට පිඹින්නෙමි. නුඹලා එය තුළ උණු වන්නහු ය. </span></span><span class="verse v22" data-usfm="EZK.22.22"><span class="label">22</span><span class="content">උදුන තුළ රිදී උණු වෙන්නාක් මෙන් නුඹලා නගරය තුළ උණු වන්නහු ය. එවිට සමිඳාණන් වහන්සේ වන මා, මාගේ කෝපය නුඹලා කෙරෙහි වැගිරවූ බව නුඹලා දැනගනු ඇත.”</span></span> 
     </div> 
     <div class="s1"> <span class="heading"><b>ඉශ්රායෙල් ප්‍රධානීන්ගේ පාප</b></span> 
     </div> 
     <div class="p"> <span class="verse v22" data-usfm="EZK.22.22"><span class="content"> </span></span><span class="verse v23" data-usfm="EZK.22.23"><span class="label">23</span><span class="content">සමිඳාණන් වහන්සේ මට මෙසේ වදාළ සේක: </span></span><span class="verse v24" data-usfm="EZK.22.24"><span class="label">24</span><span class="content">“මනුෂ්‍ය පුත්‍රය, ඉශ්රායෙල්වරුන්ට මෙසේ කියන්න: නුඹලාගේ දේශය අපිරිසිදු ය. ඒ නිසා මම උදහසින් එයට දඬුවම් කරන්නෙමි. </span></span><span class="verse v25" data-usfm="EZK.22.25"><span class="label">25</span><span class="content">එහි වෙසෙන ප්‍රධානීහු වූකලී, ගොදුරු කොටගත් සතුන් ඉරමින් ගොරවන සිංහයන් වැනි ය. ඔව්හු මිනිසුන් කාදමා ඔවුන්ගේ වස්තු ද මැණික් ද පැහැරගෙන ඒ තුළ වැන්දඹුවන්ගේ ගණන වැඩි කර ඇත. </span></span><span class="verse v26" data-usfm="EZK.22.26"><span class="label">26</span><span class="content">ඇගේ පූජකයෝ මාගේ ව්‍යවස්ථාව කඩ කොට මාගේ ශුද්ධ දේ කෙලෙසූ හ. ඔවුන් කැප දේ ද අකැප දේ ද අතරේ වෙනසක් කෙළේ වත්, අපවිත්‍ර දේ ද පවිත්‍ර දේ ද අතරේ තිබෙන වෙනස දැන්නුවේ වත් නැත; මාගේ සබත් දවස් ඔව්හු නොසලකා හැරියෝ ය. මෙසේ ඔවුන් අතරෙහි මට අගෞරව පැමිණියේ ය. </span></span><span class="verse v27" data-usfm="EZK.22.27"><span class="label">27</span><span class="content">ඒ නගරය තුළ අධිපතීහු අයුතු ලාභ ලබාගන්න පිණිස ලේ වැගිරීමටත්, ප්‍රාණ නැති කිරීමටත් සිටින, ගොදුර ඉරාදමන වෘකයන්ට සමාන ය. </span></span><span class="verse v28" data-usfm="EZK.22.28"><span class="label">28</span><span class="content">එහි දිවැසිවරු ද මායම්කාර දර්ශන දැක, බොරු පේන පවසා, සමිඳාණන් වහන්සේ කතා නොකළ නමුත්, ‘මහෝත්තම දෙවි ස්වාමීන් වහන්සේ මෙසේ වදාරන සේක’ කියා බිත්තියක හුණු ගාන්නාක් මෙන් සිය පාප වසන් කරගත්හ. </span></span><span class="verse v29" data-usfm="EZK.22.29"><span class="label">29</span><span class="content">දේශයේ සෙනඟ බලහත්කාරකම් කොට කොල්ලකෑහ; අසරණයාට ද දිළින්දාට ද පීඩා කළහ; අයුතු ලෙස විදේශිකයාට බලහත්කාරකම් කළහ. </span></span><span class="verse v30" data-usfm="EZK.22.30"><span class="label">30</span><span class="content">දේශය නාස්ති නොකරන පිණිස පවුරක් ගොඩනඟා දේශය ආරක්ෂා කරන පිණිස කපොලුවල සිටිය හැකි මිනිසෙකු මම ඔවුන් අතරේ සෙවීමි. එහෙත්, කිසිවෙක් මට සම්බ නො වී ය. </span></span><span class="verse v31" data-usfm="EZK.22.31"><span class="label">31</span><span class="content">එබැවින්, මාගේ කෝපය ඔවුන් කෙරෙහි වගුරුවා, මාගේ කෝපාග්නියෙන් ඔවුන් විනාශ කරදමා ඔවුන්ට යුතු දඬුවම ඔවුන් පිට පැමිණෙව්වෙමි. මෙසේ පවසන්නේ මහෝත්තම දෙවි ස්වාමීන් වහන්සේ ය.”</span></span> 
     </div> 
    </div> 
   </div> 
  </div>
 </body>
</html>