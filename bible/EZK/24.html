<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch24" data-usfm="EZK.24">  
     <div class="s1"> <span class="heading"><b>ජෙරුසලම වටලෑම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.24.1"><span class="label">1</span><span class="content">නව වන අවුරුද්දේ දස වන මාසයේ දස වන දා සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v2" data-usfm="EZK.24.2"><span class="label">2</span><span class="content">“මනුෂ්‍ය පුත්‍රය, මේ දවස එනම්, මේ අද දවස සටහන් කර තබන්න. බබිලෝනියේ රජ මේ දින ම ජෙරුසලම වටලා ඇත. </span></span><span class="verse v3" data-usfm="EZK.24.3"><span class="label">3</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: ‘කැරලිකාර වංශයට උපමාවක් කියන්න. හැළිය ලිපේ තබාගන්න; ඊට වතුර වත්කරන්න. </span></span><span class="verse v4" data-usfm="EZK.24.4"><span class="label">4</span><span class="content">එයට මස් කෑලි දමන්න. ඉතා හොඳ කෑලි වන පස්සා ගාතය ද ඉස්සරහ ගාතය ද ඉතා හොඳ කටු ද එයට පුරවන්න. </span></span><span class="verse v5" data-usfm="EZK.24.5"><span class="label">5</span><span class="content">ඒක යට දර ගොඩ ගසන්න. වතුර උතුරුවන්න. එළු බැටළු රැළෙන් ඉතා හොඳ එකෙකුගෙන් ගත් කටු හා මස් තම්බන්න.</span></span> 
     </div> 
     <div class="p"> <span class="verse v5" data-usfm="EZK.24.5"><span class="content"> </span></span><span class="verse v6" data-usfm="EZK.24.6"><span class="label">6</span><span class="content">“ ‘මහෝත්තම දෙවි ස්වාමීන් වහන්සේ මෙසේ වදාරන සේක. මිනීමරු නුවරට වන විපතක මහත! එය කිසි කලක ශුද්ධ නොකළ මලකඩ කෑ හැළියක් වැනි ය. එයින් එක එක කෑල්ල නොතෝරා එළියට ගන්න. </span></span><span class="verse v7" data-usfm="EZK.24.7"><span class="label">7</span><span class="content">කුමක් නිසා ද, වගුළ ලේ තවමත් නගරයෙහි ම ඇත. ඈ ඒ ලේ පස්වලින් වැසී යන්න පොළොව පිට නොවගුරුවා පස් නැති පර්වත උඩ වැගිරෙව්වා ය. </span></span><span class="verse v8" data-usfm="EZK.24.8"><span class="label">8</span><span class="content">මාගේ කෝපය උතුරා යන පිණිසත්, පළිගන්න පිණිසත් ඈ වගුළ ලේ සැඟවිය නොහැකි ලෙස මම පර්වතය උඩ තැබීමි.</span></span> 
     </div> 
     <div class="p"> <span class="verse v8" data-usfm="EZK.24.8"><span class="content"> </span></span><span class="verse v9" data-usfm="EZK.24.9"><span class="label">9</span><span class="content">“ ‘මහෝත්තම දෙවි ස්වාමීන් වහන්සේ මෙසේ වදාරන සේක. මිනීමරු නුවරට වන විපතක මහත! මම මහා දර සෑයක් ගොඩ ගසන්නෙමි. </span></span><span class="verse v10" data-usfm="EZK.24.10"><span class="label">10</span><span class="content">බොහෝ දර දමා, ගිනි දල්වා, මස් තම්බා, වතුර හිස් කර රසකාරක මිශ්‍ර කර කටු පුළුස්සාදමන්න. </span></span><span class="verse v11" data-usfm="EZK.24.11"><span class="label">11</span><span class="content">ඉන්පසු හිස් ලෝකඩ හැළිය රත් වී ගිනියම් වී, එහි අපවිත්‍රකම ඒ තුළ උණු වී, එහි මලකඩ නැති වී යන පිණිස ඒක ගිනි අඟුරු මත තබන්න. </span></span><span class="verse v12" data-usfm="EZK.24.12"><span class="label">12</span><span class="content">මම නිකරුණේ වෙහෙස වීමි. කුමක් නිසා ද, ජෙරුසලම, නුඹේ මලකඩ නමැති නුඹේ දූෂිත ක්‍රියා නුඹෙන් පහ ව නොයයි; ඒවා ගින්නෙන් වුව ද පහ ව නොයයි. </span></span><span class="verse v13" data-usfm="EZK.24.13"><span class="label">13</span><span class="content">ජෙරුසලම, නුඹේ අපවිත්‍රකමෙන් නුඹ දූෂණය වී ඇත. මා නුඹ පිරිසිදු කරමින් සිටි නමුත්, නුඹේ අපවිත්‍රකමෙන් නුඹ පිරිසිදු වූයේ නැත; මාගේ කෝපය සම්පූර්ණයෙන් පහ වන තුරු මම තවත් නුඹ පිරිසිදු නොකරන්නෙමි; </span></span><span class="verse v14" data-usfm="EZK.24.14"><span class="label">14</span><span class="content">මහෝත්තම දෙවි ස්වාමීන් වහන්සේ වන මම එය කීවෙමි; එය සිදු වන්නේ ම ය. මම එය කරන්නෙමි. මා පසුබට වන්නේ වත්, දයාව දක්වන්නේ වත් නැත; නුඹේ කල්ක්‍රියාවේ හැටියට නුඹ විනිශ්චය කරනු ලබනු ඇත. මහෝත්තම දෙවි ස්වාමීන් වහන්සේ මෙය වදාරන සේක.’ “</span></span> 
     </div> 
     <div class="s1"> <span class="heading"><b>එසකියෙල්ගේ බිරිඳගේ මරණය</b></span> 
     </div> 
     <div class="p"> <span class="verse v14" data-usfm="EZK.24.14"><span class="content"> </span></span><span class="verse v15" data-usfm="EZK.24.15"><span class="label">15</span><span class="content">සමිඳාණන් වහන්සේ මට මෙසේ වදාළ සේක: </span></span><span class="verse v16" data-usfm="EZK.24.16"><span class="label">16</span><span class="content">“මනුෂ්‍ය පුත්‍රය, මෙන්න, නුඹ ඉතා ප්‍රේම කරන තැනැත්තිය හදිසියේ ම නුඹෙන් ඉවත් කරගනිමි. එහෙත්, නුඹ විලාප නොකිය යුතු ය; නොහැඬිය යුතු ය; නුඹේ කඳුළු නොවැගිරිය යුතු ය. </span></span><span class="verse v17" data-usfm="EZK.24.17"><span class="label">17</span><span class="content">නිහඬ ව සුසුම්ලන්න; මළවුන් ගැන නොවැලපෙන්න; නුඹ නුඹේ ජටාව හිසේ බැඳ ගන්න; නුඹේ වහන් පාදවල දමාගන්න. මුහුණ වසා නොගන්න; මළගෙදර දානය නොකා සිටින්න.”</span></span> 
     </div> 
     <div class="p"> <span class="verse v17" data-usfm="EZK.24.17"><span class="content"> </span></span><span class="verse v18" data-usfm="EZK.24.18"><span class="label">18</span><span class="content">මම උදයේ සෙනඟට කතා කෙළෙමි; සවස මාගේ භාර්යාව මළා ය. මට අණ කළ ලෙස පසු දින උදයේ දී මම කෙළෙමි. </span></span><span class="verse v19" data-usfm="EZK.24.19"><span class="label">19</span><span class="content">සෙනඟ ද කතා කරමින්, “නුඹ කරන මේ දේ අපට තේරුම්ගන්න පුළුවන් හැටියට නුඹ අපට නොකියන්නෙහි දැ”යි මාගෙන් ඇසූ හ.</span></span> 
     </div> 
     <div class="p"> <span class="verse v19" data-usfm="EZK.24.19"><span class="content"> </span></span><span class="verse v20" data-usfm="EZK.24.20"><span class="label">20</span><span class="content">එවිට මම ඔවුන්ට කතා කෝට මෙසේ කීමි; “සමිඳාණන් වහන්සේ මට කතාකොට මෙසේ වදාළ සේක. ‘දෙවි ස්වාමීන් වහන්සේ, ඉශ්රායෙල් වංශයට මෙසේ වදාරන සේක. </span></span><span class="verse v21" data-usfm="EZK.24.21"><span class="label">21</span><span class="content">බලන්න, මම නුඹලාගේ උදාර අභිමානය ද නුඹලාගේ නෙත් පිනවන සම්පත ද නුඹලාගේ මන පිනවන අලංකාරය ද වන ශුද්ධස්ථානය කෙලෙසන්නෙමි; නුඹලා අත්හැර ආ නුඹලාගේ දරුදැරියෝ කඩු පහරින් වැටෙන්නෝ ය. </span></span><span class="verse v22" data-usfm="EZK.24.22"><span class="label">22</span><span class="content">මා කළාක් මෙන් නුඹලාත් කරනු ඇත. නුඹලා මුහුණ වසා නොගෙන, මළ ගෙදර දානය නොකා සිටිනු ඇත. </span></span><span class="verse v23" data-usfm="EZK.24.23"><span class="label">23</span><span class="content">නුඹලාගේ ජටාව නුඹලාගේ හිස්වල ද නුඹලාගේ පා වහන් නුඹලාගේ පාදවල ද වන්නේ ය. නුඹලා විලාප කියන්නේ වත්, අඬන්නේ වත් නැත; නුඹලාගේ අයුතුකම්වලින් නුඹලා ක්ෂය වී ගොස්, එකිනෙකා දෙස බලා සුසුම්ලනු ඇත. </span></span><span class="verse v24" data-usfm="EZK.24.24"><span class="label">24</span><span class="content">මෙසේ එසකියෙල් නුඹලාට සලකුණක් වන්නේ ය; ඔහු කළ සියල්ල ලෙස නුඹලා ද කරනු ඇත. මෙය පැමිණි කළ මා මහෝත්තම දෙවි ස්වාමීන් වහන්සේ බව නුඹලා දැනගනු ඇත.</span></span> 
     </div> 
     <div class="p"> <span class="verse v24" data-usfm="EZK.24.24"><span class="content"> </span></span><span class="verse v25" data-usfm="EZK.24.25"><span class="label">25</span><span class="content">“ ‘ඉතින් මනුෂ්‍ය පුත්‍රය, ඔවුන්ගේ බලය ද සොම්නස හා කීර්තිය ද ඔවුන්ගේ නෙත් සිත් පිනවන දෑ හා දරුදැරියන් මා ඔවුන්ගෙන් පැහැරගන්න දවසේ දී, </span></span><span class="verse v26" data-usfm="EZK.24.26"><span class="label">26</span><span class="content">විනාශයෙන් මිදී පලා යන්නෙකු ඒ පුවත දන්වන්න නුඹ වෙත එනු ඇත. </span></span><span class="verse v27" data-usfm="EZK.24.27"><span class="label">27</span><span class="content">ඒ දවසේ දී නැති වී ගිය නුඹේ කතා ශක්තිය නුඹට ලැබී, තවත් ගොළු ව නොසිට නුඹ ඒ තැනැත්තා සමඟ කතා කරනු ඇත. මෙසේ නුඹ ඔවුන්ට සලකුණක් වන්නෙහි ය; ඔවුන් මා සමිඳාණන් වහන්සේ බව දැනගනු ඇත.’ “</span></span> 
     </div> 
    </div> 
   </div> 
  </div>
 </body>
</html>