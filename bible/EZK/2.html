<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch2" data-usfm="EZK.2">  
     <div class="s1"> <span class="heading"><b>එසකියෙල් කැඳවනු ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.2.1"><span class="label">1</span><span class="content">උන් වහන්සේ මට කතා කොට, “මනුෂ්‍ය පුත්‍රය, නැඟිට සිටින්න; මම නුඹ සමඟ කතා කරන්නෙමි”යි වදාළ සේක. </span></span><span class="verse v2" data-usfm="EZK.2.2"><span class="label">2</span><span class="content">උන් වහන්සේ මට කතා කළ විට, දේවාත්මානුභාවය මා තුළට ඇතුල් වී මා නැඟිටුවා සිටෙව්වේ ය. මට කතා කළ තැනැන් වහන්සේගේ හඬ මට ඇසුණේ ය. </span></span><span class="verse v3" data-usfm="EZK.2.3"><span class="label">3</span><span class="content">උන් වහන්සේ මෙසේ වදාළ සේක: “මනුෂ්‍ය පුත්‍රය, මට විරුද්ධ ව කැරලි ගැසූ, කැරලිකාර ජාතියක් වන ඉශ්රායෙල්වරුන් වෙත මම නුඹ යවමි. ඔව්හු ද ඔවුන්ගේ පියවරු ද අද දවස දක්වා ම මට විරුද්ධ ව ද්‍රෝහිකම් කළහ. </span></span><span class="verse v4" data-usfm="EZK.2.4"><span class="label">4</span><span class="content">ඒ සෙනඟ මුරණ්ඩු දැඩි සිත් ඇත්තෝ වෙති. මම ඔවුන් වෙත නුඹ යවමි. නුඹ ද, ‘මහෝත්තම දෙවි ස්වාමීන් වහන්සේ මෙසේ වදාරන සේකැ’යි ඔවුන්ට කියන්න. </span></span><span class="verse v5" data-usfm="EZK.2.5"><span class="label">5</span><span class="content">ඔවුන් කැරලිකාර මනුෂ්‍යයන් වන බැවින් සවන් දුන්නත්, නුදුන්නත් ඔවුන් අතරෙහි දිවැසිවරයෙකු සිටින බව ඔවුන් දැනගනු ඇත.</span></span> 
     </div> 
     <div class="p"> <span class="verse v5" data-usfm="EZK.2.5"><span class="content"> </span></span><span class="verse v6" data-usfm="EZK.2.6"><span class="label">6</span><span class="content">“මනුෂ්‍ය පුත්‍රය, ඔවුන් නුඹට කහඹිලියා හා කටු ගස් මෙන් වුවත්, නුඹ ගෝනුස්සන් අතරේ වාසය කරන්නේ වී නමුත්, ඔවුන්ට වත්, ඔවුන්ගේ වචනවලට වත් බිය නොවන්න. ඔවුන්ගේ මුහුණේ පෙනුමට නොකැළඹෙන්න. </span></span><span class="verse v7" data-usfm="EZK.2.7"><span class="label">7</span><span class="content">ඔවුන් ඉතා කැරලිකාර බැවින් ඔවුන් සවන් දුන්නත් නුදුන්නත් මාගේ වචනය ඔවුන්ට ප්‍රකාශ කරන්න.</span></span> 
     </div> 
     <div class="p"> <span class="verse v7" data-usfm="EZK.2.7"><span class="content"> </span></span><span class="verse v8" data-usfm="EZK.2.8"><span class="label">8</span><span class="content">“එහෙත් මනුෂ්‍ය පුත්‍රය, මා නුඹට කියන දේට නුඹ සවන් දෙන්න. ඒ කැරලිකාර වංශය මෙන් නුඹ ද කැරලිකාරයෙක් නොවන්න. නුඹ කට ඇර මා නුඹට දෙන දේ අනුභව කරන්න.” </span></span><span class="verse v9" data-usfm="EZK.2.9"><span class="label">9</span><span class="content">මා බැලූ කල මා දෙසට අතක් දිගු කර තිබෙනු දිටිමි. ඒ අතෙහි අකුළන පොතක් තිබුණේ ය. </span></span><span class="verse v10" data-usfm="EZK.2.10"><span class="label">10</span><span class="content">උන් වහන්සේ එය මා ඉදිරියෙහි දිග හැරිය සේක. එහි ඇතුළත හා පිටත ලියා තිබුණි. එහි ලියා තිබුණේ විලාප, වැලපීම් හා ලතෝනි ය.</span></span> 
     </div> 
    </div> 
   </div> 
  </div>
 </body>
</html>