<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch19" data-usfm="EZK.19">  
     <div class="s1"> <span class="heading"><b>විලාප ගීයක්</b></span> 
     </div> 
     <div class="p"> <span class="content"> </span><span class="verse v1" data-usfm="EZK.19.1"><span class="label">1</span><span class="content">ඉශ්රායෙල් අධිපතීන් ගැන විලාපයක් පවත්වමින් මෙසේ කියන්නැ යි සමිඳාණන් වහන්සේ මට වදාළ සේක: </span></span><span class="verse v2" data-usfm="EZK.19.2"><span class="label">2</span><span class="content">“නුඹේ මවු කවරෙක් ද? ඈ සිංහයන් මැද ලැගුම්ගත් සිංහ ධේනුවක් ය. තරුණ සිංහයන් අතරෙහි ද ඈ තම පැටවුන් ඇති කළා ය. </span></span><span class="verse v3" data-usfm="EZK.19.3"><span class="label">3</span><span class="content">ඈ ඇති කළ ඇගේ පැටවුන්ගෙන් එකෙක් තරුණ සිංහයෙක් වී, ගොදුරු අල්ලන්න ඉගෙනගෙන මිනිසුන් කාදැමී ය. </span></span><span class="verse v4" data-usfm="EZK.19.4"><span class="label">4</span><span class="content">ඌ ගැන ජාතීන්ට ද සැළ විය. ඌ ඔවුන්ගේ බොරු වළෙහි අසු විය. ඔව්හු උගුලට කොකු දමා ඌ මිසර දේශයට ගෙන ගියෝ ය. </span></span><span class="verse v5" data-usfm="EZK.19.5"><span class="label">5</span><span class="content">ඈ බලා සිට කලකිරී, ඇගේ බලාපොරොත්තුව සුන් ව තිබෙන බව දැක, සිය පැටවුන්ගෙන් තවත් එකෙකු ගෙන ඌ තරුණ සිංහයෙකු වන තෙක් ඇතිදැඩි කළා ය. </span></span><span class="verse v6" data-usfm="EZK.19.6"><span class="label">6</span><span class="content">ඌ ද සිංහයන් අතරේ ගැවසී, තරුණ සිංහයෙකු වී, ගොදුරු අල්ලන්න ඉගෙනගෙන මිනිසුන් කාදැමී ය. </span></span><span class="verse v7" data-usfm="EZK.19.7"><span class="label">7</span><span class="content">ඌ ඔවුන්ගේ මාලිගා කඩාදමා, ඔවුන්ගේ නගර නාස්ති කෙළේ ය. දේශය ද එහි වැසියෝ ද උගේ ගර්ජනා හඬට භීතියෙන් ත්‍රස්ත වූ හ. </span></span><span class="verse v8" data-usfm="EZK.19.8"><span class="label">8</span><span class="content">එවිට ජාතීහු ඔහුට විරුද්ධ ව තමන්ගේ දැල ඌ පිට හෙළුවෝ ය. ඌ ද ඔවුන්ගේ උගුලට අසු විය. </span></span><span class="verse v9" data-usfm="EZK.19.9"><span class="label">9</span><span class="content">ඔව්හු ඌට කොකු දමා, කූඩුවක ලා, බබිලෝනියේ රජු ළඟට ගෙනාවෝ ය. උගේ නාදය ඉශ්රායෙල් කඳුවල තවත් නෑසෙන පිණිස ඔව්හු ඌ බලකොටුවලට ගෙනාවෝ ය.”</span></span> 
     </div> 
     <div class="s1"> <span class="heading"><b>වියළි මිදි වැල</b></span> 
     </div> 
     <div class="p"> <span class="verse v9" data-usfm="EZK.19.9"><span class="content"> </span></span><span class="verse v10" data-usfm="EZK.19.10"><span class="label">10</span><span class="content">“නුඹේ මව දිය දහර අසල සිටු වන ලද මිදි වැලක් මෙන් වූවා ය. එහි බොහෝ වතුර තිබූ නිසා මිදි වැල බොහෝ පල දරා සරුසාර විය. </span></span><span class="verse v11" data-usfm="EZK.19.11"><span class="label">11</span><span class="content">ආණ්ඩුකාරයන්ගේ ජයකොන්ත සෑදීමට සුදුසු සවි ඇති දඬු මිදි වැලට තිබිණි. එය වලාකුළුවල ගෑවෙන තරමට උස් විය. එය කොතරම් උස ද කියාත්, කොතරම් කොළ අතු බහුල ව ඇත් ද කියාත් සියල්ලන්ට ම පෙනුණේ ය. </span></span><span class="verse v12" data-usfm="EZK.19.12"><span class="label">12</span><span class="content">එහෙත්, එය කෝපයෙන් උදුරනු ලැබ, බිමට හෙළනු ලැබුවේ ය. එහි පල පෙරදිග සුළඟට වියළී ගොස් වැටී ගියේ ය. එහි සවි ඇති දඬු කඩනු ලැබී ය. ඒවා වියළී ගොස් ගින්නෙහි දවනු ලැබී ය. </span></span><span class="verse v13" data-usfm="EZK.19.13"><span class="label">13</span><span class="content">දැන් ඒ මිදි වැල කාන්තාරයෙහි දිය සීරා නැති වියළි භූමියක සිටුවා තිබේ. </span></span><span class="verse v14" data-usfm="EZK.19.14"><span class="label">14</span><span class="content">එහි කඳ ගිනිගත්තේ ය. අතු හා පල ගින්නෙන් දැවී ගියේ ය. ආණ්ඩුකාරයන්ගේ ජයකොන්ත සෑදීම පිණිස සවිය ඇති දඬු තවත් එහි නො වී ය. මේ වනාහි විලාප ගීයකි. එය යළි යළිත් ගයනු ලැබී ය.”</span></span> 
     </div> 
    </div> 
   </div> 
  </div>
 </body>
</html>