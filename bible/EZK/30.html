<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch30" data-usfm="EZK.30">  
     <div class="s1"> <span class="heading"><b>මිසරයට දඬුවම් දීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.30.1"><span class="label">1</span><span class="content">සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v2" data-usfm="EZK.30.2"><span class="label">2</span><span class="content">“මනුෂ්‍ය පුත්‍රය, දිවැස් වැකි කියමින් මෙසේ කියන්න: මහෝත්තම දෙවි ස්වාමීන් වහන්සේ මෙසේ වදාරන සේක. වැලපෙන්න, අහෝ කාලයක හැටි! </span></span><span class="verse v3" data-usfm="EZK.30.3"><span class="label">3</span><span class="content">මක්නිසා ද, දවස ළඟ ය, සමිඳාණන් වහන්සේගේ දවස ළඟ ය, එය වලාකුළු සහිත දවසක් වන්නේ ය; ජාතීන්ගේ විනාශයේ දවසක් වන්නේ ය. </span></span><span class="verse v4" data-usfm="EZK.30.4"><span class="label">4</span><span class="content">යුද්ධයක් මිසරයට පැමිණෙන්නේ ය. මිසරයෙහි මිනිසුන් ම මැරුම් කා වැටෙන විට ද එහි සමූහයා අල්ලාගන්න විට ද එහි අත්තිවාරම් පෙරළාදමන විට ද එතියෝපියාවේ භීතියක් හටගන්නේ ය.”</span></span> 
     </div> 
     <div class="p"> <span class="verse v4" data-usfm="EZK.30.4"><span class="content"> </span></span><span class="verse v5" data-usfm="EZK.30.5"><span class="label">5</span><span class="content">“එතියෝපිවරු ද පූට්වරු ද ලූද්වරු ද සියලු අරාබිවරු ද කුබ්වරු ද ගිවිසුමට බැඳුණු දේශයේ වාසීහු ද ඔවුන් සමඟ කඩු පහරින් වැටෙන්නෝ ය.”</span></span> 
     </div> 
     <div class="p"> <span class="verse v5" data-usfm="EZK.30.5"><span class="content"> </span></span><span class="verse v6" data-usfm="EZK.30.6"><span class="label">6</span><span class="content">සමිඳාණන් වහන්සේ මෙසේ වදාරන සේක: “මිසරයට ආධාර කරන අය වැටෙන්නෝ ය. ඇගේ බලයේ උඩඟුකම බිඳ වැටෙන්නේ ය. උතුරේ මිග්දොල් පටන් දකුණේ සෙව්නේ දක්වා මනුෂ්‍යයෝ කඩු පහරින් නසින්නෝ ය. මෙසේ වදාරන්නේ මහෝත්තම දෙවි ස්වාමීන් වහන්සේ ය. </span></span><span class="verse v7" data-usfm="EZK.30.7"><span class="label">7</span><span class="content">ඔවුන්ගේ දේශ පාළු ව තිබෙන දේශ අතරෙත් ඔව්හු ඉතාමත් පාළු වෙති. ඔවුන්ගේ නගර නටබුන් වී තිබෙන නගර අතරෙහි වන්නේ ය. </span></span><span class="verse v8" data-usfm="EZK.30.8"><span class="label">8</span><span class="content">මා මිසරයෙහි ගින්නක් දල්වා ඇගේ සියලු ආධාරකරුවන් විනාශ වී ගිය කල, මා සමිඳාණන් වහන්සේ බව ඔවුන් දැනගනු ඇත.</span></span> 
     </div> 
     <div class="p"> <span class="verse v8" data-usfm="EZK.30.8"><span class="content"> </span></span><span class="verse v9" data-usfm="EZK.30.9"><span class="label">9</span><span class="content">“ඒ දවසේ දී සැකයෙන් තොර ව දිවි ගෙවන එතියෝපියන්වරුන් බිය ගන්වන පිණිස මා ඉදිරියෙන් පණිවුඩකාරයන් නැව්වලින් පිටත් කර යවන්නෙමි. එවිට මිසරයේ විනාශයේ දවසේ දී භීතිය ඔවුන් පිට පැමිණෙනු ඇත; එය පැමිණෙන්නේ ම ය.”</span></span> 
     </div> 
     <div class="p"> <span class="verse v9" data-usfm="EZK.30.9"><span class="content"> </span></span><span class="verse v10" data-usfm="EZK.30.10"><span class="label">10</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “මම බබිලෝනියේ රජු වන නෙබුකද්නෙශර් අතින් මිසරයේ ජනයා නැති කරවන්නෙමි. </span></span><span class="verse v11" data-usfm="EZK.30.11"><span class="label">11</span><span class="content">ජාතීන්ගෙන් ඉතා භයානක අය වන ඔහුත්, ඔහු සමඟ ඔහුගේ සෙනඟත් දේශය නාස්ති කරන පිණිස ගෙන්වනු ලබන්නෝ ය. ඔව්හු මිසරයට විරුද්ධ ව තමන්ගේ කඩු ඇද මැරුම් කන අයගේ මළකඳන්වලින් දේශය පුරවන්නෝ ය. </span></span><span class="verse v12" data-usfm="EZK.30.12"><span class="label">12</span><span class="content">මම නයිල් ගඟ වියළවා දේශය දුෂ්ටයන්ගේ අතට විකුණා දේශය ද එහි ඇති සියල්ල ද විදේශිකයන් ලවා පාළු කරවන්නෙමි. ස්වාමීන් වන මම මෙසේ වදාරන්නෙමි.”</span></span> 
     </div> 
     <div class="p"> <span class="verse v12" data-usfm="EZK.30.12"><span class="content"> </span></span><span class="verse v13" data-usfm="EZK.30.13"><span class="label">13</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “මම දේව රූප නැති කොට, මෙම්පීස් දේශයේ පිළිම පහකරන්නෙමි. අධිපතියෙකු මිසර දේශයෙන් තවත් නොවනු ඇත. තවද, මම මිසර දේශයෙහි භීතිය හටගන්වන්නෙමි. </span></span><span class="verse v14" data-usfm="EZK.30.14"><span class="label">14</span><span class="content">මම පෙත්‍රාස් පාළු කොට ශොවන්හි ගින්නක් අවුළුවා, තීබ්ස් නගරයට දඬුවම් කරන්නෙමි. </span></span><span class="verse v15" data-usfm="EZK.30.15"><span class="label">15</span><span class="content">මම මිසරයේ සවිමත් බලකොටුව වන ශීන් පිට මාගේ කෝපය වගුරුවා තීබ්ස් නගරයෙහි සමූහයා කඩුවෙන් වනසාදමන්නෙමි. </span></span><span class="verse v16" data-usfm="EZK.30.16"><span class="label">16</span><span class="content">ගින්නක් ද මිසරයෙහි දල්වන්නෙමි. ශීන් මහ වේදනා විඳින්නටත්, පවුරු හෙළාදමා තීබ්ස් බිඳදමනු ලබන්නටත්, ජලගැල්මෙන් විනාශ වී යන්නටත් සලස්වන්නෙමි. </span></span><span class="verse v17" data-usfm="EZK.30.17"><span class="label">17</span><span class="content">ආවෙන්හි ද පී-බෙසෙත්හි ද යෞවනයෝ කඩුවෙන් නසින්නෝ ය; එහි වැසියෝ වහල්කමට ගෙනයනු ලබන්නෝ ය. </span></span><span class="verse v18" data-usfm="EZK.30.18"><span class="label">18</span><span class="content">මා මිසරයේ වියගස් තෙහප්නෙහේස්හි දී බිඳින කල ද ඇගේ බලයේ උඩඟුකම ඇගෙන් පහවන කල ද එහි දවාල අඳුරු වන්නේ ය. ඈ වලාපටලයකින් වැසෙන්නී ය. ඇගේ දූවරු වහල්කමට ගෙනයනු ලබන්නෝ ය. </span></span><span class="verse v19" data-usfm="EZK.30.19"><span class="label">19</span><span class="content">මෙසේ මම මිසරයට දඬුවම් පමුණුවන්නෙමි. එවිට මා සමිඳාණන් වහන්සේ බව ඔවුන් දැනගනු ඇත.”</span></span> 
     </div> 
     <div class="s1"> <span class="heading"><b>මිසරයේ රජුගේ බලය බිඳදැමීම</b></span> 
     </div> 
     <div class="p"> <span class="verse v19" data-usfm="EZK.30.19"><span class="content"> </span></span><span class="verse v20" data-usfm="EZK.30.20"><span class="label">20</span><span class="content">තවද, එකොළොස් වන අවුරුද්දේ පළමු වන මාසයේ සත් වන දා සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v21" data-usfm="EZK.30.21"><span class="label">21</span><span class="content">“මනුෂ්‍ය පුත්‍රය, මිසරයේ රජු වන පාරාවෝගේ හස්තය මම බිඳදැමුවෙමි. කඩුව අල්ලන්න එය ශක්තිමත් වන සේ කිසිවෙකු එය පටිවලින් බැඳ එයට පිළියම් කර නැත. </span></span><span class="verse v22" data-usfm="EZK.30.22"><span class="label">22</span><span class="content">එබැවින් මහෝත්තම දෙවි ස්වාමීන් වහන්සේ මෙසේ වදාරන සේක: ‘බලන්න, මම මිසරයේ රජු වන පාරාවෝට විරුද්ධ ව සිටිමි. මම ඔහුගේ කැඩුණු අතත්, නොකැඩුණු අතත් දෙක ම කඩන්නෙමි. එවිට ඔහුගේ අතින් කඩුව වැටෙන්නේ ය. </span></span><span class="verse v23" data-usfm="EZK.30.23"><span class="label">23</span><span class="content">මිසරවරුන් ජාතීන් අතරට එළවා ඔවුන් දේශවල විසුරුවන්නෙමි. </span></span><span class="verse v24" data-usfm="EZK.30.24"><span class="label">24</span><span class="content">මම බබිලෝනියේ රජුගේ බාහුව බලවත් කොට මාගේ කඩුව ඔහු අතට දෙන්නෙමි. පාරාවෝගේ බාහුව කඩන්නෙමි, ඔහු මරණීය තුවාළ ලත් කෙනෙකුගේ කෙඳිරිගෑම්වලින් ඒ අය ඉදිරියෙහි කෙඳිරිගානු ඇත. </span></span><span class="verse v25" data-usfm="EZK.30.25"><span class="label">25</span><span class="content">මම බබිලෝනියේ රජුගේ බාහු ශක්තිමත් කරන්නෙමි. එහෙත්, පාරාවෝගේ බාහු දුර්වල කරන්නෙමි. මෙසේ මා බබිලෝනියේ රජුගේ අතට මාගේ කඩුව දී, ඔහු එය මිසර දේශයට විරුද්ධ ව දිගු කරන කල්හි, මා සමිඳාණන් වහන්සේ බව ඔවුන් දැනගනු ඇත. </span></span><span class="verse v26" data-usfm="EZK.30.26"><span class="label">26</span><span class="content">මම මිසරවරුන් ජාතීන් අතරට එළවා, ඔවුන් දේශවල විසුරුවන්නෙමි. එවිට මා සමිඳාණන් වහන්සේ බව ඔවුන් දැනගනු ඇත.’ “</span></span> 
     </div> 
    </div> 
   </div> 
  </div>
 </body>
</html>