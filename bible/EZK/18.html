<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch18" data-usfm="EZK.18">  
     <div class="s1"> <span class="heading"><b>පෞද්ගලික වගකීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.18.1"><span class="label">1</span><span class="content">සමිඳාණන් වහන්සේ මට යළිත් මෙසේ වදාළ සේක:</span></span> 
     </div> 
     <div class="p"> <span class="verse v1" data-usfm="EZK.18.1"><span class="content"> </span></span><span class="verse v2" data-usfm="EZK.18.2"><span class="label">2</span><span class="content">“ ‘පියවරු ඇඹුල් මිදි පල කෑවෝ ය; දරුවන්ගේ දත් හිරි වැටෙන්නේ ය’ යන ප්‍රස්තාව පිරුළ නුඹලා ඉශ්රායෙල් රටෙහි නැවත නැවත කියන්නේ මන් ද?</span></span> 
     </div> 
     <div class="p"> <span class="verse v2" data-usfm="EZK.18.2"><span class="content"> </span></span><span class="verse v3" data-usfm="EZK.18.3"><span class="label">3</span><span class="content">“ඉශ්රායෙල්හි මේ ප්‍රස්තාව පිරුළ මින්පසු කියනු නොලැබේ යයි මහෝත්තම දෙවි ස්වාමීන් වන මම මාගේ නාමයෙන් දිවුරා කියමි. </span></span><span class="verse v4" data-usfm="EZK.18.4"><span class="label">4</span><span class="content">බලන්න, හැම ජීවිතයක් ම මට අයිති ය; පියාගේ ජීවිතය මෙන් පුත්‍රයාගේ ජීවිතයත් මට අයිති ය. පාපයේ ප්‍රතිවිපාකය විඳින්නේ පව් කළ පුද්ගලයා ම ය.</span></span> 
     </div> 
     <div class="p"> <span class="verse v4" data-usfm="EZK.18.4"><span class="content"> </span></span><span class="verse v5" data-usfm="EZK.18.5"><span class="label">5</span><span class="content">“දැහැමි මිනිසා නීති ගරුක, අහිංසක පුද්ගලයෙකි, </span></span><span class="verse v6" data-usfm="EZK.18.6"><span class="label">6</span><span class="content">ඔහු කිසි කලක කඳු මත පූජාස්ථානවල කෑම කන්නේ නැත; ඉශ්රායෙල්හි දේව රූප දෙසට නෙත් යොමු කරන්නේ නැත; අන් කෙනෙකුගේ භාර්යාව දූෂණය කරන්නේ නැත; ඔසප් වී සිටින ස්ත්‍රියක වෙත ළඟා වන්නේ නැත; </span></span><span class="verse v7" data-usfm="EZK.18.7"><span class="label">7</span><span class="content">කිසිවෙකුට පීඩා කරන්නේ නැත; ඔහු ණයට ගත් තැනැත්තාගේ උකස ආපසු දෙන්නේ ය; සොරකම් නොකරන්නේ ය; සාගින්නේ පෙළෙන්නාට තමාගේ කෑම දෙන්නේ ය, වස්ත්‍ර නැති අයට වස්ත්‍ර දෙන්නේ ය; </span></span><span class="verse v8" data-usfm="EZK.18.8"><span class="label">8</span><span class="content">ඔහු පොලියට මුදල් නොදෙයි; අයුතු ලාභ නොගනියි; නපුරෙන් වැළකෙයි. එකිනෙකා අතරේ සාධාරණ ලෙස යුක්තිය ඉටු කරයි; </span></span><span class="verse v9" data-usfm="EZK.18.9"><span class="label">9</span><span class="content">මාගේ පණත් ප්‍රකාර හැසිරෙයි. මාගේ නියමයන් අවංක ව පවත්වයි. එවැනි මිනිසෙක් ධර්මිෂ්ඨ ය. ඔහු සැබැවින් ම ජීවත් වන්නේ ය. මහෝත්තම දෙවි ස්වාමීන් වහන්සේ මෙසේ වදාරන සේක.</span></span> 
     </div> 
     <div class="p"> <span class="verse v9" data-usfm="EZK.18.9"><span class="content"> </span></span><span class="verse v10" data-usfm="EZK.18.10"><span class="label">10</span><span class="content">“මේ මිනිසාට සැහැසිකම් කරන, මිනීමරුවකු වන, මේ නියමයන්ට පිටුපාන පුත්‍රයෙකු සිටින්නට පුළුවන. පියා කිසි අයුතුකමක් නොකළ නමුත්, </span></span><span class="verse v11" data-usfm="EZK.18.11"><span class="label">11</span><span class="content">මේ පුත්‍රයා කඳු මත පූජාස්ථානවල කෑම කන්නේ ය; අන් කෙනෙකුගේ භාර්යාව දූෂණය කරන්නේ ය. </span></span><span class="verse v12" data-usfm="EZK.18.12"><span class="label">12</span><span class="content">අසරණයාට ද දිළින්දාට ද පීඩා කොට කොල්ලකන්නේ ය; ණයට ගත් තැනැත්තාගේ උකස ආපසු නොදෙන්නේ ය; දේව රූප දෙසට නෙත් යොමා, </span></span><span class="verse v13" data-usfm="EZK.18.13"><span class="label">13</span><span class="content">පිළිකුල් ක්‍රියා කරන්නේ ය; පොලියට දී අයුතු ලාභ ද ගන්නේ ය. ඒ පුත්‍රයා ජීවත් වන්නේ ද? නැත. ඔහු ජීවත් වන්නේ නැත. ඔහු මේ සියලු පිළිකුල් ක්‍රියා කළ බැවින් ඔහු සැබැවින් ම නසින්නේ ය. ඔහුගේ විනාශයට ඔහු ම වගකිව යුතු වේ.</span></span> 
     </div> 
     <div class="p"> <span class="verse v13" data-usfm="EZK.18.13"><span class="content"> </span></span><span class="verse v14" data-usfm="EZK.18.14"><span class="label">14</span><span class="content">“එහෙත්, ඒ මිනිසාගේ මේ පුත්‍රයාට, තමාගේ පියා කළ සියලු පාප දැක, බිය වී, එලෙස නොකරන පුතෙකු සිටින්නට පුළුවන. </span></span><span class="verse v15" data-usfm="EZK.18.15"><span class="label">15</span><span class="content">ඔහු කිසි කලක කඳු මත පූජාස්ථානවල කෑම කන්නේ නැත; ඉශ්රායෙල්හි දේව රූප දෙසට නෙත් යොමු කරන්නේ නැත. අන් කෙනෙකුගේ භාර්යාව දූෂණය කරන්නේ නැත. </span></span><span class="verse v16" data-usfm="EZK.18.16"><span class="label">16</span><span class="content">කිසිවෙකුට පීඩා කරන්නේ නැත; ඔහු ණයට ගත් තැනැත්තාගේ උකස ආපසු දෙන්නේ ය; සොරකම් කරන්නේ නැත; සාගින්නෙන් පෙළෙන්නාට තමාගේ කෑම දෙන්නේ ය; වස්ත්‍ර නැති අයට වස්ත්‍ර දෙන්නේ ය; </span></span><span class="verse v17" data-usfm="EZK.18.17"><span class="label">17</span><span class="content">ඔහු නපුරෙන් වැළකී සිටියි. පොලියට මුදල් නොදෙයි. අයුතු ලාභ නොගනියි. මාගේ නියෝග පිළිපැද මාගේ පණත් අනුව හැසිරෙන්නේ ය. මේ මිනිසා තමාගේ පියාගේ අයුතුකම නිසා නොනැසී සැබැවින් ම ජීවත් වන්නේ ය.</span></span> 
     </div> 
     <div class="p"> <span class="verse v17" data-usfm="EZK.18.17"><span class="content"> </span></span><span class="verse v18" data-usfm="EZK.18.18"><span class="label">18</span><span class="content">“අනිත් අතට ඔහුගේ පියා කෲර ලෙස පීඩා කොට, තමාගේ සහෝදරයාගෙන් කොල්ලකා, තමාගේ සෙනඟ අතරේ නපුරු දේ කළ හෙයින් තමාගේ ම අපරාධ නිසා නැසුණේ ය.</span></span> 
     </div> 
     <div class="p"> <span class="verse v18" data-usfm="EZK.18.18"><span class="content"> </span></span><span class="verse v19" data-usfm="EZK.18.19"><span class="label">19</span><span class="content">“එහෙත්, පියාගේ අපරාධ නිසා පුත්‍රයා දඬුවම් නොලබන්නේ මන්දැ යි නුඹලා අසනු ඇත. පුත්‍රයා නීති ගරුක ව අවංක ව සිට මාගේ සියලු පණත් පිළිපැද, ඒවා ඉටු කර තිබේ නම්, ඔහු සැබැවින් ම ජීවත් වන්නේ ය. </span></span><span class="verse v20" data-usfm="EZK.18.20"><span class="label">20</span><span class="content">පව් කරන පුද්ගලයා ම නසිනු ඇත. පුත්‍රයා පියාගේ අදමිටුකමට වගකිවයුත්තෙක් නොවේ; පියා ද පුත්‍රයාගේ අයුතුකමට වගකිවයුත්තෙක් නොවේ. ධර්මිෂ්ඨයා සිය ධර්මිෂ්ඨකමේ පල විපාකත්, දුෂ්ටයා සිය දුෂ්ටකමේ ප්‍රතිවිපාකත් විඳින්නේ ය.</span></span> 
     </div> 
     <div class="p"> <span class="verse v20" data-usfm="EZK.18.20"><span class="content"> </span></span><span class="verse v21" data-usfm="EZK.18.21"><span class="label">21</span><span class="content">“එහෙත් දුෂ්ටයා තමා කළ සියලු පාපවලින් හැරී, මාගේ සියලු පණත් පවත්වමින් නීති ගරුක ව ද අවංක ව ද සිටියොත්, ඔහු සැබැවින් ම නොනැසී ජීවත් වන්නේ ය. </span></span><span class="verse v22" data-usfm="EZK.18.22"><span class="label">22</span><span class="content">ඔහු කළ ඔහුගේ සියලු වරද ඔහුට විරුද්ධ ව සිහි නොකරනු ලැබේ. ඔහු කළ ඔහුගේ ධර්මිෂ්ඨකම නිසා ඔහු ජීවත්වන්නේ ය. </span></span><span class="verse v23" data-usfm="EZK.18.23"><span class="label">23</span><span class="content">දුෂ්ටයා තමාගේ මාර්ගයෙන් හැරී ජීවත් වීම මිස ඔහු නැසී යාම කිසි ලෙසකින් වත් මට සතුටක් වනු ඇද්දැ යි මහෝත්තම දෙවි ස්වාමීන් වහන්සේ අසන සේක.</span></span> 
     </div> 
     <div class="p"> <span class="verse v23" data-usfm="EZK.18.23"><span class="content"> </span></span><span class="verse v24" data-usfm="EZK.18.24"><span class="label">24</span><span class="content">“එහෙත්, ධර්මිෂ්ඨයෙක් තමාගේ ධර්මිෂ්ඨකමෙන් හැරී, අධර්මිෂ්ඨකම් කොට, දුෂ්ටයා කරන සියලු ම පිළිකුල් ක්‍රියා කළොත්, ඔහු ජීවත් වේ ද? ඔහු කළ ඔහුගේ ධර්මිෂ්ඨ ක්‍රියාවලින් කිසිවක් සිහි කරනු නොලැබේ. ඔහු කළ ඔහුගේ ද්‍රෝහිකම් නිසාත්, ඔහු කළ ඔහුගේ පාප නිසාත් ඔහු නසින්නේ ය.</span></span> 
     </div> 
     <div class="p"> <span class="verse v24" data-usfm="EZK.18.24"><span class="content"> </span></span><span class="verse v25" data-usfm="EZK.18.25"><span class="label">25</span><span class="content">“එහෙත්, සමිඳාණන් වහන්සේගේ ක්‍රියා අසාධාරණ ය”යි නුඹලා කියන්නහු ය. අහෝ ඉශ්රායෙල්වරුනි! අසන්න. මාගේ ක්‍රියා සාධාරණ නොවේ ද? සාධාරණ නැත්තේ නුඹලාගේ ක්‍රියා නොවේ ද? </span></span><span class="verse v26" data-usfm="EZK.18.26"><span class="label">26</span><span class="content">ධර්මිෂ්ඨයෙකු තමාගේ ධර්මිෂ්ඨකමෙන් හැරී, අධර්මිෂ්ඨකම් කරමින් සිට නසින කල ඔහු නසින්නේ, තමා කළ තමාගේ අධර්මිෂ්ඨකම් නිසා ය. </span></span><span class="verse v27" data-usfm="EZK.18.27"><span class="label">27</span><span class="content">යළිත්, දුෂ්ටයා තමා කළ දුෂ්ටකමෙන් හැරී, නීති ගරුක ව ද අවංක ව ද සිටින කල ඔහු තමාගේ ජීවිතය රැකගන්නේ ය. </span></span><span class="verse v28" data-usfm="EZK.18.28"><span class="label">28</span><span class="content">ඔහු වරද තේරුම්ගෙන තමාගේ සියලු ම වැරදිවලින් හැරෙන නිසා, ඔහු නොනැසී ජීවත් වන්නේ ම ය. </span></span><span class="verse v29" data-usfm="EZK.18.29"><span class="label">29</span><span class="content">එහෙත්, සමිඳාණන් වහන්සේගේ ක්‍රියා සාධාරණ නැතැ යි ඉශ්රායෙල් වංශය කියති. අහෝ ඉශ්රායෙල් වංශය! මාගේ ක්‍රියා සාධාරණ නොවේ ද? සාධාරණ නැත්තේ නුඹලාගේ ක්‍රියා නොවේ ද?</span></span> 
     </div> 
     <div class="p"> <span class="verse v29" data-usfm="EZK.18.29"><span class="content"> </span></span><span class="verse v30" data-usfm="EZK.18.30"><span class="label">30</span><span class="content">“එබැවින්, අහෝ ඉශ්රායෙල්වරුනි, මම නුඹලා එකින් එකා පෞද්ගලික වශයෙන් තම තමාගේ ක්‍රියා අනුව විනිශ්චය කරන්නෙමි යි මහෝත්තම දෙවි ස්වාමීන් වහන්සේ වදාරන සේක. පසුතැවී සිත් හරවා ගෙන නුඹලා කළ සියලු වරද හැර දමන්න; එවිට අයුතුකම නුඹලාගේ විනාශයට කාරණයක් නොවන්නේ ය. </span></span><span class="verse v31" data-usfm="EZK.18.31"><span class="label">31</span><span class="content">නුඹලා කළ නුඹලාගේ සියලු වරද නුඹලා වෙතින් ඉවතදමා අලුත් සිතක් ද අලුත් මනසක් ද නුඹලාට ම සලසාගන්න. ඉශ්රායෙල්වරුනි, නුඹලා නසින්නේ කුමට ද? </span></span><span class="verse v32" data-usfm="EZK.18.32"><span class="label">32</span><span class="content">කිසිවෙකු මැරෙනවාට මාගේ කැමැත්තක් නැත. එබැවින්, පාපයෙන් හැරී ජීවත් වන්න. මහෝත්තම දෙවි ස්වාමීන් වහන්සේ මෙසේ වදාරන සේක.”</span></span> 
     </div> 
    </div> 
   </div> 
  </div>
 </body>
</html>