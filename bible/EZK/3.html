<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch3" data-usfm="EZK.3">  
     <div class="p"> <span class="content"> </span><span class="verse v1" data-usfm="EZK.3.1"><span class="label">1</span><span class="content"> </span><span class="content">උන් වහන්සේ කතා කරමින්, “මනුෂ්‍ය පුත්‍රය, නුඹට දෙන ලද දේ අනුභව කරන්න. මේ පොත අනුභව කර ගොස් ඉශ්රායෙල් වංශයට කතා කරන්නැ”යි වදාළ සේක.</span></span> 
     </div> 
     <div class="p"> <span class="verse v1" data-usfm="EZK.3.1"><span class="content"> </span></span><span class="verse v2" data-usfm="EZK.3.2"><span class="label">2</span><span class="content">එවිට මම මාගේ කට ඇරියෙමි; උන් වහන්සේ ද ඒ පොත අනුභව කරන්න මට දුන් සේක. </span></span><span class="verse v3" data-usfm="EZK.3.3"><span class="label">3</span><span class="content">තවද, උන් වහන්සේ කතා කරමින්, “මනුෂ්‍ය පුත්‍රය, මා නුඹට දෙන මේ පොත අනුභව කර නුඹේ කුස පුරවා ගන්නැ”යි මට වදාළ සේක. මම එය අනුභව කෙළෙමි; එය මාගේ කටට මී පැණි මෙන් මිහිරි ව තිබිණි.</span></span> 
     </div> 
     <div class="p"> <span class="verse v3" data-usfm="EZK.3.3"><span class="content"> </span></span><span class="verse v4" data-usfm="EZK.3.4"><span class="label">4</span><span class="content">උන් වහන්සේ කතා කොට මෙසේ වදාළ සේක: “මනුෂ්‍ය පුත්‍රය, නුඹ ඉශ්රායෙල් සෙනඟ වෙත ගොස් මා කියන දේ ඔවුන්ට කියන්න. </span></span><span class="verse v5" data-usfm="EZK.3.5"><span class="label">5</span><span class="content">නුඹ යවනු ලබන්නේ දුෂ්කර, අන් භාෂාවක් කතා කරන සෙනඟක් වෙත නොව, ඉශ්රායෙල් සෙනඟ වෙත ය. </span></span><span class="verse v6" data-usfm="EZK.3.6"><span class="label">6</span><span class="content">නුඹ යවනු ලබන්නේ නුඹට තේරුම්ගත නොහැකි, දුෂ්කර අන් භාෂාවක් කතා කරන උසස් ජාතීන් වෙත නොවේ. සැබැවින් ම ඔවුන් වෙත මම නුඹ යැවීම් නම්, ඔවුන් නුඹට සවන් දෙනු ඇත. </span></span><span class="verse v7" data-usfm="EZK.3.7"><span class="label">7</span><span class="content">එහෙත්, ඉශ්රායෙල් සෙනඟ මට සවන් දෙන්නට අකමැති බැවින් ඔව්හු නුඹට සවන් දෙන්නට කැමැති නොවෙති. මන්ද, මුළු ඉශ්රායෙල් සෙනඟ මුරණ්ඩු ය. දැඩි සිත් ද ඇත්තෝ ය. </span></span><span class="verse v8" data-usfm="EZK.3.8"><span class="label">8</span><span class="content">බලන්න, මම ඔවුන් මෙන් නුඹ ද මුරණ්ඩු කර, දැඩි සිත් ඇත්තෙකු කරන්නෙමි. </span></span><span class="verse v9" data-usfm="EZK.3.9"><span class="label">9</span><span class="content">මම නුඹේ අධිෂ්ඨානය ගිනිගලට වඩා තද වූ වෛදූර්ය මෙන් ශක්තිමත් කරන්නෙමි. ඔවුන් කැරලිකාර සෙනඟක් වන නමුත් ඔවුන්ට බිය නොවන්න. ඔවුන්ගේ රවා බැලීමට නොකැළඹෙන්න.”</span></span> 
     </div> 
     <div class="p"> <span class="verse v9" data-usfm="EZK.3.9"><span class="content"> </span></span><span class="verse v10" data-usfm="EZK.3.10"><span class="label">10</span><span class="content">තවද, උන් වහන්සේ මට කතා කොට, “මනුෂ්‍ය පුත්‍රය, නුඹට කියන මාගේ සියලු ම වචනවලට හොඳින් සවන් දී, නුඹේ සිතේ ඒවා නිදන් කරගන්න. </span></span><span class="verse v11" data-usfm="EZK.3.11"><span class="label">11</span><span class="content">විප්‍රවාසගත ව සිටින නුඹේ සෙනඟ වෙත ගොස්, ඔවුන් සවන් දුන්නත් නුදුන්නත් ඔවුන්ට කතා කොට, ‘මහෝත්තම දෙවි ස්වාමීන් වහන්සේ මෙසේ වදාරන සේකැ’යි ඔවුන්ට කියන්නැ”යි වදාළ සේක.</span></span> 
     </div> 
     <div class="p"> <span class="verse v11" data-usfm="EZK.3.11"><span class="content"> </span></span><span class="verse v12" data-usfm="EZK.3.12"><span class="label">12</span><span class="content">එවිට ආත්මයාණෝ මා ඔසවාගත්හ. “ස්වකීය වාසස්ථානයේ සිටින සමිඳාණන් වහන්සේගේ මහිමයට ප්‍රශංසා වේ වා!”යි කියන භූමි කම්පාවක් වැනි ඝෝෂාවක් මා පිටුපසින් මට ඇසුණේ ය. </span></span><span class="verse v13" data-usfm="EZK.3.13"><span class="label">13</span><span class="content">මේ වනාහි එකිනෙකට වැදුණු සත්ත්වයන්ගේ පියාපත්වල ශබ්දය ද ඒ ළඟ තිබූ රෝදවල භූමි කම්පාවක ශබ්දය වැනි ශබ්දය ද විය. </span></span><span class="verse v14" data-usfm="EZK.3.14"><span class="label">14</span><span class="content">මෙලෙස ආත්මානුභාවයාණෝ මා ඔසවාගෙන ගියහ. දුකින් හා උදහසින් පිරුණු සිතකින් මම පිටත් ව ගියෙමි. සමිඳාණන් වහන්සේගේ බලය මා කෙරෙහි බලවත් ලෙස පැමිණියේ ය. </span></span><span class="verse v15" data-usfm="EZK.3.15"><span class="label">15</span><span class="content">එවිට මම කෙබාර් ගංගාව ළඟ තේල්-ආබිබ් යන ස්ථානයෙහි විසූ විප්‍රවාසගතවූවන් ළඟට පැමිණ, එහි සත් දවසක් ඔවුන් සමඟ බිරාන්ත ව නැවතී සිටියෙමි.</span></span> 
     </div> 
     <div class="s1"> <span class="heading"><b>එසකියෙල් මුරකාරයෙකු වශයෙන් පත් කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>එසකි 33:1-9</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="EZK.3.15"><span class="content"> </span></span><span class="verse v16" data-usfm="EZK.3.16"><span class="label">16</span><span class="content">තවද, සත් දවසකට පසු සමිඳාණන් වහන්සේ මට කතා කරමින් මෙසේ වදාළ සේක: </span></span><span class="verse v17" data-usfm="EZK.3.17"><span class="label">17</span><span class="content">“මනුෂ්‍ය පුත්‍රය, ඉශ්රායෙල් වංශය කෙරෙහි මම නුඹ මුරකාරයෙකු වශයෙන් පත් කෙළෙමි. මාගෙන් යම් වචනයක් ඇසෙන සෑම විට ම ඔවුන්ට අවවාද කරන්න. </span></span><span class="verse v18" data-usfm="EZK.3.18"><span class="label">18</span><span class="content">‘නුඹ සැබැවින් ම නසින්නෙහි ය’යි මා දුෂ්ටයාට කියන කල, නුඹ ඔහුට අවවාද නොකරන්නෙහි නම්, දුෂ්ටයා ජීවත් වන පිණිස තමාගේ දුෂ්ට මාර්ගයෙන් හැරෙන ලෙස ඔහුට අවවාද කරන පිණිස ඔහුට කතා නොකරන්නෙහි නම්, ඒ දුෂ්ටයා සිය පාපය නිසා මැරෙනු ඇත. එවිට ඔහුගේ මරණය ගැන නුඹ වගකිවයුත්තා වශයෙන් මම සලකමි. </span></span><span class="verse v19" data-usfm="EZK.3.19"><span class="label">19</span><span class="content">එහෙත්, නුඹ දුෂ්ටයාට අවවාද කළ විට, ඔහු සිය පාපය හා දුෂ්ට මාර්ගය අත් නොහරින්නේ නම්, ඔහු සිය පාපය නිසා නසිනු ඇත. එහෙත්, නුඹ නුඹේ ජීවය රැකගනු ඇත.</span></span> 
     </div> 
     <div class="p"> <span class="verse v19" data-usfm="EZK.3.19"><span class="content"> </span></span><span class="verse v20" data-usfm="EZK.3.20"><span class="label">20</span><span class="content">“තවද, ධර්මිෂ්ඨ මිනිසෙකු තමාගේ ධර්මිෂ්ඨකම අත්හැර පාපය කළ විට, එය ඔහුගේ වැටීමට හේතුවක් වන්නට මා ඉඩ හැරියොත්, නුඹ ඔහුට අවවාද නොකළ නිසා ඔහු සිය පාපයෙහි නසිනු ඇත. ඔහු කළ ඔහුගේ දැහැමි ක්‍රියා සිහිකරනු නොලබන්නේ ය. ඔහුගේ මරණය ගැන නුඹ වගකිවයුත්තා වශයෙන් මම සලකමි. </span></span><span class="verse v21" data-usfm="EZK.3.21"><span class="label">21</span><span class="content">එහෙත්, ධර්මිෂ්ඨයා පව් නොකරන ලෙස නුඹ ඔහුට අවවාද කළ විට, ඔහු පව් නොකර සිටියොත්, අවවාද පිළිගත් බැවින් ඔහු සැබැවින් ම ජීවත් වන්නේ ය. නුඹ ද නුඹේ පණ ගළවා ගන්නෙහි ය.”</span></span> 
     </div> 
     <div class="s1"> <span class="heading"><b>එසකියෙල් ගොළු වීම</b></span> 
     </div> 
     <div class="p"> <span class="verse v21" data-usfm="EZK.3.21"><span class="content"> </span></span><span class="verse v22" data-usfm="EZK.3.22"><span class="label">22</span><span class="content">එවිට, සමිඳාණන් වහන්සේගේ බලය එහි දී මා පිට පැමිණියේ ය. උන් වහන්සේ කතා කොට, “නැඟිට මිටියාවතට යන්න. එහි දී නුඹ සමඟ කතා කරන්නෙමි”යි මට වදාළ සේක.</span></span> 
     </div> 
     <div class="p"> <span class="verse v22" data-usfm="EZK.3.22"><span class="content"> </span></span><span class="verse v23" data-usfm="EZK.3.23"><span class="label">23</span><span class="content">මම ද නැඟිට සමභූමියට ගියෙමි. එවිට, කෙබාර් ගඟ ළඟ දී මා දුටු තේජස මෙන් සමිඳාණන් වහන්සේගේ තේජාලංකාරය එහි තිබෙනු දිටිමි. මම මුණින්තළා වී වැටුණෙමි. </span></span><span class="verse v24" data-usfm="EZK.3.24"><span class="label">24</span><span class="content">එහෙත්, දේවාත්මයාණෝ මට ඇතුළු වී, මා නැඟිට සිටුවා, මා සමඟ කතා කොට මෙසේ වදාළ සේක: “නුඹේ ගෙට වැද දොර වසාගෙන සිටින්න. </span></span><span class="verse v25" data-usfm="EZK.3.25"><span class="label">25</span><span class="content">මනුෂ්‍ය පුත්‍රය, නුඹ කඹවලින් වෙළා බඳිනු ලැබේ. සෙනඟ අතරට නුඹට යන්නට නොහැකිවනු ඇත. </span></span><span class="verse v26" data-usfm="EZK.3.26"><span class="label">26</span><span class="content">මම නුඹේ දිව නුඹේ උඩුතල්ලේ ඇලෙන්න සලස්වන්නෙමි. එවිට නුඹ ගොළු වී, ඔවුන් කැරලිකාර සෙනඟක් වන බැවින් ඔවුන්ට තරවටු කරන්න නුඹට නොහැකි වන්නේ ය. </span></span><span class="verse v27" data-usfm="EZK.3.27"><span class="label">27</span><span class="content">එහෙත්, මා නුඹ සමඟ කතා කරන කල නුඹට කතා ශක්තිය දෙන්නෙමි. නුඹ ද කතා කරමින්, ‘මහෝත්තම දෙවි ස්වාමීන් වහන්සේ මෙසේ වදාරන සේකැ’යි ඔවුන්ට කියන්නෙහි ය, සවන් දෙන්නෝ සවන් දෙත්වා; සවන් නොදෙන්නෝ සවන් නොදෙත්වා. මන්ද, ඔව්හු කැරලිකාර සෙනඟකි.”</span></span> 
     </div> 
    </div> 
   </div> 
  </div>
 </body>
</html>