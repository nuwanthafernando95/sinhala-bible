<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch34" data-usfm="EZK.34">  
     <div class="s1"> <span class="heading"><b>ඉශ්රායෙල්වරුන්ගේ එඬේරු</b></span> 
     </div> 
     <div class="p"> <span class="content"> </span><span class="verse v1" data-usfm="EZK.34.1"><span class="label">1</span><span class="content">තවද, සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v2" data-usfm="EZK.34.2"><span class="label">2</span><span class="content">“මනුෂ්‍ය පුත්‍රය, ඉශ්රායෙල්වරුන්ගේ එඬේරුන්ට විරුද්ධ ව දිවැස් වැකි කියන්න. දිවැස් වැකි කියමින්, මහෝත්තම දෙවි ස්වාමීන් වහන්සේ මෙසේ වදාරන සේකැ යි ඔවුන්ට එනම්, එඬේරුන්ට කියන්න. තමන් ම පෝෂණය කරගන්න ඉශ්රායෙල් එඬේරුනි, නුඹලාට වන විපතක මහත! නුඹලා බැටළුවන් පෝෂණය කළ යුතු නොවන්නහු ද? </span></span><span class="verse v3" data-usfm="EZK.34.3"><span class="label">3</span><span class="content">නුඹලා කිරි බොන්නහු ය; ලෝම ඇඳුම් ඇඳගන්නහු ය; තර සතුන් මරා කන්නහු ය. එහෙත්, නුඹලා බැටළුවන් පෝෂණය නොකරන්නහු ය; </span></span><span class="verse v4" data-usfm="EZK.34.4"><span class="label">4</span><span class="content">දුර්වල බැටළුවන් නුඹලා ශක්තිමත් කෙළේ වත්, ලෙඩ වූ බැටළුවන් සුව කෙළේ වත්, තුවාළ වූ බැටළුවන්ගේ තුවාළ බැන්දේ වත් නැත; මුළා ව ගිය බැටළුවන් නැවත ගෙනාවේ වත්, නැති වූ බැටළුවන් සෙව්වේ වත් නැත. බලයෙන් ද කුරිරු ලෙස ද නුඹලා උන් පාලනය කළහු ය. </span></span><span class="verse v5" data-usfm="EZK.34.5"><span class="label">5</span><span class="content">එඬේරෙකු නැති ව බැටළුවෝ විසිරී ගොස් සියලු වන මෘගයන්ට ගොදුරු වූ හ. </span></span><span class="verse v6" data-usfm="EZK.34.6"><span class="label">6</span><span class="content">මාගේ බැටළුවෝ සියලු කඳුවල ද උස් වූ සියලු හෙල් පිට ද මුළා ව ගියහ. එසේ ය, මුළු පොළෝ තලයෙහි මාගේ බැටළුවෝ විසිරී ගියහ. උන් සොයන්න හෝ බලන්න හෝ කිසිවෙක් නොවූ හ.</span></span> 
     </div> 
     <div class="p"> <span class="verse v6" data-usfm="EZK.34.6"><span class="content"> </span></span><span class="verse v7" data-usfm="EZK.34.7"><span class="label">7</span><span class="content">“එබැවින් එඬේරුනි, සමිඳාණන් වහන්සේගේ වචනය අසන්න. </span></span><span class="verse v8" data-usfm="EZK.34.8"><span class="label">8</span><span class="content">දෙවි ස්වාමීන් වහන්සේ මෙසේ වදාරන සේක. මාගේ ජීවමාන නාමයෙන් මෙසේ දිවුරා කියමි: එඬේරෙකු නැති බැවින් මාගේ බැටළුවන් වන මෘගයන් විසින් ඩැහැගෙන යනු ලැබ උන්ට ගොදුරු වී ඇත; මාගේ එඬේරු මාගේ බැටළුවන් සොයන්න උත්සාහ නොකර, මාගේ බැටළුවන් පෝෂණය නොකර, තමන් ම පෝෂණය කරගත්හ. </span></span><span class="verse v9" data-usfm="EZK.34.9"><span class="label">9</span><span class="content">එබැවින්, එඬේරුනි, සමිඳාණන් වහන්සේගේ වචනය අසන්න. </span></span><span class="verse v10" data-usfm="EZK.34.10"><span class="label">10</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක. බලන්න, මම එඬේරුන්ට විරුද්ධ ව සිට මාගේ බැටළුවන් ඔවුන් අතින් ආපසු ගන්නෙමි. ඒ එඬේරුන් බැටළුවන් රැකබලාගැනීමෙන් මම අස් කරන්නෙමි. තවත් තමන් ම පෝෂණය කරගන්න එඬේරුන්ට ඉඩ නොදෙමි. මාගේ බැටළුවන් ඔවුන්ට ගොදුරු නොවන ලෙස මම ඔවුන්ගේ කටින් උන් ගළවා ගන්නෙමි.”</span></span> 
     </div> 
     <div class="s1"> <span class="heading"><b>යහපත් බැටළු එඬේරා</b></span> 
     </div> 
     <div class="p"> <span class="verse v10" data-usfm="EZK.34.10"><span class="content"> </span></span><span class="verse v11" data-usfm="EZK.34.11"><span class="label">11</span><span class="content">“මහෝත්තම දෙවි ස්වාමීන් වහන්සේ මෙසේ වදාරන සේක: බලන්න, මම ම මාගේ බැටළුවන් ගැන සොයා බලා, උන් රැකබලාගන්නෙමි. </span></span><span class="verse v12" data-usfm="EZK.34.12"><span class="label">12</span><span class="content">එඬේරෙකු තමාගේ බැටළු රැළෙන් විසිර ගිය සමහරෙකු සොයා යන්නාක් මෙන් මමත් මාගේ බැටළුවන් සොයා ගොස්, මීදුම සහ අන්ධකාරය ඇති දවසේ දී උන් විසිරී ගිය සෑම තැන්වලින් උන් ගළවාගන්නෙමි. </span></span><span class="verse v13" data-usfm="EZK.34.13"><span class="label">13</span><span class="content">මම ජාතීන් අතරෙන් උන් පිටතට පමුණුවා, ඒ විදේශවලින් උන් රැස් කර, උන්ගේ ම රටට උන් ගෙනවුත්, ඉශ්රායෙල් කඳුවල ද දෙණිවල ද දේශයේ සියලු වාසස්ථානවල ද උන් පෝෂණය කරන්නෙමි. </span></span><span class="verse v14" data-usfm="EZK.34.14"><span class="label">14</span><span class="content">හොඳ තෘණවලින් උන් පෝෂණය කරන්නෙමි. ඉශ්රායෙල් කඳුවල උස් තැන්හි උන්ගේ තණ බිම් වන්නේ ය. එහි හොඳ තණ බිම්වල උන් ලගිනු ඇත. ඉශ්රායෙල් කඳුවල උන් සාරවත් තණ කනු ඇත. </span></span><span class="verse v15" data-usfm="EZK.34.15"><span class="label">15</span><span class="content">මම ම මාගේ බැටළුවන්ට එඬේරා වන්නෙමි; මම ම උන්ට ලගින්න තැනක් සොයා දෙන්නෙමි. මෙසේ වදාරන්නේ දෙවි ස්වාමීන් වහන්සේ ය.</span></span> 
     </div> 
     <div class="p"> <span class="verse v15" data-usfm="EZK.34.15"><span class="content"> </span></span><span class="verse v16" data-usfm="EZK.34.16"><span class="label">16</span><span class="content">“මම නැති වූ බැටළුවා සොයන්නෙමි; මුළා ව ගිය බැටළුවා ආපසු ගෙනෙන්නෙමි; තුවාළ වූ බැටළුවාගේ තුවාළ බඳින්නෙමි; ලෙඩ වූ බැටළුවා ශක්තිමත් කරන්නෙමි; ශක්තිමත් වූ බැටළුවන් රැකබලාගන්නෙමි. මම උන්ට සැබෑ එඬේරෙක් වන්නෙමි.</span></span> 
     </div> 
     <div class="p"> <span class="verse v16" data-usfm="EZK.34.16"><span class="content"> </span></span><span class="verse v17" data-usfm="EZK.34.17"><span class="label">17</span><span class="content">“මාගේ බැටළුවෙනි, නුඹලාට දෙවි ස්වාමීන් වහන්සේ මෙසේ වදාරන සේක. හොඳ බැටළුවන්ගෙන් නරක බැටළුවන් මම වෙන්කරන්නෙමි. </span></span><span class="verse v18" data-usfm="EZK.34.18"><span class="label">18</span><span class="content">නුඹලාගෙන් සමහරු හොඳ තණ කෑමෙන් සෑහීමට පත් නොවනු පමණක් නොව, ඉතිරි හොඳ තණ පවා පාගාදමන්නෝ ය; නුඹලා පිරිසිදු වතුර බොනවා පමණක් නොව හොඳ වතුර පාගා මඩ කරන්නහු ය. </span></span><span class="verse v19" data-usfm="EZK.34.19"><span class="label">19</span><span class="content">මාගේ සෙසු බැටළුවන්ට නුඹලා පාගාදැමූ තණ කන්නට ද නුඹලා මඩ කළ වතුර බොන්නට ද සිදු වී ඇත.”</span></span> 
     </div> 
     <div class="s1"> <span class="heading"><b>අලුත් එඬේරා සහ අලුත් ගිවිසුම</b></span> 
     </div> 
     <div class="p"> <span class="verse v19" data-usfm="EZK.34.19"><span class="content"> </span></span><span class="verse v20" data-usfm="EZK.34.20"><span class="label">20</span><span class="content">“මහෝත්තම දෙවි ස්වාමීන් වහන්සේ එඬේරුන්ට මෙසේ වදාරන සේක: බලන්න, මම ම තර බැටළුවන් කෙට්ටු බැටළුවන්ගෙන් වෙන්කරන්නෙමි. </span></span><span class="verse v21" data-usfm="EZK.34.21"><span class="label">21</span><span class="content">දුර්වල වූ සියල්ලන් විසුරුවාදමන තුරු නුඹලා ඇලපෙතන් ද උරහිසෙන් ද තල්ලු කර, නුඹලාගේ අංවලින් උන්ට අනින බැවින්, </span></span><span class="verse v22" data-usfm="EZK.34.22"><span class="label">22</span><span class="content">මාගේ බැටළුවන් තවත් ගොදුරු නොවන ලෙස මම උන් ගළවා, බැටළුවන් විනිශ්චය කර හොඳ උන් නරක උන්ගෙන් වෙන්කරන්නෙමි. </span></span><span class="verse v23" data-usfm="EZK.34.23"><span class="label">23</span><span class="content">ඔවුන් පෝෂණය කිරීමට එක ම එඬේරෙකු වන මාගේ සේවක දාවිත් වැනි රජ කෙනෙකු ඔවුන් කෙරෙහි පත් කරන්නෙමි. හෙතෙම ඔවුන් පෝෂණය කොට ඔවුන්ගේ එඬේරා වන්නේ ය. </span></span><span class="verse v24" data-usfm="EZK.34.24"><span class="label">24</span><span class="content">සමිඳාණන් වහන්සේ වන මම ඔවුන්ගේ දෙවියන් වහන්සේ වන්නෙමි. මාගේ සේවක දාවිත් ඔවුන් අතරේ අධිපතියා වන්නේ ය; සමිඳාණන් වහන්සේ වන මම එසේ කීමි.</span></span> 
     </div> 
     <div class="p"> <span class="verse v24" data-usfm="EZK.34.24"><span class="content"> </span></span><span class="verse v25" data-usfm="EZK.34.25"><span class="label">25</span><span class="content">“මම ඔවුන් සමඟ සාමදාන ගිවිසුමක් කරන්නෙමි, ඔවුන්ට සුව සේ පාළුකරයේ වසන්නටත්, කැලෑවල නිදා ගන්නටත් පුළුවන් වන ලෙස මම චණ්ඩ මෘගයන් දේශයෙන් පහකරන්නෙමි.</span></span> 
     </div> 
     <div class="p"> <span class="verse v25" data-usfm="EZK.34.25"><span class="content"> </span></span><span class="verse v26" data-usfm="EZK.34.26"><span class="label">26</span><span class="content">“මම ඔවුන්ට ආශීර්වාද කර, මාගේ ශුද්ධ කන්ද අවට විසීමට සලසාදෙන්නෙමි. වැස්ස නියම කාලයට වස්වන්නෙමි. ඒවා ආසිරි වැසි වන්නේ ය. </span></span><span class="verse v27" data-usfm="EZK.34.27"><span class="label">27</span><span class="content">කෙතේ ගස්වල පල හටගන්නේ ය. දේශයෙන් අස්වැන්න උපදින්නේ ය. සියලු දෙන සිය දේශයෙහි නිරුපද්‍ර ව වසන්නෝ ය. මා ඔවුන්ගේ වියගස් කඩා, ඔවුන් වහල්කරගත් අයගේ අත්වලින් ඔවුන් මුදාගත් විට මා සමිඳාණන් වහන්සේ බව ඔවුන් දැනගනු ඇත. </span></span><span class="verse v28" data-usfm="EZK.34.28"><span class="label">28</span><span class="content">විජාතීන්ට තවත් ඔව්හු කොල්ලයක් නොවන්නෝ ය. මේ රටේ වන මෘගයන් උන් කන්නේ නැත; කිසිවෙකු ඔවුන් බිය ගන්වන්නේ නැත; ඔවුන් සුව සේ වාසය කරනු ඇත. </span></span><span class="verse v29" data-usfm="EZK.34.29"><span class="label">29</span><span class="content">මම ඔවුන්ට සශ්‍රීක වතු පිටි උපදවන්නෙමි. ඔව්හු තවත් දේශයේ සාගතයෙන් විනාශ නොවන්නෝ ය. විජාතීන්ගේ නින්දාවට ලක් නොවන්නෝ ය. </span></span><span class="verse v30" data-usfm="EZK.34.30"><span class="label">30</span><span class="content">මෙසේ ඔවුන්ගේ මහෝත්තම දෙවි ස්වාමීන් වහන්සේ වන මා ඔවුන් සමඟ වැඩසිටින බව ද ඉශ්රායෙල් ජාතිය වන ඔවුන් මාගේ සෙනඟ බව ද ඔව්හු දැනගන්නෝ ය. මෙසේ වදාරන්නේ දෙවි ස්වාමීන් වහන්සේ ය.</span></span> 
     </div> 
     <div class="p"> <span class="verse v30" data-usfm="EZK.34.30"><span class="content"> </span></span><span class="verse v31" data-usfm="EZK.34.31"><span class="label">31</span><span class="content">“ ‘මාගේ බැටළුවන් වන, මා විසින් පෝෂණය කරනු ලබන නුඹලා වනාහි මනුෂ්‍යයෝ ය; මම නුඹලාගේ දෙවියන් වහන්සේ ය’යි මහෝත්තම දෙවි ස්වාමීන් වහන්සේ වදාරන සේක.”</span></span> 
     </div> 
    </div> 
   </div> 
  </div>
 </body>
</html>