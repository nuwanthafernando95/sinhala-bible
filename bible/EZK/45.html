<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch45" data-usfm="EZK.45">  
     <div class="s1"> <span class="heading"><b>සමිඳුන්ට පුද කළ යුතු පූජක භූමි කොටස</b></span> 
     </div> 
     <div class="p"> <span class="content"> </span><span class="verse v1" data-usfm="EZK.45.1"><span class="label">1</span><span class="content">“තවද, නුඹලා දේශය උරුම කරගැනීමට පස ඇට දමන කල, දේශයෙන් ශුද්ධ කොටසක් සමිඳාණන් වහන්සේට ඔප්පු කරන්න. එහි දිග කිලෝමීටර් දොළහමාරකි. පළල කිලෝමීටර් පහකි. මේ මුළු කොටස ශුද්ධ භූමියක් විය යුතු ය. </span></span><span class="verse v2" data-usfm="EZK.45.2"><span class="label">2</span><span class="content">එක පැත්තක් මීටර් දෙසියපණහක් වන චතුරශ්‍රයක් ශුද්ධස්ථානයට වේ වා. ඊට තණ බිමක් පිණිස මීටර් විසිපහකුත් වටේට තිබේ වා. </span></span><span class="verse v3" data-usfm="EZK.45.3"><span class="label">3</span><span class="content">ඒ මිම්මෙන් කිලෝමීටර් දොළහමාරක් දිග ද කිලෝමීටර් පහක් පළල ද ඇති ඉඩමක් මනින්න. ඒක තුළ ශුද්ධස්ථානය වන අතිශුද්ධස්ථානය වන්නේ ය. </span></span><span class="verse v4" data-usfm="EZK.45.4"><span class="label">4</span><span class="content">එය දේශයෙන් ශුද්ධ කොටසක් ය. එය සමිඳාණන් වහන්සේට සේවය කරන්න පැමිණෙන ශුද්ධස්ථානයේ සේවකයන් වන පූජකයන්ට අයිති වන්නේ ය. එය ඔවුන්ගේ නිවෙස්වලට ඉඩමක් ද ශුද්ධස්ථානයට ශුද්ධ තැනක් ද වන්නේ ය. </span></span><span class="verse v5" data-usfm="EZK.45.5"><span class="label">5</span><span class="content">කිලෝමීටර් දොළහමාරක් දිග ද කිලෝමීටර් පහක් පළල ද ඇති ඉඩමක් මාලිගාවේ සේවකයන් වන ලෙවීවරුන් වාසය සඳහා පිහිටුවීමට නගර පිණිස උරුමයක් වේ වා.</span></span> 
     </div> 
     <div class="p"> <span class="verse v5" data-usfm="EZK.45.5"><span class="content"> </span></span><span class="verse v6" data-usfm="EZK.45.6"><span class="label">6</span><span class="content">“නුවර කොටස පිණිස කිලෝමීටර් දොළහමාරක් දිග ද කිලෝමීටර් දෙකහමාරක් පළල ද ඇති ඉඩමක් ශුද්ධ කොටස ළඟ නියම කරන්න. එය මුළු ඉශ්රායෙල් වංශයට අයිති වන්නේ ය.”</span></span> 
     </div> 
     <div class="s1"> <span class="heading"><b>අධිපතීන්ට අයිති කොටස</b></span> 
     </div> 
     <div class="p"> <span class="verse v6" data-usfm="EZK.45.6"><span class="content"> </span></span><span class="verse v7" data-usfm="EZK.45.7"><span class="label">7</span><span class="content">“ශුද්ධ කොටසටත්, නුවරට අයිති කොටසටත් දෙපැත්තෙහි එනම්, ශුද්ධ කොටසටත්, නුවරට අයිති කොටසටත් යාව දිගට ම බස්නාහිර පැත්තෙහි සහ නැගෙනහිර පැත්තෙහි අධිපතියාට කොටස් වේ වා. ඒවායේ දිග බස්නාහිර සීමාවේ සිට නැගෙනහිර සීමාවට ඇති ගෝත්‍රයක කොටසට සමාන විය යුතු ය. </span></span><span class="verse v8" data-usfm="EZK.45.8"><span class="label">8</span><span class="content">දේශයෙහි ඉශ්රායෙල්වරුන් අතරෙහි එය ඔහුට කොටසක් වන්නේ ය. එසේ මාගේ අධිපතීන් මාගේ සෙනඟට තවත් පීඩා නොකර ඉශ්රායෙල් වංශයට ඔවුන්ගේ ගෝත්‍ර ප්‍රකාරයට දේශය දෙනු ඇත.”</span></span> 
     </div> 
     <div class="s1"> <span class="heading"><b>අධිපතියාගේ අයුතුකම්</b></span> 
     </div> 
     <div class="p"> <span class="verse v8" data-usfm="EZK.45.8"><span class="content"> </span></span><span class="verse v9" data-usfm="EZK.45.9"><span class="label">9</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “එම්බා ඉශ්රායෙල් අධිපතිවරුනි! ඉතින් නුඹලා පව් කළ ප්‍රමාණය ඇත. බලහත්කාරය සහ කොල්ලකෑම ද පහකොට, යුක්තිය සහ ධර්මිෂ්ඨකම ද කර මාගේ සෙනඟට බලහත්කාර කිරීමෙන් වැළකෙන්නැ යි මහෝත්තම දෙවි ස්වාමීන් වහන්සේ වදාරන සේක.</span></span> 
     </div> 
     <div class="p"> <span class="verse v9" data-usfm="EZK.45.9"><span class="content"> </span></span><span class="verse v10" data-usfm="EZK.45.10"><span class="label">10</span><span class="content"> </span><span class="content"> “හරි තරාදි ද හරි කිරුම් පඩි ද හරි මිම්මක් ද නුඹලාට තිබේ වා.</span></span> 
     </div> 
     <div class="p"> <span class="verse v10" data-usfm="EZK.45.10"><span class="content"> </span></span><span class="verse v11" data-usfm="EZK.45.11"><span class="label">11</span><span class="content">“බාත් එකකට හෝමෙර් දසයෙන් කොටසක් ද ඒපාවට හෝමෙර් දසයෙන් කොටසක් ද හෝමෙර් එකක් ලීටර් එකසිය හැත්තෑපහක් ද අල්ලන පිණිස ඒපාව හා බාත් එක ප්‍රමාණය වන්නේ ය. ඒවායේ ප්‍රමාණය හෝමෙර්ට හරි ව තිබේ වා.</span></span> 
     </div> 
     <div class="p"> <span class="verse v11" data-usfm="EZK.45.11"><span class="content"> </span></span><span class="verse v12" data-usfm="EZK.45.12"><span class="label">12</span><span class="content">“ෂෙකෙලට ගේරා විස්සක් ය. ෂෙකෙලය ග්‍රෑම් එකොළහයි දශම හතරකි. නුඹලාගේ මීනා එක ෂෙකෙල් හැටක් වන්නේ ය.</span></span> 
     </div> 
     <div class="p"> <span class="verse v12" data-usfm="EZK.45.12"><span class="content"> </span></span><span class="verse v13" data-usfm="EZK.45.13"><span class="label">13</span><span class="content">“නුඹලා ඔප්පු කළ යුතු වූ එසවීමේ පූජාව නම්, තිරිඟු අස්වැන්නෙන් හැටෙන් එකකි. යව අස්වැන්නෙන් හැටෙන් එකකි. </span></span><span class="verse v14" data-usfm="EZK.45.14"><span class="label">14</span><span class="content">තෙල් සම්බන්ධ නියමය නම්, ගස්වලින් ලැබෙන තෙල් ප්‍රමාණයෙන් සියයෙන් කොටසකි. හෝමෙර් එකක් බාත් දහයකි; හෝමෙර් එක කොර් එකකි.</span></span> 
     </div> 
     <div class="p"> <span class="verse v14" data-usfm="EZK.45.14"><span class="content"> </span></span><span class="verse v15" data-usfm="EZK.45.15"><span class="label">15</span><span class="content">“ඉශ්රායෙල්වරුන් උදෙසා සමඟිකමක් කිරීමට ආහාර පූජාවටත්, දවන යාග පූජාවටත්, සහභාගිකමේ පූජාවලටත් ඉශ්රායෙල් පවුල්වලට අයිති එළු බැටළු පට්ටිවලින් දෙසියයකින් එක සතෙකු බැගින් දෙන්නට යෙදේ වා”යි මහෝත්තම දෙවි ස්වාමීන් වහන්සේ වදාරන සේක.</span></span> 
     </div> 
     <div class="p"> <span class="verse v15" data-usfm="EZK.45.15"><span class="content"> </span></span><span class="verse v16" data-usfm="EZK.45.16"><span class="label">16</span><span class="content">“ දේශයේ මුළු සෙනඟ ඒ පඬුර ඉශ්රායෙල් අධිපතියාට දිය යුතු ය. </span></span><span class="verse v17" data-usfm="EZK.45.17"><span class="label">17</span><span class="content">අධිපතියාගේ යුතුකම් නම්, ඉශ්රායෙල් වංශයේ සියලු නියම කාලවල මංගල්‍යවලදීත්, නව සඳ පෝදිනවලදීත්, සබත් දවස්වලදීත් දවන යාග පූජා ද ආහාර පූජා ද පාන පූජා ද සපයා දීම ය. ඉශ්රායෙල් වංශය උදෙසා සමඟිකමක් කරන්නට පාප පූජා ද දවන යාග පූජාව ද සහභාගිකමේ පූජාව ද ඔහු පිළියෙළ කළ යුතු ය.”</span></span> 
     </div> 
     <div class="s1"> <span class="heading"><b>මංගල්‍යයන්</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 12:4-20</b></span><span class="heading"><b>;</b></span><span class="heading"><b>ලෙවී 23:33-43</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="EZK.45.17"><span class="content"> </span></span><span class="verse v18" data-usfm="EZK.45.18"><span class="label">18</span><span class="content">“මහෝත්තම දෙවි ස්වාමීන් වහන්සේ මෙසේ වදාරන සේක: පළමු වන මාසයේ පළමු වන දා කැළලක් නැති ගොන් වස්සෙකු රැගෙන ශුද්ධස්ථානයේ දෝෂ පහකරන්න. </span></span><span class="verse v19" data-usfm="EZK.45.19"><span class="label">19</span><span class="content">පූජකයා ද පාප පූජාවේ ලේවලින් ස්වල්පයක් රැගෙන මාලිගාවේ උළුවස්සේ කණුවලත්, පූජාසනයේ අඩිතාලමේ කොන් සතරේත් ඇතුළු මළුවේ දොරටුවේ උළුවහු කණුවලත් ගාන්නේ ය. </span></span><span class="verse v20" data-usfm="EZK.45.20"><span class="label">20</span><span class="content">වැරදීමෙන් හෝ නොදැනුවත්කමෙන් හෝ යමෙකු පව් කළොත් මාසයේ සත් වන දවසේදීත් මාලිගාවේ එවැනි පූජාවක් ඔප්පු කළ යුතු ය. එලෙස කිරීමෙන් දේව මාලිගාව විශුද්ධ කරනු ඇත.</span></span> 
     </div> 
     <div class="p"> <span class="verse v20" data-usfm="EZK.45.20"><span class="content"> </span></span><span class="verse v21" data-usfm="EZK.45.21"><span class="label">21</span><span class="content"> </span><span class="content">“පළමු වන මාසයේ දහහතර වන දින පටන් පාස්කු මංගල්‍යය සත් දවසක් පවත්වමින් මුහුන් නැති රොටි කන්න. </span></span><span class="verse v22" data-usfm="EZK.45.22"><span class="label">22</span><span class="content">ඒ දවසේ දී අධිපතියා තමා උදෙසාත්, දේශයේ මුළු සෙනඟ උදෙසාත් ගොන් වස්සෙකු පාප පූජාවක් වශයෙන් පිළියෙළ කරන්නේ ය. </span></span><span class="verse v23" data-usfm="EZK.45.23"><span class="label">23</span><span class="content">ඔහු මංගල්‍යය පවත්වන දවස් සත තුළ සමිඳාණන් වහන්සේට දවන යාග පූජාවක් ලෙස එක එක දවසට කැළලක් නැති ගොන් වස්සන් සත්දෙනෙකු ද බැටළුවන් සත්දෙනෙකු ද පාප පූජාවක් ලෙස දවසට එළුවෙකු ද පිළියෙළ කරන්නේ ය. </span></span><span class="verse v24" data-usfm="EZK.45.24"><span class="label">24</span><span class="content">ඔහු ආහාර පූජාවක් ලෙස ගොනෙකුට පිටි ලීටර් දහහතහමාරක් ද බැටළුවෙකුට ධාන්‍ය ලීටර් දහහතරහමාරක් ද ධාන්‍ය ලීටරයකට තෙල් ලීටර් තුනක් ද බැගින් පිළියෙළ කරන්නේ ය.</span></span> 
     </div> 
     <div class="p"> <span class="verse v24" data-usfm="EZK.45.24"><span class="content"> </span></span><span class="verse v25" data-usfm="EZK.45.25"><span class="label">25</span><span class="content"> </span><span class="content">“සත් වන මාසයේ පහළොස් වන දා මංගල්‍යයේ දී ඔහු එසේ ම සත් දවසක් ඒ පාප පූජාව ද දවන යාග පූජාව ද ආහාර පූජාව ද තෙල් ද පූජාව සඳහා පිළියෙළ කරන්නේ ය.”</span></span> 
     </div> 
    </div> 
   </div> 
  </div>
 </body>
</html>