<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch25" data-usfm="EZK.25">  
     <div class="s1"> <span class="heading"><b>අම්මොන්ට විරුද්ධ දිවැස් වැකි</b></span> 
     </div> 
     <div class="p"> <span class="content"> </span><span class="verse v1" data-usfm="EZK.25.1"><span class="label">1</span><span class="content"> </span><span class="content">සමිඳාණන් වහන්සේ මට කතා කොට මෙසේ වදාළ සේක:</span></span> 
     </div> 
     <div class="p"> <span class="verse v1" data-usfm="EZK.25.1"><span class="content"> </span></span><span class="verse v2" data-usfm="EZK.25.2"><span class="label">2</span><span class="content">“මනුෂ්‍ය පුත්‍රය, නුඹේ මුහුණ අම්මොන්වරුන් දෙසට හරවාගෙන, ඔවුන්ට විරුද්ධ ව දිවැස් වැකි කියමින් මෙසේ කියන්න: </span></span><span class="verse v3" data-usfm="EZK.25.3"><span class="label">3</span><span class="content">‘මහෝත්තම දෙවි ස්වාමීන් වහන්සේගේ වචනය අසන්න; දෙවි ස්වාමීන් වහන්සේ මෙසේ වදාරන සේක. මාගේ ශුද්ධස්ථානය කෙලෙසනු ලැබූ විට, ඊට විරුද්ධ ව ද ඉශ්රායෙල් රට පාළු වී තිබෙන නිසා, ඊට විරුද්ධ ව ද ජුදා වංශය වහල්කමට ගිය නිසා, ඔවුන්ට විරුද්ධ ව ද නුඹ ඉතා ප්‍රීති ප්‍රමෝද වූ බැවින්, </span></span><span class="verse v4" data-usfm="EZK.25.4"><span class="label">4</span><span class="content">මම නැගෙනහිර දිශාවේ වැසියන්ට අයිති කරගන්න නුඹ පාවා දෙන්නෙමි. ඔවුන් නුඹ තුළ තමන්ගේ කඳවුරු බැඳ, තමන්ගේ වාසස්ථාන නුඹ තුළ පිහිටුවාගනු ඇත. ඔවුන් නුඹේ පලදාව කා, නුඹේ කිරි බොනු ඇත. </span></span><span class="verse v5" data-usfm="EZK.25.5"><span class="label">5</span><span class="content">රබ්බා ඔටුවන්ට තණ බිමක් ද අම්මොන් වැසියන්ගේ රට බැටළුවන් ලගින තැනක් ද කරන්නෙමි. මෙසේ මා සමිඳාණන් වහන්සේ බව නුඹලා දැනගන්නහු ය.</span></span> 
     </div> 
     <div class="p"> <span class="verse v5" data-usfm="EZK.25.5"><span class="content"> </span></span><span class="verse v6" data-usfm="EZK.25.6"><span class="label">6</span><span class="content">“ ‘මක්නිසා ද, මහෝත්තම දෙවි ස්වාමීන් වහන්සේ මෙසේ වදාරන සේක. නුඹ අත්පොළසන් දී, ප්‍රීතියෙන් නටමින් නුඹේ මුළු උඩඟුකමින් ඉශ්රායෙල් දේශයට විරුද්ධ ව සිතෙන් ප්‍රීති වූ බැවින්, </span></span><span class="verse v7" data-usfm="EZK.25.7"><span class="label">7</span><span class="content">මාගේ අත නුඹට විරුද්ධ ව දිගු කර, ජාතීන්ට කොල්ලයක් කොට නුඹ පාවා දී, ජනයන් අතරෙන් නුඹ වනසාදමා, දේශවලින් නුඹ නැති කොට විනාශ කරන්නෙමි. මා සමිඳාණන් වහන්සේ බව නුඹ එවිට දැනගන්නෙහි ය.’ “</span></span> 
     </div> 
     <div class="s1"> <span class="heading"><b>මෝවබ්ට විරුද්ධ දිවැස් වැකි</b></span> 
     </div> 
     <div class="p"> <span class="verse v7" data-usfm="EZK.25.7"><span class="content"> </span></span><span class="verse v8" data-usfm="EZK.25.8"><span class="label">8</span><span class="content"> </span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “ජුදා දේශය සෙසු සියලු ජාතීන් හා සමාන යයි මෝවබ් සහ සේයිර් ද කියන නිසා, </span></span><span class="verse v9" data-usfm="EZK.25.9"><span class="label">9</span><span class="content">මෙන්න, මම මෝවබ් දේශයේ සීමාව ආරක්ෂා කරන සියලු නගරවලට පහර ලැබීමට ඉඩහරින්නෙමි. දේශයේ ඇති අලංකාරවත් නගර වන බෙත්-ජෙෂිමොත් ද බාල්-මොයොන් ද කිරියාතයිම් ද වනසාදමමි. </span></span><span class="verse v10" data-usfm="EZK.25.10"><span class="label">10</span><span class="content">අම්මොන්වරුන්ගේ රටත් සමඟ නැගෙනහිර දිශාවේ වැසියන්ට මෝවබ් යටත් කරන්න ඉඩහරින්නෙමි. මෙසේ කරන්නේ ජාතීන් අතරෙහි අම්මොන්වරුන් තවත් සිහි නොකරන පිණිස ය. </span></span><span class="verse v11" data-usfm="EZK.25.11"><span class="label">11</span><span class="content">මම මෝවබ්වරුන් විනිශ්චයයට පමුණුවන්නෙමි. මෙසේ මා සමිඳාණන් වහන්සේ බව ඔව්හු දැනගන්නෝ ය.”</span></span> 
     </div> 
     <div class="s1"> <span class="heading"><b>ඒදොම්ට විරුද්ධ දිවැස් වැකි</b></span> 
     </div> 
     <div class="p"> <span class="verse v11" data-usfm="EZK.25.11"><span class="content"> </span></span><span class="verse v12" data-usfm="EZK.25.12"><span class="label">12</span><span class="content"> </span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “ඒදොම් ජුදා සෙනඟගෙන් පළිගන්න ලෙස ක්‍රියා කොට බොහෝ සෙයින් වරදකාරයන් වූ නිසාත්, ඔවුන්ගෙන් පළිගත් නිසාත් </span></span><span class="verse v13" data-usfm="EZK.25.13"><span class="label">13</span><span class="content">දෙවි ස්වාමීන් වහන්සේ මෙසේ වදාරන සේක. මම ඒදොම්ට විරුද්ධ ව මාගේ අත දිගු කොට, ඒ රටේ මනුෂ්‍යයන් ද මෘගයන් ද වනසාදමා, තේමාන් පටන් දෙදාන් දක්වා එය පාළුකරයක් කරන්නෙමි; ඔවුන් කඩුවෙන් මැරුම් කනු ඇත. </span></span><span class="verse v14" data-usfm="EZK.25.14"><span class="label">14</span><span class="content">මාගේ සෙනඟ වන ඉශ්රායෙල් ලවා ඒදොම් වැසියන්ගෙන් මම පළිගන්නෙමි. ඔවුන් මාගේ උදහසේ ද මාගේ කෝපයේ ද ප්‍රකාරයට ඒදොම්ට කරනු ඇත. ඔවුන් මාගේ පළිගැනීම දැනගනු ඇත. මහෝත්තම දෙවි ස්වාමීන් වහන්සේ මෙසේ වදාරන සේක.”</span></span> 
     </div> 
     <div class="s1"> <span class="heading"><b>පිලිස්තියට විරුද්ධ දිවැස් වැකි</b></span> 
     </div> 
     <div class="p"> <span class="verse v14" data-usfm="EZK.25.14"><span class="content"> </span></span><span class="verse v15" data-usfm="EZK.25.15"><span class="label">15</span><span class="content"> </span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක: “පිලිස්තිවරුන් පළිගැනීමේ චේතනාව පුරාණ සතුරුකම් අනුව විනාශ කිරීමට උඩඟු සිතින් පළිගත් බැවින් </span></span><span class="verse v16" data-usfm="EZK.25.16"><span class="label">16</span><span class="content">මාගේ අත පිලිස්තිවරුන්ට විරුද්ධ ව දිගු කොට, කෙරෙතිවරුන් වනසාදමා, මුහුදුබඩ ඉතිරි ව සිටින්නන් නැති කරන්නෙමි. </span></span><span class="verse v17" data-usfm="EZK.25.17"><span class="label">17</span><span class="content">කෝප සහිත තර්ජනවලින් ඔවුන්ගෙන් බොහෝ සෙයින් පළිගන්නෙමි. එසේ ඔවුන්ගෙන් පළිගන්න කල මා සමිඳාණන් වහන්සේ බව ඔව්හු දැනගන්නෝ ය. මෙසේ වදාරන්නේ දෙවි ස්වාමීන් වහන්සේ ය.’ “</span></span> 
     </div> 
    </div> 
   </div> 
  </div>
 </body>
</html>