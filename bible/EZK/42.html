<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch42" data-usfm="EZK.42">  
     <div class="s1"> <span class="heading"><b>තේවා කුටි</b></span> 
     </div> 
     <div class="p"> <span class="content"> </span><span class="verse v1" data-usfm="EZK.42.1"><span class="label">1</span><span class="content">තවද, ඔහු උතුරු දෙස පිට මළුවට මා ගෙන ගොස් වෙන් වූ මළුවටත්, උතුරු දෙසට තිබුණු ගොඩනැඟිල්ලටත් ඉදිරිපිට තිබුණු කාමරයට මා පැමිණෙව්වේ ය. </span></span><span class="verse v2" data-usfm="EZK.42.2"><span class="label">2</span><span class="content">උතුරු දොරකඩ මීටර් පණහක් දිග ඉස්සරහ පිට තිබුණේ ය. පළල ද මීටර් විසිපහක් ය. </span></span><span class="verse v3" data-usfm="EZK.42.3"><span class="label">3</span><span class="content">ඇතුළු මළුවේ මීටර් දහයකට ඉදිරිපිටත්, පිට මළුවේ ගල් බිම ඉදිරිපිටත් නවාතැන් ශාලාවක් බැගින් මහල් තුනක් තිබිණි. </span></span><span class="verse v4" data-usfm="EZK.42.4"><span class="label">4</span><span class="content">කාමර ඉස්සරහ මීටර් පහක් පළල ඇති මාර්ගයක් ද ඇතුළට යාමට මීටර් භාගයක් පළල ඇති පාරක් ද තිබිණි. ඒවායේ ඉහළ කාමර කොට ව තිබිණි. </span></span><span class="verse v5" data-usfm="EZK.42.5"><span class="label">5</span><span class="content">මන්ද, ඒ ගොඩනැඟිල්ලේ පහළ සහ මැද කොටස්වලින් ඉඩ අසු වුණාට වඩා, ඒවායෙන් පිට ශාලාවට ඉඩ අසු විය. </span></span><span class="verse v6" data-usfm="EZK.42.6"><span class="label">6</span><span class="content">මෙසේ වූයේ ඒවා මහල් තුනක් ව තිබුණු නමුත්, මළුවල කුළුණු වාගේ ඒවාට කුළුණු නොතිබුණු නිසා ය. එබැවින් පහළ ඒවාටත්, මැද ඒවාටත් වඩා ඒවා බිම සිට ඉහළට යන්න යන්න පටු ව තිබිණි. </span></span><span class="verse v7" data-usfm="EZK.42.7"><span class="label">7</span><span class="content">කාමර දිගට පිට මළුව දෙසට කාමරවලට ඉදිරිපිට පිටතින් තිබුණු තාප්පයේ දිග මීටර් විසිපහක් ය. </span></span><span class="verse v8" data-usfm="EZK.42.8"><span class="label">8</span><span class="content">මන්ද, පිට මළුවේ කාමරවල දිග මීටර් විසිපහක් ය. එහෙත්, දේව මාලිගාව ඉදිරිපිට තිබුණු ඒවායේ දිග මීටර් පණහක් ය. </span></span><span class="verse v9" data-usfm="EZK.42.9"><span class="label">9</span><span class="content">පිට මළුවෙන් මේ කාමරවලට පැමිණෙන්න නැගෙනහිර පැත්තෙන් ඇතුළු වන තැන ඒවාට යටින් තිබිණි. </span></span><span class="verse v10" data-usfm="EZK.42.10"><span class="label">10</span><span class="content">නැගෙනහිර දෙසට තිබුණු මළුවේ තාප්පයේ පළලට ම වෙන් වූ මළුවටත්, ගොඩනැඟිල්ලටත් ඉදිරිපිට කාමර තිබිණි. </span></span><span class="verse v11" data-usfm="EZK.42.11"><span class="label">11</span><span class="content">මේවා ඉස්සරහ පිට උතුරු පැත්තේ කාමරවල අන්දමට ම පාරක් තිබිණි. ඒවායේ දිග ද පළල ද ඒවාට ඇතුළු වන සියලු තැන් ද ඒවායේ වීථි ද ඒවායේ දොරටු ද මෙන් මේවාටත් තිබිණි. </span></span><span class="verse v12" data-usfm="EZK.42.12"><span class="label">12</span><span class="content">දකුණු පැත්තේ කාමරවල දොරකඩවල වාගේ ඇතුළු වන තැන නැගෙනහිර දෙසට තාප්පය ඉදිරිපිට ම තිබුණු මාර්ගයේ මුල දොරකඩක් තිබිණි.</span></span> 
     </div> 
     <div class="p"> <span class="verse v12" data-usfm="EZK.42.12"><span class="content"> </span></span><span class="verse v13" data-usfm="EZK.42.13"><span class="label">13</span><span class="content">එවිට ඔහු මට කතා කොට, “වෙන් වූ මළුවට ඉදිරිපිට තිබෙන උතුරු කාමර ද දකුණු කාමර ද ශුද්ධ කාමර වේ. එහි සමිඳාණන් වහන්සේ ළඟට පැමිණෙන පූජකයෝ අතිශුද්ධ දේ අනුභව කරන්නෝ ය. එහි ඔව්හු අතිශුද්ධ දේවල් වූ ආහාර පූජාව ද පාප පූජාව ද අපරාධ පූජාව ද තබන්නෝ ය. මන්ද, ඒ ස්ථානය ශුද්ධ ය. </span></span><span class="verse v14" data-usfm="EZK.42.14"><span class="label">14</span><span class="content">පූජකයන් එහි ඇතුළු වුණා ම ඔව්හු ශුද්ධස්ථානයෙන් පිට මළුවට නොයන්නෝ ය. සේවය කිරීමට ඔවුන් අඳින වස්ත්‍ර ද එහි තබන්නෝ ය. මන්ද, ඒවා ශුද්ධ ය. ඔව්හු වෙන වස්ත්‍ර හැඳගෙන සෙනඟට නියමිත තැන්වලට පැමිණෙන්නෝ ය”යි කී ය.</span></span> 
     </div> 
     <div class="s1"> <span class="heading"><b>දේව මාලිගාවේ කොටස් මිම්ම</b></span> 
     </div> 
     <div class="p"> <span class="verse v14" data-usfm="EZK.42.14"><span class="content"> </span></span><span class="verse v15" data-usfm="EZK.42.15"><span class="label">15</span><span class="content">ඔහු ඇතුළු ගෘහය මැන අවසන් කළ විට නැගෙනහිර කොටස දෙසට තිබෙන දොරටුවේ මාර්ගයෙන් මා පිටතට ගෙන ගොස් වටේට ම එය මැන්නේ ය. </span></span><span class="verse v16" data-usfm="EZK.42.16"><span class="label">16</span><span class="content">මනින දණ්ඩෙන් ඔහු නැගෙනහිර පැත්ත මැන්නේ ය. එය මනින දණ්ඩෙන් වටේට පන්සියයක් ව තිබුණේ ය. </span></span><span class="verse v17" data-usfm="EZK.42.17"><span class="label">17</span><span class="content">ඔහු උතුරු පැත්ත මැන්නේ ය. එය වටේට මනින දණ්ඩෙන් පන්සියයක් ව තිබුණේ ය. </span></span><span class="verse v18" data-usfm="EZK.42.18"><span class="label">18</span><span class="content">ඔහු දකුණු පැත්ත මැන්නේ ය. එය මනින දණ්ඩෙන් පන්සියයක් ව තිබුණේ ය. </span></span><span class="verse v19" data-usfm="EZK.42.19"><span class="label">19</span><span class="content">ඔහු බස්නාහිර පැත්තට හැරී ගොස් එය මැන්නේ ය. එය මනින දණ්ඩෙන් පන්සියයක් ව තිබුණේ ය. </span></span><span class="verse v20" data-usfm="EZK.42.20"><span class="label">20</span><span class="content">ඔහු එහි සතර පැත්ත ම මැන්නේ ය. ශුද්ධස්ථානය පොදු ස්ථානයෙන් වෙන් කරන පිණිස දඬු පන්සියයක් දිග අතටත්, පන්සියයක් පළල අතටත් ඇති පවුරක් ඒ වටකරින් තිබුණේ ය.</span></span> 
     </div> 
    </div> 
   </div> 
  </div>
 </body>
</html>