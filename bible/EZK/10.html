<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch10" data-usfm="EZK.10">  
     <div class="s1"> <span class="heading"><b>දේව තේජස පහ වී යාම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.10.1"><span class="label">1</span><span class="content"> </span><span class="content">මම බැලූ විට, කෙරුබ්වරුන්ගේ හිස්වලට ඉහළින් නීලමාණික්‍යයන් වැනි සිංහාසනයක රූපයක් දිටිමි. </span></span><span class="verse v2" data-usfm="EZK.10.2"><span class="label">2</span><span class="content">උන් වහන්සේ හණ වස්ත්‍ර හැඳගෙන සිටි මනුෂ්‍යයාට කතා කොට, “නුඹ කෙරුබ්වරුන්ට යටින් කරකැවෙන චක්‍ර අතරට ඇතුළු වී, කෙරුබ්වරුන් අතරේ තිබෙන ගිනි අඟුරුවලින් නුඹේ දෑත පුරවාගෙන නුවර පිට විසුරුවා හරින්නැ”යි වදාළ සේක.</span></span> 
     </div> 
     <div class="p"> <span class="verse v2" data-usfm="EZK.10.2"><span class="content"> </span></span><span class="verse v3" data-usfm="EZK.10.3"><span class="label">3</span><span class="content">ඔහු මා බලා සිටිය දී ඇතුළු විය. ඒ මනුෂ්‍යයා ඇතුළු වන විට කෙරුබ්වරු මාලිගාවේ දකුණු පැත්තෙහි සිටියෝ ය. ඇතුළු මළුව ද වලාකුළෙන් පිරුණේ ය. </span></span><span class="verse v4" data-usfm="EZK.10.4"><span class="label">4</span><span class="content">එවිට සමිඳාණන් වහන්සේගේ තේජස කෙරුබ්වරුන් කෙරෙන් නැඟී එළිපත්ත මතුයෙහි නැවතුණේ ය. මාලිගාව වලාකුළෙන් පිරුණේ ය. මළුව ද සමිඳාණන් වහන්සේගේ තේජසේ දීප්තියෙන් පිරුණේ ය. </span></span><span class="verse v5" data-usfm="EZK.10.5"><span class="label">5</span><span class="content">කෙරුබ්වරුන්ගේ පියාපත්වල ශබ්දය ද සර්ව පරාක්‍රම දෙවියන් වහන්සේ කතා කරන හඬ මෙන් පිටත මළුව දක්වා ඇසුණේ ය.</span></span> 
     </div> 
     <div class="p"> <span class="verse v5" data-usfm="EZK.10.5"><span class="content"> </span></span><span class="verse v6" data-usfm="EZK.10.6"><span class="label">6</span><span class="content">කරකැවෙන චක්‍ර අතරෙන් ද කෙරුබ්වරුන් අතරෙන් ද ගිනි අරගන්න කියා හණ වස්ත්‍ර හැඳගෙන සිටි මනුෂ්‍යයාට උන් වහන්සේ අණ කළ විට, ඔහු ඇතුළු වී චක්‍රයක් ළඟ සිටගත්තේ ය. </span></span><span class="verse v7" data-usfm="EZK.10.7"><span class="label">7</span><span class="content">කෙරුබ්වරයෙක් කෙරුබ්වරුන් අතරේ තිබුණ ගින්නට කෙරුබ්වරුන් අතරෙන් තමාගේ අත දිගු කොට, එයින් ගිනි රැගෙන හණ වස්ත්‍ර හැඳගෙන සිටි තැනැත්තාගේ දෑතට දුන්නේ ය. ඔහු ද එය රැගෙන පිටතට ගියේ ය.</span></span> 
     </div> 
     <div class="p"> <span class="verse v7" data-usfm="EZK.10.7"><span class="content"> </span></span><span class="verse v8" data-usfm="EZK.10.8"><span class="label">8</span><span class="content">කෙරුබ්වරුන්ගේ පියාපත් යට මනුෂ්‍ය අතක ස්වරූපයක් පෙනුණේ ය. </span></span><span class="verse v9" data-usfm="EZK.10.9"><span class="label">9</span><span class="content">මම බැලූ විට මෙසේ දිටිමි. කෙරුබ්වරුන් ළඟ රෝද සතරක් එනම්, එක කෙරුබ්වරයෙකු ළඟ එක රෝදයක් බැගින් තිබිණි. රෝදවල පෙනීම ද රන් කාන්තියක දිස්නය වැනි ය. </span></span><span class="verse v10" data-usfm="EZK.10.10"><span class="label">10</span><span class="content">ඒ සතරට ම තිබුණේ එකාකාර ස්වරූපයකි. ඒවායේ පෙනීම වනාහි රෝදයක් තුළ රෝදයක් තිබෙන්නාක් මෙන් ය. </span></span><span class="verse v11" data-usfm="EZK.10.11"><span class="label">11</span><span class="content">කෙරුබ්වරුන් සතර දිශාවෙන් එක දිශාවකට ගමන් ගත් විට ඔව්හු යන මාර්ගයෙන් අන් අතකට නොහැරුණෝ ය. මාර්ගයෙන් පිට නොපැන ඔවුන්ගේ හිස් හැරී තිබුණ දෙසට ඔව්හු කෙළින් ම ගමන් කළහ. </span></span><span class="verse v12" data-usfm="EZK.10.12"><span class="label">12</span><span class="content">ඔවුන්ගේ මුළු ශරීරවල ද ඔවුන්ගේ පිටවල ද අත්වල ද පියාපත්වල ද රෝදවල ද වටකර පුරා ම ඇස් තිබුණේ ය. ඒ සතර දෙනාටත්, ඔවුන්ගේ රෝදවලටත් එසේ ම ඇස් තිබුණේ ය. </span></span><span class="verse v13" data-usfm="EZK.10.13"><span class="label">13</span><span class="content">ඒ රෝදවලට ‘භ්‍රමණ චක්‍ර’යි නම් තබනු මට ඇසුණේ ය.</span></span> 
     </div> 
     <div class="p"> <span class="verse v13" data-usfm="EZK.10.13"><span class="content"> </span></span><span class="verse v14" data-usfm="EZK.10.14"><span class="label">14</span><span class="content"> </span><span class="content">එක් එක් කෙරුබ්වරයාට මුහුණු සතරක් විය. පළමු වන මුහුණ කෙරුබ්වරයෙකුගේ මුහුණකි, දෙ වන මුහුණ මනුෂ්‍ය මුහුණකි, තුන් වන එක සිංහ මුහුණකි, සතර වන එක රාජාලි මුහුණකි. </span></span><span class="verse v15" data-usfm="EZK.10.15"><span class="label">15</span><span class="content">කෙරුබ්වරු ද ඉහළට නැංඟෝ ය. ඔව්හු වනාහි කෙබාර් ගඟ ළඟ දී මා දුටු ජීවමාන සත්ත්වයෝ ය. </span></span><span class="verse v16" data-usfm="EZK.10.16"><span class="label">16</span><span class="content">තවද, කෙරුබ්වරුන් යන විට රෝද ද ඔවුන් කැටුව ගියේ ය. පොළොව මතුපිටින් නඟින්න කෙරුබ්වරුන් තමන්ගේ පියාපත් විදහාගත් විට රෝද ඔවුන් වෙතින් ඉවත් නො වී ය. </span></span><span class="verse v17" data-usfm="EZK.10.17"><span class="label">17</span><span class="content">ඔවුන් නැවතුණු කල ඒවාත් නැවතුණේ ය. ඔවුන් නඟින කල ඒවාත් ඔවුන් සමඟ නැංඟේ ය. මන්ද, සත්ත්වයෝ ඒවා පාලනය කළහ.</span></span> 
     </div> 
     <div class="p"> <span class="verse v17" data-usfm="EZK.10.17"><span class="content"> </span></span><span class="verse v18" data-usfm="EZK.10.18"><span class="label">18</span><span class="content">එවිට සමිඳාණන් වහන්සේගේ තේජස මාලිගාවේ එළිපත්ත මතුපිටින් පිටතට ගොස් කෙරුබ්වරුන්ට ඉහළින් පිහිටියේ ය. </span></span><span class="verse v19" data-usfm="EZK.10.19"><span class="label">19</span><span class="content">කෙරුබ්වරු ඉදිරියට යමින් සිය පියාපත් විදහා පා මා බලා සිටිය දී පොළොවෙන් ඉහළට නැංඟෝ ය. රෝදත් ඔවුන් සමඟ ම නැංඟේ ය. ඔව්හු සමිඳාණන් වහන්සේගේ මාලිගාවේ නැගෙනහිර දොරකඩ සිටියෝ ය. ඉශ්රායෙල්වරුන්ගේ දෙවියන් වහන්සේගේ තේජස ද ඔවුන්ට උඩින් තිබුණේ ය. </span></span><span class="verse v20" data-usfm="EZK.10.20"><span class="label">20</span><span class="content">මොවුහු වනාහි කෙබාර් ගංගාව ළඟ දී ඉශ්රායෙල්වරුන්ගේ දෙවියන් වහන්සේට යටින් සිටිනු මා දුටු සත්ත්වයෝ ය. ඔවුන් කෙරුබ්වරුන් බව මම දැනගතිමි.</span></span> 
     </div> 
     <div class="p"> <span class="verse v20" data-usfm="EZK.10.20"><span class="content"> </span></span><span class="verse v21" data-usfm="EZK.10.21"><span class="label">21</span><span class="content">එක එකාට මුහුණු සතරක් බැගින් ද එක එකාට පියාපත් සතරක් බැගින් ද ඔවුන්ගේ පියාපත් යට මනුෂ්‍ය අත් වැනි ස්වරූපයක් ද තිබුණේ ය. </span></span><span class="verse v22" data-usfm="EZK.10.22"><span class="label">22</span><span class="content">ඔවුන්ගේ මුහුණුවල පෙනීමත් හරියට ම මා කෙබාර් ගඟ ළඟ දී දුටු මුහුණුවල පෙනීමට සමාන ය. ඔව්හු එකිනෙකා කෙළින් ම ඉස්සරහට ගියහ.</span></span> 
     </div> 
    </div> 
   </div> 
  </div>
 </body>
</html>