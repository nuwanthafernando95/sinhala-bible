<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch41" data-usfm="EZK.41">  
     <div class="s1"> <span class="heading"><b>අතිශුද්ධස්ථානය</b></span> 
     </div> 
     <div class="p"> <span class="content"> </span><span class="verse v1" data-usfm="EZK.41.1"><span class="label">1</span><span class="content">එවිට ඔහු දේව මාලිගාවට මා ගෙනවුත් එහි කණු මැන්නේ ය. ඒවා එක පැත්තක් මීටර් තුනක් පළලට ද අනික් පැත්ත මීටර් තුනක් පළලට ද තිබුණේ ය. එය කූඩාරමේ පළල ය. </span></span><span class="verse v2" data-usfm="EZK.41.2"><span class="label">2</span><span class="content">දොරකඩ පළල මීටර් පහක් විය. දොරකඩ එක පැත්තක කණු මීටර් දෙකහමාරක් පළල ය. ඔහු මාලිගාව මැන්නේ ය. එහි දිග මීටර් විස්සකි, පළල මීටර් දහයක් ය.</span></span> 
     </div> 
     <div class="p"> <span class="verse v2" data-usfm="EZK.41.2"><span class="content"> </span></span><span class="verse v3" data-usfm="EZK.41.3"><span class="label">3</span><span class="content">එවිට ඔහු ඇතුළට ගොස් දොරකඩ එක එක කණුව මැන්නේ ය. එය මීටර් එකක් ය. දොරකඩ දිග මීටර් තුනක් ය, දොරකඩ පළල මීටර් තුනහමාරක් ය. </span></span><span class="verse v4" data-usfm="EZK.41.4"><span class="label">4</span><span class="content">ඔහු මාලිගාවට ඉදිරිපිටින් එහි දිගට මීටර් දහයක් ද පළලට මීටර් දහයක් ද මැන, ‘මෙය අතිශුද්ධස්ථානය’යි මට කීවේ ය.</span></span> 
     </div> 
     <div class="s1"> <span class="heading"><b>දේව මාලිගාවේ කාමර</b></span> 
     </div> 
     <div class="p"> <span class="verse v4" data-usfm="EZK.41.4"><span class="content"> </span></span><span class="verse v5" data-usfm="EZK.41.5"><span class="label">5</span><span class="content">ඔහු මාලිගාවේ බිත්තියත් මැන්නේ ය. එය මීටර් තුනක් ය, වටකර ම මාලිගාවට තිබුණු කාමරවල පළල මීටර් දෙකක් ය. </span></span><span class="verse v6" data-usfm="EZK.41.6"><span class="label">6</span><span class="content">ඒ කාමර එක පිට එක උඩින් මහල් තුනක් ද එක එක පේළියේ කාමර තිහක් ද බැගින් තිබිණි. කාමර වනාහි මාලිගාවේ බිත්තියට වද්දන්නේ නැති ව ඒවා පිහිටුවීමට වටකර කුළුණු සිටුවා තිබිණි. </span></span><span class="verse v7" data-usfm="EZK.41.7"><span class="label">7</span><span class="content">මහලෙන් මහලට නඟින විට ඒ ඒ පේළියේ කාමර වටකරින් වඩා පළල් ව තිබිණි. මන්ද මාලිගාව වටේට ම ඉහළින් ඉහළට කාමරවලින් වටවී තිබිණි. එබැවින් මාලිගාවේ පළල ඉහළින් වැඩි වී තිබිණි. එසේ යට තට්ටුවේ සිට මැද තට්ටුව මැදින් ඉහළ තට්ටුවට මාලිගාවේ පැත්තක පිහිටි පඩි පෙළින් නඟින්න හැකි විය.</span></span> 
     </div> 
     <div class="p"> <span class="verse v7" data-usfm="EZK.41.7"><span class="content"> </span></span><span class="verse v8" data-usfm="EZK.41.8"><span class="label">8</span><span class="content">මාලිගාව වටකර උස් වූ වේදිකාවක් දිටිමි. කාමරවල අත්තිවාරම සම්පූර්ණ මීටර් තුනකින් යුත් ලී දණ්ඩකි. </span></span><span class="verse v9" data-usfm="EZK.41.9"><span class="label">9</span><span class="content">පිට පැත්ත දක්වා කාමරවලට තිබුණු බිත්තියේ පළල මීටර් දෙකහමාරක් ය. ගෘහයට තිබුණු කාමර පේළි ඇතුළේ හිස් බිමක් තිබිණි. </span></span><span class="verse v10" data-usfm="EZK.41.10"><span class="label">10</span><span class="content">ඒවාටත්, මළුවේ කාමරවලටත් අතරේ ගෘහය වටකරින් ම මීටර් දහයක් පළල ඇති බිමක් තිබිණි. </span></span><span class="verse v11" data-usfm="EZK.41.11"><span class="label">11</span><span class="content">කාමරවල දොරකඩ හිස් බිම දෙසට තිබුණේ ය. එක දොරකඩක් උතුරු දෙසටත්, එක දොරකඩක් දකුණු දෙසටත් තිබිණි. හිස් බිමේ පළල වටකර මීටර් දෙකහමාරක් ය.</span></span> 
     </div> 
     <div class="s1"> <span class="heading"><b>බස්නාහිර ගොඩනැඟිල්ල</b></span> 
     </div> 
     <div class="p"> <span class="verse v11" data-usfm="EZK.41.11"><span class="content"> </span></span><span class="verse v12" data-usfm="EZK.41.12"><span class="label">12</span><span class="content">බස්නාහිර පැත්තෙහි වෙන් වූ මළුවෙහි මිදුල ඉදිරිපිට තිබුණු ගොඩනැඟිල්ලේ දිග මීටර් හතළිස්පහක් ය, පළල මීටර් තිස්පහක් ය. ඒ ගොඩනැඟිල්ලේ බිත්තියේ පළල වටකර මීටර් දෙකහමාරක් ය.</span></span> 
     </div> 
     <div class="s1"> <span class="heading"><b>දේව මාලිගාවේ සැලැස්මේ විස්තර</b></span> 
     </div> 
     <div class="p"> <span class="verse v12" data-usfm="EZK.41.12"><span class="content"> </span></span><span class="verse v13" data-usfm="EZK.41.13"><span class="label">13</span><span class="content">ඔහු මාලිගාවත් මැන්නේ ය. එහි දිග මීටර් පණහක් ය, වෙන් වූ මළුවේ ද එහි තිබුණු ගොඩනැඟිල්ලේ ද එහි බිත්තිවල ද දිග මීටර් පණහක් ය. </span></span><span class="verse v14" data-usfm="EZK.41.14"><span class="label">14</span><span class="content">නැගෙනහිරට තිබුණු ගෙයි ඉස්සරහ පැත්තේ ද වෙන් වූ මළුවේ ද පළල මීටර් පණහක් ය. </span></span><span class="verse v15" data-usfm="EZK.41.15"><span class="label">15</span><span class="content">වෙන් වූ මළුවට ඉදිරිපිටින් ඊට පිටුපසින් තිබුණු ගොඩනැඟිල්ලේ දිග ද දෙපැත්තෙහි තිබුණු එහි පිට ශාලා ද මැන්නේ ය. ඒවා මීටර් පණහකි. </span></span><span class="verse v16" data-usfm="EZK.41.16"><span class="label">16</span><span class="content">ඇතුළු මාලිගාව ද මළුවේ ශාලා ද එළිපත්ත ද පටු කවුළු ද මහල් තුනට ම එළිපත්ත ඉස්සරහ වටකර තිබුණු පිට ශාලා ද තුනී ලෑලිවලින් වසා තිබුණේ ය. බිම සිට කවුළු දක්වාත් එසේ ම තිබුණේ ය. කවුළුත් වසා තිබුණේ ය. </span></span><span class="verse v17" data-usfm="EZK.41.17"><span class="label">17</span><span class="content">දොරකඩට ඉහළින් ද ඇතුළු මාලිගාව දක්වා ද පිටතින් වටකර ඇතුළත සහ පිටත මුළු බිත්තිය ද මැන්නේ ය. </span></span><span class="verse v18" data-usfm="EZK.41.18"><span class="label">18</span><span class="content">එහි කෙරුබ්වරුන් ද තල් ගස් ද කැටයම් කර තිබිණි. කෙරුබ්වරුන් දෙදෙනෙකු අතරේ තල් ගසක් බැගින් තිබිණි. එක එක කෙරුබ්වරයෙකුට මුහුණු දෙකක් තිබිණි. </span></span><span class="verse v19" data-usfm="EZK.41.19"><span class="label">19</span><span class="content">එනම්, එක පැත්තක තල් ගහ දෙසට මනුෂ්‍ය මුහුණක් ද අනික් පැත්තෙහි තල් ගහ දෙසට තරුණ සිංහ මුහුණක් ද තිබුණේ ය. වටකර මුළු ගෘහයෙහි එසේ සාදා තිබුණේ ය. </span></span><span class="verse v20" data-usfm="EZK.41.20"><span class="label">20</span><span class="content">බිම සිට දොරකඩ ඉහළ දක්වා දේව මාලිගාවේ බිත්තියෙහි කෙරුබ්වරුන් සහ තල් ගස් ද සාදා තිබුණේ ය. </span></span><span class="verse v21" data-usfm="EZK.41.21"><span class="label">21</span><span class="content">දේව මාලිගාවේ උළුවහු කණු සතරැස් ව තිබුණේ ය. ශුද්ධස්ථානය ඉදිරිපිට දිස් වූයේ; </span></span><span class="verse v22" data-usfm="EZK.41.22"><span class="label">22</span><span class="content">ලී පූජාසනය මෙනි. එහි උස මීටර් එකහමාරක් ය, දිග මීටර් එකක් ය. එහි කොන් ද එහි ඇති අඩිය ද එහි පැති ද ලීවලින් ය. එවිට ඔහු කතා කරමින්, ‘මෙය සමිඳාණන් වහන්සේ ඉදිරියෙහි තිබෙන මේසය ය’යි මට කී ය.</span></span> 
     </div> 
     <div class="p"> <span class="verse v22" data-usfm="EZK.41.22"><span class="content"> </span></span><span class="verse v23" data-usfm="EZK.41.23"><span class="label">23</span><span class="content">මාලිගාවටත්, ශුද්ධස්ථානයටත් දොරවල් දෙකක් තිබුණේ ය. </span></span><span class="verse v24" data-usfm="EZK.41.24"><span class="label">24</span><span class="content">දොරටුවලට දෙපියන් එනම්, දෙපැත්තට ඇරෙන පියන් දෙකක් තිබිණි. එක දොරකට පියන් දෙකක් ද අනික් එකට පියන් දෙකක් ද තිබුණේ ය. </span></span><span class="verse v25" data-usfm="EZK.41.25"><span class="label">25</span><span class="content">බිත්තිවල සාදා තිබුණාක් මෙන් දේව මාලිගාවේ දොරවල් පිටත් කෙරුබ්වරුන් සහ තල් ගස් සාදා තිබිණි. ශාලාව ඉස්සරහ පිටතින් ඝන ලීවලින් තැනූ උඩු වියනක් තිබිණි. </span></span><span class="verse v26" data-usfm="EZK.41.26"><span class="label">26</span><span class="content">ශාලාවේ දෙපැත්තෙහි ද කාමරවල ද ඝන ලී උඩුවියනේ ද දෙපැත්තේ බිත්තිවල ද පටු කවුළු සහ තල් ගස් තිබිණි. ඝන ලී පඩි කඳන් ද තිබිණි.</span></span> 
     </div> 
    </div> 
   </div> 
  </div>
 </body>
</html>