<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch48" data-usfm="EZK.48">  
     <div class="s1"> <span class="heading"><b>දේශය ගෝත්‍ර වශයෙන් බෙදීම</b></span> 
     </div> 
     <div class="p"> <span class="content"> </span><span class="verse v1" data-usfm="EZK.48.1"><span class="label">1</span><span class="content">“ගෝත්‍රවල නාම මේවා ය: උතුරෙන් පටන්ගෙන හමාත්ට පැමිණෙන හෙත්ලොන්හි මාර්ගය ද උතුරෙහි හමාත් ඉදිරිපිට දමස්කයේ සීමාවේ පිහිටි හශර්-ඒනාන් දක්වා නැගෙනහිර පැත්තේ පටන් බස්නාහිර දක්වා ද දාන්ට එක කොටසක් ය. </span></span><span class="verse v2" data-usfm="EZK.48.2"><span class="label">2</span><span class="content">දාන්ගේ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා ආෂේර්ට එක කොටසක් ය. </span></span><span class="verse v3" data-usfm="EZK.48.3"><span class="label">3</span><span class="content">ආෂේර්ගේ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා නප්තලීට එක කොටසක් ය. </span></span><span class="verse v4" data-usfm="EZK.48.4"><span class="label">4</span><span class="content">නප්තලීගේ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා මනස්සේට එක කොටසක් ය. </span></span><span class="verse v5" data-usfm="EZK.48.5"><span class="label">5</span><span class="content">මනස්සේගේ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා එප්‍රායිම්ට එක කොටසක් ය. </span></span><span class="verse v6" data-usfm="EZK.48.6"><span class="label">6</span><span class="content">එප්‍රායිම්ගේ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා රූබන්ට එක කොටසක් ය. </span></span><span class="verse v7" data-usfm="EZK.48.7"><span class="label">7</span><span class="content">රූබන්ගේ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා ජුදාට එක කොටසක් ය.</span></span> 
     </div> 
     <div class="s1"> <span class="heading"><b>ලෙවී ගෝත්‍රයට හිමි විශේෂ භූමි කොටස</b></span> 
     </div> 
     <div class="p"> <span class="verse v7" data-usfm="EZK.48.7"><span class="content"> </span></span><span class="verse v8" data-usfm="EZK.48.8"><span class="label">8</span><span class="content">“ජුදා දේශ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා නුඹලා වෙන් කළ යුතු විශේෂ කොටස වන්නේ ය. එහි පළල කිලෝමීටර් දොළහමාරක් ද එහි දිග ගෝත්‍රයකට හිමි කොටසට සමාන වූ නැගෙනහිර පැත්තේ පටන් බස්නාහිර පැත්ත දක්වා ද වන්නේ ය. ශුද්ධස්ථානය එහි මැද වන්නේ ය.</span></span> 
     </div> 
     <div class="p"> <span class="verse v8" data-usfm="EZK.48.8"><span class="content"> </span></span><span class="verse v9" data-usfm="EZK.48.9"><span class="label">9</span><span class="content">“නුඹලා එයින් සමිඳාණන් වහන්සේට ඔප්පු කළ යුතු සමිඳාණන් වහන්සේට විශේෂ කොටස කිලෝමීටර් දොළහමාරක් දිග ද කිලෝමීටර් පහක් පළල ද ඇති ව තිබිය යුතු ය. </span></span><span class="verse v10" data-usfm="EZK.48.10"><span class="label">10</span><span class="content">විශේෂ කොටස පූජකයන්ට අයිති වන්නේ ය. එනම්, උතුරට කිලෝමීටර් දොළහමාරක් ද බස්නාහිරට කිලෝමීටර් පහක් පළල ද නැගෙනහිරට කිලෝමීටර් පහක් පළල ද දකුණු දෙසට කිලෝමීටර් දොළහමාරක් දිග ද ඇති කොටසක් වන්නේ ය. එය මැද සමිඳාණන් වහන්සේගේ ශුද්ධස්ථානය වන්නේ ය. </span></span><span class="verse v11" data-usfm="EZK.48.11"><span class="label">11</span><span class="content">එය ඉශ්රායෙල් පුත්‍රයන් පව්කර මුළා ව ගිය කල, ලෙවීවරුන් මුළා ව ගියාක් මෙන් මුළා ව නොගොස් මාගේ සේවය පැවැත්වූ, ශාදොක්ගේ පුත්‍රයන් වූ, කැප කරනු ලැබූ, පූජකයන්ට වන්නේ ය. </span></span><span class="verse v12" data-usfm="EZK.48.12"><span class="label">12</span><span class="content">ලෙවීවරුන්ගේ සීමාව ළඟ එය දේශයේ විශේෂ කොටස අතිශුද්ධ විශේෂ කොටස වන්නේ ය. </span></span><span class="verse v13" data-usfm="EZK.48.13"><span class="label">13</span><span class="content">පූජකයන්ගේ සීමාවට යාව කිලෝමීටර් දොළහමාරක් දිග ද කිලෝමීටර් පහක් පළල ද ඇති කොටසක් ලෙවීවරුන්ට වන්නේ ය. මුළු දිග කිලෝමීටර් දොළහමාරක් ද පළල කිලෝමීටර් පහක් ද විය යුතු ය. </span></span><span class="verse v14" data-usfm="EZK.48.14"><span class="label">14</span><span class="content">ඔව්හු එයින් කිසිවක් විකුණන්නට වත්, මාරු කරන්නට වත්, වෙන් කර අහිමි කරන්නට වත් නොයෙදතේවා. මන්ද එය සමිඳාණන් වහන්සේට ශුද්ධ ය.</span></span> 
     </div> 
     <div class="p"> <span class="verse v14" data-usfm="EZK.48.14"><span class="content"> </span></span><span class="verse v15" data-usfm="EZK.48.15"><span class="label">15</span><span class="content">“කිලෝමීටර් දොළහමාරක් ද පළලින් දෙකහමාරක් ව ද තිබෙන ඉතිරි කොටස ශුද්ධ නොවේ, එය වාසය කිරීමට නුවර සහ තණ බිම පිණිස පොදු කොටසක් වන්නේ ය. නුවර වනාහි එහි මැද වන්නේ ය. </span></span><span class="verse v16" data-usfm="EZK.48.16"><span class="label">16</span><span class="content">එහි ප්‍රමාණය මෙසේ ය. එය හරි හතරැස් විය යුතු ය. උතුරෙන් මීටර් දෙදාස් දෙසියපණහක් ද දකුණෙන් මීටර් දෙදාස් දෙසියපණහක් ද නැගෙනහිරෙන් මීටර් දෙදාස් දෙසියපණහක් ද බටහිරෙන් මීටර් දෙදාස් දෙසියපණහක් ද බැගින් දිග ය. </span></span><span class="verse v17" data-usfm="EZK.48.17"><span class="label">17</span><span class="content">නුවර වටේට ම සෑම අතින් ම තණ බිම් තිබිය යුතු ය. ඒවායේ ප්‍රමාණය උතුරට මීටර් එකසිය විසිපහක් ය. දකුණට මීටර් එකසිය විසිපහක් ය. නැගෙනහිරට මීටර් එකසිය විසිපහක් ය. බස්නාහිරට මීටර් එකසිය විසිපහක් ය. </span></span><span class="verse v18" data-usfm="EZK.48.18"><span class="label">18</span><span class="content">ශුද්ධ, විශේෂ කොටසට යාව දිගින් ඉතිරි වන්නේ නැගෙනහිරට කිලෝමීටර් පහක් ය. බස්නාහිරට කිලෝමීටර් පහක් ය. එය ශුද්ධ විශේෂ කොටස ළඟ වන්නේ ය. ඒ කොටස්වල අස්වැන්න නුවර වැඩ කරන්නන්ට කෑම පිණිස වන්නේ ය. </span></span><span class="verse v19" data-usfm="EZK.48.19"><span class="label">19</span><span class="content">සියලු ඉශ්රායෙල් ගෝත්‍රවලින් නුවර වැඩකරන්නෝ එය අස්වද්දවත්වා.</span></span> 
     </div> 
     <div class="p"> <span class="verse v19" data-usfm="EZK.48.19"><span class="content"> </span></span><span class="verse v20" data-usfm="EZK.48.20"><span class="label">20</span><span class="content">“වෙන් කරන ලද මුළු කොටස කිලෝමීටර් දොළහමාරක් දිග ව, කිලෝමීටර් දොළහමාරක් පළල ව තිබිය යුතු ය. එසේ ශුද්ධ විශේෂ කොටස, නුවර කොටස ඇතුළු ව සතරැස් එකක් කොට වෙන් කරන්න.</span></span> 
     </div> 
     <div class="p"> <span class="verse v20" data-usfm="EZK.48.20"><span class="content"> </span></span><span class="verse v21" data-usfm="EZK.48.21"><span class="label">21</span><span class="content">“විශේෂ ශුද්ධ කොටසටත්, නුවර කොටසටත් දෙපැත්තෙන් එනම්, විශේෂ කොටසේ කිලෝමීටර් දොළහමාර ළඟ සිට නැගෙනහිර සීමාව දක්වා ද බස්නාහිර දෙසට කිලෝමීටර් දොළහමාර ළඟ සිට බස්නාහිර සීමාව දක්වා ද ගෝත්‍රවල කොටස්වලට සමාන්තර ව ඉතිරි වන පංගුව අධිපතියාට වන්නේ ය. ශුද්ධ විශේෂ කොටස ද මාලිගාවේ ශුද්ධස්ථානය ද එහි මැද වන්නේ ය. </span></span><span class="verse v22" data-usfm="EZK.48.22"><span class="label">22</span><span class="content">එසේ අධිපතියාට අයිති කොටසේ මැද තිබෙන ලෙවීවරුන්ගේ කොටසේ සිට ද නුවර කොටසේ සිට ද ජුදා වංශයේ සීමාවටත්, බෙන්ජමින් වංශයේ සීමාවටත් අතරේ තිබෙන කොටස් අධිපතියාට වන්නේ ය.</span></span> 
     </div> 
     <div class="s1"> <span class="heading"><b>සෙසු ගෝත්‍රවලට හිමි භූමි කොටස</b></span> 
     </div> 
     <div class="p"> <span class="verse v22" data-usfm="EZK.48.22"><span class="content"> </span></span><span class="verse v23" data-usfm="EZK.48.23"><span class="label">23</span><span class="content">“ඉතිරි ගෝත්‍රවලින් නම්, නැගෙනහිර පැත්තේ පටන් බස්නාහිර පැත්ත දක්වා බෙන්ජමින් වංශයට කොටසක් වේ. </span></span><span class="verse v24" data-usfm="EZK.48.24"><span class="label">24</span><span class="content">බෙන්ජමින්ගේ වංශයේ සීමාව ළඟට නැගෙනහිර පැත්තේ පටන් බස්නාහිර පැත්ත දක්වා සිමියොන්ගේ වංශයට කොටසක් වේ. </span></span><span class="verse v25" data-usfm="EZK.48.25"><span class="label">25</span><span class="content">සිමියොන්ගේ වංශයේ දේශ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා ඉස්සාකර්ට කොටසක් වේ. </span></span><span class="verse v26" data-usfm="EZK.48.26"><span class="label">26</span><span class="content">ඉස්සාකර්ගේ වංශයේ දේශ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා සාබුලොන්ට කොටසක් වේ. </span></span><span class="verse v27" data-usfm="EZK.48.27"><span class="label">27</span><span class="content">සාබුලොන්ගේ වංශයේ දේශ සීමාව ළඟ නැගෙනහිර පැත්තේ පටන් බස්නාහිර පැත්ත දක්වා ගාද්ට කොටසක් වේ.</span></span> 
     </div> 
     <div class="p"> <span class="verse v27" data-usfm="EZK.48.27"><span class="content"> </span></span><span class="verse v28" data-usfm="EZK.48.28"><span class="label">28</span><span class="content">“ගාද්ගේ වංශයේ දේශ සීමාව ළඟ දකුණු දිශාවට දකුණු පැත්තේ සීමාව නම්, තාමාර් පටන් මෙරිබත්-කාදෙශ්හි ජලයත්, මිසර ඔයත්, මධ්‍යධරණි මුහුදත් දක්වා තිබෙන්නේ ය.</span></span> 
     </div> 
     <div class="p"> <span class="verse v28" data-usfm="EZK.48.28"><span class="content"> </span></span><span class="verse v29" data-usfm="EZK.48.29"><span class="label">29</span><span class="content">“ඉශ්රායෙල් ගෝත්‍රවලට උරුමයක් පිණිස නුඹලා පස ඇට දමා බෙදිය යුතු දේශය එය වේ. ඔවුන්ගේ කොටස් ඒවා ය.” මෙසේ වදාරන්නේ මහෝත්තම දෙවි ස්වාමීන් වහන්සේ ය.</span></span> 
     </div> 
     <div class="s1"> <span class="heading"><b>නුවර දොරටුව</b></span> 
     </div> 
     <div class="p"> <span class="verse v29" data-usfm="EZK.48.29"><span class="content"> </span></span><span class="verse v30" data-usfm="EZK.48.30"><span class="label">30</span><span class="content"> </span><span class="content">“නුවරින් පිටතට යන තැන් මෙසේ ය. මීටර් දෙදාස් දෙසියපණහක් දිග ඇති උතුරු පැත්තෙහි ඉශ්රායෙල් ගෝත්‍රවල නාම ප්‍රකාරයට නම් ඇති ව, නුවර දොරටු තුනක් උතුරට වන්නේ ය. </span></span><span class="verse v31" data-usfm="EZK.48.31"><span class="label">31</span><span class="content">රූබන්ගේ දොරටුව එකක් ය; ජුදාගේ දොරටුව එකක් ය; ලෙවීගේ දොරටුව එකක් ය. </span></span><span class="verse v32" data-usfm="EZK.48.32"><span class="label">32</span><span class="content">මීටර් දෙදාස් දෙසියපණහක් දිග ඇති නැගෙනහිර පැත්තෙහි දොරටු තුනක් වන්නේ ය. ජෝසෙප්ගේ දොරටුව එකක් ය; බෙන්ජමින්ගේ දොරටුව එකක් ය; දාන්ගේ දොරටුව එකක් ය. </span></span><span class="verse v33" data-usfm="EZK.48.33"><span class="label">33</span><span class="content">මීටර් දෙදාස් දෙසියපණහක් දිග ඇති දකුණු පැත්තෙහි දොරටු තුනක් වන්නේ ය. සිමියොන්ගේ දොරටුව එකක් ය; ඉස්සාකර්ගේ දොරටුව එකක් ය; සාබුලොන්ගේ දොරටුව එකක් ය. </span></span><span class="verse v34" data-usfm="EZK.48.34"><span class="label">34</span><span class="content">මීටර් දෙදාස් දෙසියපණහක් දිග ඇති බස්නාහිර පැත්තෙහි දොරටු තුනක් වන්නේ ය. ගාද්ගේ දොරටුව එකක් ය; ආෂෙර්ගේ දොරටුව එකක් ය; නප්තලීගේ දොරටුව එකක් ය. </span></span><span class="verse v35" data-usfm="EZK.48.35"><span class="label">35</span><span class="content">වට ප්‍රමාණය මීටර් දහසක් වේ. ඒ දවසේ පටන් නුවර නාමය ‘සමිඳාණන් වහන්සේ එහි ය’ යන අරුත ඇති ජෙහෝවා-ෂාමා වන්නේ ය.”</span></span> 
     </div> 
    </div> 
   </div> 
  </div>
 </body>
</html>