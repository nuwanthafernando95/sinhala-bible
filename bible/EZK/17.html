<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch17" data-usfm="EZK.17">  
     <div class="s1"> <span class="heading"><b>රාජාලීන් හා මිදිවැල ගැන උපමාව</b></span> 
     </div> 
     <div class="p"> <span class="content"> </span><span class="verse v1" data-usfm="EZK.17.1"><span class="label">1</span><span class="content">සමිඳාණන් වහන්සේ මට කතාකොට මෙසේ වදාළ සේක: </span></span><span class="verse v2" data-usfm="EZK.17.2"><span class="label">2</span><span class="content">“මනුෂ්‍ය පුත්‍රය, නුඹ ඉශ්රායෙල් වංශයට ප්‍රහේලිකාවක් ද උපමාවක් ද කියමින්, </span></span><span class="verse v3" data-usfm="EZK.17.3"><span class="label">3</span><span class="content">‘මහෝත්තම දෙවි ස්වාමීන් වහන්සේ මෙසේ වදාරන සේකැ’යි පවසන්න. ‘විශාල පියාපත් ද දිග පිහාටු ද නා නා පැහැ ඇති පිහාටු රැසකින් ද විසිතුරු වූ යෝධ රාජාලියෙක් ලෙබනොන්ට අවුත් කිහිරි ගහේ මුදුන කඩා ගත්තේ ය. </span></span><span class="verse v4" data-usfm="EZK.17.4"><span class="label">4</span><span class="content">ඔහු එහි මුදුන් රිකිලි කඩා, වෙළහෙළඳාම් කරන දේශයකට එය ගෙනවුත් වෙළෙඳුන්ගේ නුවරක එය සිටෙව්වේ ය. </span></span><span class="verse v5" data-usfm="EZK.17.5"><span class="label">5</span><span class="content">ඔහු දේශයෙන් පැළෑටියක් රැගෙන සාරවත් බිමක සිටෙව්වේ ය. ඔහු එය බොහෝ දිය ඇති ගඟක් ළඟ පැළෑටියක් මෙන් සිටෙව්වේ ය. </span></span><span class="verse v6" data-usfm="EZK.17.6"><span class="label">6</span><span class="content">එය වැඩී පැතිරී යන විට මිදි වැලක් වී ය. එහි අතු රාජාලියා දෙසට වැඩී ගියේ ය. එහි මුල් ගැඹුරට ඇදී ගියේ ය. මෙසේ එහි අතු රිකිලි විහිදී මිදි වැලක් විය.</span></span> 
     </div> 
     <div class="p"> <span class="verse v6" data-usfm="EZK.17.6"><span class="content"> </span></span><span class="verse v7" data-usfm="EZK.17.7"><span class="label">7</span><span class="content">“ ‘තවද, මහා පියාපත් සහ බොහෝ පිහාටු ඇති තවත් යෝධ රාජාලියෙක් විය. එවිට අර මිදි වැල සිය මුල් ඔහු දෙසට හරවා, ඔහු එයට වතුර වත් කරනු ඇතැ යි යන බලාපොරොත්තුවෙන් එහි පිහිටුවා තිබුණු පාත්තිවලින් එහි අතු ඔහු දෙසට හැරෙව්වේ ය. </span></span><span class="verse v8" data-usfm="EZK.17.8"><span class="label">8</span><span class="content">සරු සාර මිදි වැලක් වනු වස්, අතු ලියලා පල දෙන පිණිස එය සාරවත් බිමක බොහෝ දිය ඇති ගඟක් ළඟ හිටවා තිබුණේ ය.</span></span> 
     </div> 
     <div class="p"> <span class="verse v8" data-usfm="EZK.17.8"><span class="content"> </span></span><span class="verse v9" data-usfm="EZK.17.9"><span class="label">9</span><span class="content">“ ‘මහෝත්තම දෙවි ස්වාමීන් වහන්සේ මෙසේ අසන සේකැ යි කියන්න. ඒ මිදි වැල සඵල වේ ද? එය වියළී යන පිණිස පළමු රාජාලියා එහි මුල් උදුරා, පල කඩාදමා සියලු ළා දලු වියළී යන්නට හරින්නේ නැද් ද? මුල් පිටින් එය උදුරාදමන්නට ශක්තිසම්පන්න හස්තයක් වත්, බලවත් සෙනඟ වත් ඕනෑ නොවන්නේ ය. </span></span><span class="verse v10" data-usfm="EZK.17.10"><span class="label">10</span><span class="content">එය අන් තැනක සිටුවා තිබෙන නමුත්, එය සශ්‍රීක වේ ද? පෙරදිග සුළඟ ඊට වදින විට එය සහමුලින් ම වියළී නොයන්නේ ද? එය වැඩෙන පාත්තිවල ම එය වියළී යන්නේ නැද් ද?’ “</span></span> 
     </div> 
     <div class="s1"> <span class="heading"><b>උපමාවේ තේරුම</b></span> 
     </div> 
     <div class="p"> <span class="verse v10" data-usfm="EZK.17.10"><span class="content"> </span></span><span class="verse v11" data-usfm="EZK.17.11"><span class="label">11</span><span class="content">සමිඳාණන් වහන්සේ මට මෙසේ වදාළ සේක: </span></span><span class="verse v12" data-usfm="EZK.17.12"><span class="label">12</span><span class="content">“මේ කරුණු කවරේ ද කියා නුඹලා දන්නේ නැද්දැ”යි කැරලිකාර වංශයට කියන්න. බබිලෝනියේ රජ ජෙරුසලමට අවුත් එහි රජු සහ එහි අධිපතීන් ද රැගෙන තමා සමඟ බබිලෝනියට ගෙන ගියේ ය.</span></span> 
     </div> 
     <div class="p"> <span class="verse v12" data-usfm="EZK.17.12"><span class="content"> </span></span><span class="verse v13" data-usfm="EZK.17.13"><span class="label">13</span><span class="content">“ඔහු රාජ වංශයේ කෙනෙකු ගෙන, ඔහු සමඟ ගිවිසුමක් කොට, ඔහු විශ්වාස ව සිටින බවට දිවුරුම් ගත්තේ ය. ඉක්බිති ඔහු දේශයේ ප්‍රධානීන් ගෙන ගියේ ය. </span></span><span class="verse v14" data-usfm="EZK.17.14"><span class="label">14</span><span class="content">මෙසේ කෙළේ, රාජ්‍යය පහත් තත්ත්වයේ ම සිට උසස් නොවන පිණිසත්, ගිවිසුම පවත්වන බවට සහතික වන ලෙසත් ය. </span></span><span class="verse v15" data-usfm="EZK.17.15"><span class="label">15</span><span class="content">එහෙත්, ජුදාවේ රජ කැරලිගසා අශ්වයන් සහ බොහෝ සෙනඟ ලබාගන්න පිණිස තමාගේ තානාපතියන් මිසරයට යැව්වේ ය. ඔහු ජය ගනීවි ද? මෙබඳු දේ කරන්නාට ගැළවෙන්න පුළුවන් ද? ගිවිසුම කඩ කළායින් පසුත් ඔහුට ගැළවෙන්න හැකි වේ ද?</span></span> 
     </div> 
     <div class="p"> <span class="verse v15" data-usfm="EZK.17.15"><span class="content"> </span></span><span class="verse v16" data-usfm="EZK.17.16"><span class="label">16</span><span class="content">“මහෝත්තම දෙවි ස්වාමීන් වන මම මාගේ ජීවමාන නාමයෙන් දිවුරා මෙසේ කියමි: ‘ඔහු රජකමට පත් කළ රජුගේ දිවුරුම් ඔහු සුළු කොට ඔහුගේ ගිවිසුම කඩ කළ නිසා, ඔහු ඒ රජු වාසය කරන බබිලෝනියේ දී ම ඒ රජු ළඟ ම නසින්නේ ය. </span></span><span class="verse v17" data-usfm="EZK.17.17"><span class="label">17</span><span class="content">ඔහු බොහෝ දෙනෙකු සිඳදමන පිණිස පස් කඳු සාදා බලකොටු ගොඩනඟන කල, යුද්ධයෙහි දී පාරාවෝ තමාගේ බලවත් සේනාව ද මහා සමූහය ද ඇති ව ඔහු උදෙසා කිසි උදව්වක් කරන්නේ නැත. </span></span><span class="verse v18" data-usfm="EZK.17.18"><span class="label">18</span><span class="content">මන්ද, ඔහු ගිවිසුම කඩ කර දිවුරුම සුළු කෙළේ ය. ඔහු අත හිත දී තිබුණ නමුත්, මේ සියල්ල කෙළේ ය. ඔහු නොගැළවෙන්නේ ය.’ “</span></span> 
     </div> 
     <div class="p"> <span class="verse v18" data-usfm="EZK.17.18"><span class="content"> </span></span><span class="verse v19" data-usfm="EZK.17.19"><span class="label">19</span><span class="content">එබැවින් මහෝත්තම දෙවි ස්වාමීන් වහන්සේ මෙසේ වදාරන සේක: “මාගේ ජීවමාන නාමයෙන් දිවුරා මෙසේ කියමි: ඔහු සුළු කෙළේ මාගේ දිවුරුම ය; ඔහු කඩ කෙළේත් මාගේ ගිවිසුම ය; මම ද ඔහුට දුර්විපාක දෙන්නෙමි. </span></span><span class="verse v20" data-usfm="EZK.17.20"><span class="label">20</span><span class="content">මාගේ දැල ඔහු පිට හෙළන්නෙමි. ඔහු මාගේ මලපතට අසු වන්නේ ය. මම ඔහු බබිලෝනියට පමුණුවා, මට විරුද්ධ ව කර තිබෙන ඔහුගේ ද්‍රෝහිකම ගැන එහි දී ඔහු විනිශ්චයයට පමුණුවන්නෙමි. </span></span><span class="verse v21" data-usfm="EZK.17.21"><span class="label">21</span><span class="content">ඔහුගේ සියලු හමුදාවලින් පලා යන සියල්ලන් කඩු පහරින් වැටෙනු ඇත. ඉතිරි වන අය සියලු දිශාවලට විසුරුවනු ලබනු ඇත. නුඹලා ද සමිඳාණන් වහන්සේ වන මා එසේ කී බව දැනගන්නහු ය.”</span></span> 
     </div> 
     <div class="s1"> <span class="heading"><b>දෙවියන් වහන්සේගේ පොරොන්දුව</b></span> 
     </div> 
     <div class="p"> <span class="verse v21" data-usfm="EZK.17.21"><span class="content"> </span></span><span class="verse v22" data-usfm="EZK.17.22"><span class="label">22</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v22" data-usfm="EZK.17.22"><span class="content">“උස් වූ කිහිරි ගස් මුදුනෙන් මම ම රිකිල්ලක් ගෙන එය සිටුවන්නෙමි.</span></span> 
     </div> 
     <div class="q2"> <span class="verse v22" data-usfm="EZK.17.22"><span class="content">එහි මුදුන් රිකිලිවලින් ළපටි රිකිල්ලක් කඩාගෙන උසට උසේ ඇති කන්දක් මුදුනේ සිටුවන්නෙමි.</span></span> 
     </div> 
     <div class="q"> <span class="verse v22" data-usfm="EZK.17.22"><span class="content"> </span></span><span class="verse v23" data-usfm="EZK.17.23"><span class="label">23</span><span class="content">මම එය උස් වූ ඉශ්රායෙල් කන්ද උඩ සිටුවන්නෙමි.</span></span> 
     </div> 
     <div class="q2"> <span class="verse v23" data-usfm="EZK.17.23"><span class="content">එයින් අතු ලියලන්නේ ය;</span></span> 
     </div> 
     <div class="q2"> <span class="verse v23" data-usfm="EZK.17.23"><span class="content">එහි පලදාව හටගන්නේ ය;</span></span> 
     </div> 
     <div class="q2"> <span class="verse v23" data-usfm="EZK.17.23"><span class="content">එය උතුම් කිහිරි ගසක් වන්නේ ය.</span></span> 
     </div> 
     <div class="q2"> <span class="verse v23" data-usfm="EZK.17.23"><span class="content">පියාපත් ඇති සියලු ආකාර පක්ෂීහු යට ලගින්නෝ ය.</span></span> 
     </div> 
     <div class="q2"> <span class="verse v23" data-usfm="EZK.17.23"><span class="content">ඒ අතුවල සෙවණෙහි උන් ලගිනු ඇත.</span></span> 
     </div> 
     <div class="q"> <span class="verse v23" data-usfm="EZK.17.23"><span class="content"> </span></span><span class="verse v24" data-usfm="EZK.17.24"><span class="label">24</span><span class="content">එවිට, ස්වාමීන් වන මා උස් ගහ පහත් කළ බවත්, මිටි ගහ උස් කළ බවත්, සරු ගහ වියළි කළ බවත්, වියළි ගහ සරුකර ඇති බවත් දේශයේ සියලු ගස් දැනගනු ඇත.</span></span> 
     </div> 
     <div class="q2"> <span class="verse v24" data-usfm="EZK.17.24"><span class="content">ස්වාමීන් වන මම මෙසේ වදාළෙමි;</span></span> 
     </div> 
     <div class="q2"> <span class="verse v24" data-usfm="EZK.17.24"><span class="content">වදාළ ලෙස ම කරමි.”</span></span> 
     </div> 
    </div> 
   </div> 
  </div>
 </body>
</html>