<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZK"> 
    <div class="chapter ch11" data-usfm="EZK.11">  
     <div class="s1"> <span class="heading"><b>දුෂ්ට මූලිකයන්ගේ විනාශය</b></span> 
     </div> 
     <div class="p"> <span class="content"> </span><span class="verse v1" data-usfm="EZK.11.1"><span class="label">1</span><span class="content">දේවාත්මානුභාවය මා ඔසවාගෙන ගොස් නැගෙනහිර දෙසට තිබෙන සමිඳාණන් වහන්සේගේ මාලිගාවේ නැගෙනහිර දොරටුවට මා පැමිණෙව්වේ ය. බලන්න, මනුෂ්‍යයෝ විසිපස්දෙනෙක් දොරකඩ සිටියෝ ය. ඔවුන් අතරේ සෙනඟගේ අධිපතීන් වන අස්සුර්ගේ පුත් ජාසිනියා ද බෙනායාගේ පුත් පෙලතියා ද සිටිනු දිටිමි.</span></span> 
     </div> 
     <div class="p"> <span class="verse v1" data-usfm="EZK.11.1"><span class="content"> </span></span><span class="verse v2" data-usfm="EZK.11.2"><span class="label">2</span><span class="content">උන් වහන්සේ කතා කොට මෙසේ වදාළ සේක: “මනුෂ්‍ය පුත්‍රය, මේ නුවර පුරා දුෂ්ටකම් යෝජනා කරන, නපුරු මන්ත්‍රණ යොදන මනුෂ්‍යයෝ මොවුහු ය. </span></span><span class="verse v3" data-usfm="EZK.11.3"><span class="label">3</span><span class="content">මොවුහු කතා කොට, ‘ගෙවල් ගොඩනඟන්න කාලය ළං වී නැද් ද? මේ නුවර කල්දේරමක් වැනි ය; අපි එහි පිසෙන මාංසය වැනි ය; එනම් අපට නුවර තුළ තරමක ආරක්ෂාව ඇතැ’යි කියති. </span></span><span class="verse v4" data-usfm="EZK.11.4"><span class="label">4</span><span class="content">එබැවින් ඔවුන්ට විරුද්ධ ව දිවැස් වැකි කියන්න, මනුෂ්‍ය පුත්‍රය, දිවැස් වැකි කියන්න.”</span></span> 
     </div> 
     <div class="p"> <span class="verse v4" data-usfm="EZK.11.4"><span class="content"> </span></span><span class="verse v5" data-usfm="EZK.11.5"><span class="label">5</span><span class="content">එවිට සමිඳාණන් වහන්සේගේ ආත්මානුභාවය මා කෙරෙහි පැමිණ, මට කතා කරමින් මෙසේ වදාළ සේක: “සමිඳාණන් වහන්සේ මෙසේ වදාරන සේකැ යි කියන්න: ‘අනේ ඉශ්රායෙල් වංශය, නුඹලා මෙසේ සිතන්නහු ය; නුඹලාගේ සිත්වල හටගන්න අදහස් දනිමි. </span></span><span class="verse v6" data-usfm="EZK.11.6"><span class="label">6</span><span class="content">නුඹලා මේ නුවර තුළ බොහෝ සේ මිනී මරා එහි වීදි මළකඳන්වලින් පුරවා තිබේ.</span></span> 
     </div> 
     <div class="p"> <span class="verse v6" data-usfm="EZK.11.6"><span class="content"> </span></span><span class="verse v7" data-usfm="EZK.11.7"><span class="label">7</span><span class="content">“ ‘එබැවින් මහෝත්තම දෙවි ස්වාමීන් වහන්සේ මෙසේ වදාරන සේක. මාංසය වශයෙන් හැඳින්වෙන්නේ නගරයෙහි නුඹලා විසින් බාවනු ලැබ ඇති, නුඹලා අතින් මැරුම්කනු ලැබූ අය ය; කල්දේරම වශයෙන් හැඳින්වෙන්නේ නගරය ය. එහෙත්, නුඹලා මෙයින් පිටත ගෙනෙනු ලබන්නහු ය. </span></span><span class="verse v8" data-usfm="EZK.11.8"><span class="label">8</span><span class="content">නුඹලා කඩුවට බිය ව සිටියහු ය. මම ද නුඹලා පිට කඩුව පමුණුවන්නෙමි යි දෙවි ස්වාමීන් වහන්සේ වදාරන සේක. </span></span><span class="verse v9" data-usfm="EZK.11.9"><span class="label">9</span><span class="content">මම නුඹලා පිටතට ගෙනවුත් විදේශීන් අතට නුඹලා පාවා දී, මාගේ විනිශ්චයයන් නුඹලාට විරුද්ධ ව ඉෂ්ට කරන්නෙමි. </span></span><span class="verse v10" data-usfm="EZK.11.10"><span class="label">10</span><span class="content">නුඹලා කඩුවෙන් නසින්නහු ය. ඉශ්රායෙල් දේශ සීමාවේ දී මම නුඹලා විනිශ්චය කරන්නෙමි; එසේ මා සමිඳාණන් වහන්සේ බව නුඹලා දැනගන්නහු ය. </span></span><span class="verse v11" data-usfm="EZK.11.11"><span class="label">11</span><span class="content">මේ නුවර නුඹලාගේ කල්දේරම නොවන්නේ ය. නුඹලා එය තුළ මාංසය ද නොවන්නහු ය. ඉශ්රායෙල් දේශ සීමාවේ දී මම නුඹලා විනිශ්චය කරන්නෙමි. එවිට මා ස්වාමීන් බව නුඹලා දැනගන්නහු ය. </span></span><span class="verse v12" data-usfm="EZK.11.12"><span class="label">12</span><span class="content">එසේ මාගේ නියෝග ප්‍රකාර නොහැසිර, මාගේ පණත් ඉෂ්ට නොකොට, නුඹලා අවට සිටින ජාතීන්ගේ පණත් ප්‍රකාරයට ක්‍රියා කළහු ය.’ “</span></span> 
     </div> 
     <div class="p"> <span class="verse v12" data-usfm="EZK.11.12"><span class="content"> </span></span><span class="verse v13" data-usfm="EZK.11.13"><span class="label">13</span><span class="content">මා විසින් එසේ දිවැස් වැකි කියද්දී බෙනායාගේ පුත් පෙලතියා මැරී වැටුණේ ය. එවිට මම මුණින් වැටී, “අනේ! මහෝත්තම දෙවි ස්වාමීන් වහන්ස, ඉතිරි ව සිටින ඉශ්රායෙල්වරුන් ඔබ නැත්තට ම නැතිකරන සේක් දැ”යි මහා හඬින් මොරගසා ඇසීමි.</span></span> 
     </div> 
     <div class="s1"> <span class="heading"><b>විප්‍රවාසගත වූ අයට පොරොන්දුව</b></span> 
     </div> 
     <div class="p"> <span class="verse v13" data-usfm="EZK.11.13"><span class="content"> </span></span><span class="verse v14" data-usfm="EZK.11.14"><span class="label">14</span><span class="content">තවද, සමිඳාණන් වහන්සේ මට කතා කොට මෙසේ වදාළ සේක: </span></span><span class="verse v15" data-usfm="EZK.11.15"><span class="label">15</span><span class="content">“මනුෂ්‍ය පුත්‍රය, ජෙරුසලමේ සිටින අය නුඹ ගැනත්, විප්‍රවාසගත ව සිටින නුඹේ ඥාති ඉශ්රායෙල් සහෝදරයන් ගැනත් කතා කරමින්, ‘දෙවියන් වහන්සේ කෙරෙන් නුඹලා පිටුවහල් කර ඇත; උරුමයක් වශයෙන් දේශය දෙන ලද්දේ අපට යැ’යි කියති.</span></span> 
     </div> 
     <div class="p"> <span class="verse v15" data-usfm="EZK.11.15"><span class="content"> </span></span><span class="verse v16" data-usfm="EZK.11.16"><span class="label">16</span><span class="content">“එබැවින්, ‘දෙවි ස්වාමීන් වහන්සේ මෙසේ වදාරන සේකැ යි කියන්න: මා විජාතීන් අතරට ඔවුන් පලවා හැර, දුර දේශවල ඔවුන් විසිර වූ නමුත්, ඔවුන් පැමිණ සිටින ඒ දේශයන්හි මම ස්වල්ප කලකට ඔවුන් සමඟ වැඩ සිටින්නෙමි.’ </span></span><span class="verse v17" data-usfm="EZK.11.17"><span class="label">17</span><span class="content">එබැවින් මහෝත්තම දෙවි ස්වාමීන් වහන්සේ මෙසේ වදාරන සේක: ‘මම ජාතීන් අතරෙන් නුඹලා එකතු කර, නුඹලා විසිර සිටින දේශවලින් නුඹලා රැස් කොට ඉශ්රායෙල් රට නුඹලාට දෙන්නෙමි. </span></span><span class="verse v18" data-usfm="EZK.11.18"><span class="label">18</span><span class="content">ඔවුන් එහි පැමිණ එහි සියලු අශික්ෂිත දේ ද එහි සියලු පිළිකුල්කම් ද එතැනින් පහකරනු ඇත. </span></span><span class="verse v19" data-usfm="EZK.11.19"><span class="label">19</span><span class="content">මම ඔවුන්ට ඒකමතික සිතක් දෙන්නෙමි, අලුත් ආධ්‍යාත්මික බලයක් ද නුඹලා තුළ තබන්නෙමි. </span></span><span class="verse v20" data-usfm="EZK.11.20"><span class="label">20</span><span class="content">ඔවුන් මාගේ පණත් ප්‍රකාර හැසිර, මාගේ නියෝග රක්ෂා කොට පවත්වන පිණිස, ඔවුන්ගේ ගල් සිත පහකොට මුදු මොළොක් සිතක් ඔවුන්ට දෙන්නෙමි. මෙසේ ඔව්හු මාගේ සෙනඟ වන්නෝ ය. මම ද ඔවුන්ගේ දෙවියන් වහන්සේ වන්නෙමි. </span></span><span class="verse v21" data-usfm="EZK.11.21"><span class="label">21</span><span class="content">එහෙත්, තමන්ගේ අශික්ෂිතකම් ද තමන්ගේ පිළිකුල්කම් ද කෙරෙහි සිත ඇදී ගොස් ඇති අයට ඔවුන්ගේ ක්‍රියාවල විපාක විඳින්නට සලස්වන්නෙමි’ මෙසේ පවසන්නේ මහෝත්තම දෙවි ස්වාමීන් වහන්සේ ය.”</span></span> 
     </div> 
     <div class="s1"> <span class="heading"><b>තේජෝ මහිමය අතුරුදහන් වීම</b></span> 
     </div> 
     <div class="p"> <span class="verse v21" data-usfm="EZK.11.21"><span class="content"> </span></span><span class="verse v22" data-usfm="EZK.11.22"><span class="label">22</span><span class="content"> </span><span class="content">එකල කෙරුබ්වරු තමන්ගේ පියාපත් එසෙවුවෝ ය. රෝදත් ඔවුන් එක් ව ම තිබුණේ ය. ඉශ්රායෙල්වරුන්ගේ දෙවියන් වහන්සේගේ තේජස ඔවුන්ට ඉහළින් තිබුණේ ය. </span></span><span class="verse v23" data-usfm="EZK.11.23"><span class="label">23</span><span class="content">සමිඳාණන් වහන්සේගේ තේජස ඉහළට නැඟී නගරයෙන් පිට වී ගොස් නැගෙනහිරින් තිබෙන කන්ද උඩ පිහිටියේ ය. </span></span><span class="verse v24" data-usfm="EZK.11.24"><span class="label">24</span><span class="content">එවිට ආත්මානුභාවය මා ඔසවා කල්දියාවෙහි විප්‍රවාසගත ව සිටින අය වෙත පැමිණෙව්වේ ය. මේ සියල්ල සිදු වූයේ දේවාත්මානුභාවය විසින් එවන ලද දර්ශනයක් මඟිනි. මෙසේ මා දුටු දර්ශනය මා වෙතින් පහ ව ගියේ ය. </span></span><span class="verse v25" data-usfm="EZK.11.25"><span class="label">25</span><span class="content">මම ද සමිඳාණන් වහන්සේ මට පෙන්වූ සියලු දේ විප්‍රවාසගත ව සිටි අයට කීවෙමි.</span></span> 
     </div> 
    </div> 
   </div> 
  </div>
 </body>
</html>