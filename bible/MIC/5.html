<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMIC"> 
    <div class="chapter ch5" data-usfm="MIC.5">  
     <div class="p"> <span class="content"> </span><span class="verse v1" data-usfm="MIC.5.1"><span class="label">1</span><span class="content">හමුදා රැස් කරන්න. සතුරෝ ජෙරුසලම වටලාගෙන සිටිති. ඉශ්රායෙල්හි නායකයන්ට ඔව්හු කෙවිටකින් පහර දෙති.</span></span> 
     </div> 
     <div class="s1"> <span class="heading"><b>ඉශ්රායෙල්ට අධිපතියෙක්</b></span> 
     </div> 
     <div class="p"> <span class="verse v1" data-usfm="MIC.5.1"><span class="content"> </span></span><span class="verse v2" data-usfm="MIC.5.2"><span class="label">2</span><span class="content"> </span><span class="content">“එම්බා බෙත්ලෙහෙම් එප්‍රාතා!</span></span> 
     </div> 
     <div class="q2"> <span class="verse v2" data-usfm="MIC.5.2"><span class="content">තී ජුදාහි ගෝත්‍රවලින් ඉතා අල්ප වන්නෙහි ය.</span></span> 
     </div> 
     <div class="q2"> <span class="verse v2" data-usfm="MIC.5.2"><span class="content">එහෙත්, ඉශ්රායෙල් කෙරෙහි අධිපතියා වීමට කෙනෙක් තී කෙරෙන් නැඟී එන්නේ ය.</span></span> 
     </div> 
     <div class="q2"> <span class="verse v2" data-usfm="MIC.5.2"><span class="content">එතුමන්ගේ පෙළපතේ මුල දුරාතීතයෙන් ද පැරණි යුගයෙන් ද එන්නකි.”</span></span> 
     </div> 
     <div class="p"> <span class="verse v2" data-usfm="MIC.5.2"><span class="content"> </span></span><span class="verse v3" data-usfm="MIC.5.3"><span class="label">3</span><span class="content">එබැවින් ගැබ්ගෙන සිටින ස්ත්‍රිය දරුවෙකු බිහි කරන තෙක් සමිඳාණන් වහන්සේ සිය සෙනඟ සතුරන්ට පාවා දෙන සේක. එවිට ඔවුන්ගේ සහෝදරයන්ගෙන් ඉතිරි කුඩා පිරිස ඔවුන්ගේ සෙනඟ සමඟ එක් වන්නෝ ය. </span></span><span class="verse v4" data-usfm="MIC.5.4"><span class="label">4</span><span class="content">එතුමන් පැමිණි විට, සමිඳාණන් වහන්සේගෙන් ලැබෙන ශක්තියෙන් ද දෙවි සමිඳාණන් වහන්සේගේ නාමයේ මහිමයෙන් ද සිය සෙනඟ පෝෂණය කරනු ඇත. පොළෝ තල වැසියන් සියලු දෙනා එතුමන්ගේ පාලනය පිළිගන්න බැවින්, එතුමන්ගේ සෙනඟ ආරක්ෂා සහිත ව සිටින්නෝ ය. </span></span><span class="verse v5" data-usfm="MIC.5.5"><span class="label">5</span><span class="content">එතුමාණෝ සාමදානය ගෙන දෙන සේක.</span></span> 
     </div> 
     <div class="s1"> <span class="heading"><b>ගැළවීම සහ දඬුවම</b></span> 
     </div> 
     <div class="p"> <span class="verse v5" data-usfm="MIC.5.5"><span class="content">අසිරියන්වරුන් අපේ රට ආක්‍රමණය කොට අපේ බලකොටු බිඳගෙන ඇතුළු වූ විට ඔවුන් සමඟ සටන් කිරීමට අපි අපේ පාලකයන් සත්දෙනා සහ ප්‍රධානීන් අටදෙනා යවන්නෙමු. </span></span><span class="verse v6" data-usfm="MIC.5.6"><span class="label">6</span><span class="content">ඔව්හු සිය කඩුවලින් අසිරියන් රට ද කඩු තලයෙන් නිම්රොද් දේශය ද ජයගන්නෝ ය. අසිරියන්වරුන් අපේ දේශයට පැමිණි විට, අපේ සීමා බිඳ දමන විට, ඒ නායකයෝ ඔවුන් අතින් අප බේරා ගන්නෝ ය.</span></span> 
     </div> 
     <div class="p"> <span class="verse v6" data-usfm="MIC.5.6"><span class="content"> </span></span><span class="verse v7" data-usfm="MIC.5.7"><span class="label">7</span><span class="content">ජාකොබ්ගේ සෙනඟ අතරෙන් ඉතිරි කුඩා පිරිස බොහෝ ජාතීන් උදෙසා සමිඳාණන් වහන්සේ එවා වදාළ පිනි බිංදු මෙන් ද තණ මත වැහි බිංදු මෙන් ද වන්නෝ ය. ඔවුන්ගේ විශ්වාසය සමිඳාණන් වහන්සේ කෙරෙහි මිස මිනිසා කෙරෙහි නොවන්නේ ය. </span></span><span class="verse v8" data-usfm="MIC.5.8"><span class="label">8</span><span class="content">ජාකොබ්ගේ වංශයේ ඉතිරි අය බොහෝ සෙනඟ වන ජාතීන් අතරේ වනයේ සැරිසරන සිංහයෙකු මෙන් ද බැටළු ගාල් අතරේ සිංහ පැටියෙකු මෙන් ද වන්නෝ ය. ඔව්හු යන විට ගොදුරු පිට කඩා පැන, කෑලි කෑලිවලට ඉරා දමන්නෝ ය. බේරාගන්න කිසිවෙක් නොවන්නේ ය. </span></span><span class="verse v9" data-usfm="MIC.5.9"><span class="label">9</span><span class="content">ඔබ බාහු බලයෙන් ඔබේ සතුරන් පරාජයට පත් කොට ප්‍රතිවාදීන් සියල්ලන් ම විනාශ කර දමන්නහු ය.</span></span> 
     </div> 
     <div class="p"> <span class="verse v9" data-usfm="MIC.5.9"><span class="content"> </span></span><span class="verse v10" data-usfm="MIC.5.10"><span class="label">10</span><span class="content">සමිඳාණන් වහන්සේ මෙසේ වදාරන සේක: “ඒ කාලයේ දී මම නුඹලාගේ අශ්වයන් පහකොට නුඹලාගේ රථ විනාශ කරන්නෙමි. </span></span><span class="verse v11" data-usfm="MIC.5.11"><span class="label">11</span><span class="content">නුඹලාගේ දේශයේ නගර විනාශ කොට සියලු බලකොටු බිඳ දමන්නෙමි. </span></span><span class="verse v12" data-usfm="MIC.5.12"><span class="label">12</span><span class="content">මම නුඹලා භාවිතා කරන මායම් නැති කර දමමි. පේන කියන එකෙකු වත් ඉතිරි නොකරන්නෙමි. </span></span><span class="verse v13" data-usfm="MIC.5.13"><span class="label">13</span><span class="content">නුඹලාගේ දේව රූප ද රූපස්ථම්භ ද නුඹලා කෙරෙන් සිඳ දමන්නෙමි. අතින් තනාගත් දේවලට නුඹලා තවත් නමස්කාර නොකරන්නහු ය. </span></span><span class="verse v14" data-usfm="MIC.5.14"><span class="label">14</span><span class="content">මම නුඹලාගේ රටේ ඇති අෂේරා කප් කණු බිඳ හෙළා නුඹලාගේ නගර විනාශ කරන්නෙමි. </span></span><span class="verse v15" data-usfm="MIC.5.15"><span class="label">15</span><span class="content">මට කීකරු නොවූ ජාතීන් හට මම උදහසෙනුත්, කෝපයෙනුත් දඬුවම් දෙන්නෙමි.”</span></span> 
     </div> 
    </div> 
   </div> 
  </div>
 </body>
</html>