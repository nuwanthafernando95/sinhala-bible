<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMIC"> 
    <div class="chapter ch1" data-usfm="MIC.1">  
     <div class="p"> <span class="content"> </span><span class="verse v1" data-usfm="MIC.1.1"><span class="label">1</span><span class="content"> </span><span class="content">ජෝතාම්, ආහාස් හා හෙසකියා ජුදාහි රජකම් කරන කාලයේ දී, සමාරිය හා ජෙරුසලම සම්බන්ධ ව දර්ශන මඟින් මෝරෙෂෙත්හි මීකාට සමිඳාණන් වහන්සේ ප්‍රකාශ කළ පණිවුඩය මෙය වේ:</span></span> 
     </div> 
     <div class="s1"> <span class="heading"><b>සමාරිය හා ජෙරුසලම පිළිබඳ ළතෝනිය</b></span> 
     </div> 
     <div class="q"> <span class="verse v1" data-usfm="MIC.1.1"><span class="content"> </span></span><span class="verse v2" data-usfm="MIC.1.2"><span class="label">2</span><span class="content">සියලු ජනයෙනි, මෙයට සවන් දෙන්න, පොළොව හා එහි ඇති සියල්ලෙනි, මෙයට ඇහුම්කන් දෙන්න.</span></span> 
     </div> 
     <div class="q2"> <span class="verse v2" data-usfm="MIC.1.2"><span class="content">දෙවි සමිඳාණෝ සිය ශුද්ධ මාලිගාවේ සිට ඔබට විරුද්ධ ව සාක්ෂි දෙන සේක.</span></span> 
     </div> 
     <div class="q"> <span class="verse v2" data-usfm="MIC.1.2"><span class="content"> </span></span><span class="verse v3" data-usfm="MIC.1.3"><span class="label">3</span><span class="content">බලන්න, සමිඳාණෝ සිය ශුද්ධස්ථානයෙන් පිටත් වී, බැස අවුත් පොළොවේ කඳු මුදුනෙහි සක්මන් කරන සේක.</span></span> 
     </div> 
     <div class="q2"> <span class="verse v3" data-usfm="MIC.1.3"><span class="content"> </span></span><span class="verse v4" data-usfm="MIC.1.4"><span class="label">4</span><span class="content">එසේ සක්මන් කරන විට, ගින්න ඉදිරියෙහි ඉටි මෙන් කඳු දිය වී ගොස්, කඳු බෑවුමකින් ගලා බසින වතුර මෙන් මිටියාවත් කැඩී බිඳී යන්නේ ය.</span></span> 
     </div> 
     <div class="p"> <span class="verse v4" data-usfm="MIC.1.4"><span class="content"> </span></span><span class="verse v5" data-usfm="MIC.1.5"><span class="label">5</span><span class="content">මේ සියල්ල සිදු වන්නේ, ජාකොබ් සෙනඟගේ අපරාධ හා ඉශ්රායෙල් වංශයේ පාප නිසා ය. ජාකොබ්ගේ අපරාධය කුමක් ද? සමාරිය නොවේ ද? ජුදාහි සෙනඟගේ ගිරිකුළු දේවාල මොනවා ද? ජෙරුසලම නොවේ ද? </span></span><span class="verse v6" data-usfm="MIC.1.6"><span class="label">6</span><span class="content">“එබැවින් මම සමාරිය නටබුන් රටක් කරන්නෙමි. එය සුදුසු වන්නේ මිදි වගාවට පමණි. මම ඒ නගරයේ ගල්, මිටියාවතට හෙළා දමා එහි අත්තිවාරම මතු කර දක්වන්නෙමි. </span></span><span class="verse v7" data-usfm="MIC.1.7"><span class="label">7</span><span class="content">එහි ඇති සියලු කැපූ රූප සුණු විසුණු කරනු ලැබේ. ඔවුන් සම්බ කරන සියල්ල ගින්නෙන් විනාශ කරනු ලැබේ. දේව රූප සුන්බුන් කරනු ලැබේ. මන්ද, ඒවා වේශ්‍යාකමට අය කළ ගාස්තුවෙන් රැස් කරගනු ලැබී ය. වේශ්‍යාකමේ පණයම් ගෙවීමට එය නැවත වැය වන්නේ ය.</span></span> 
     </div> 
     <div class="p"> <span class="verse v7" data-usfm="MIC.1.7"><span class="content"> </span></span><span class="verse v8" data-usfm="MIC.1.8"><span class="label">8</span><span class="content">“මේ නිසා මම හඬා වැලපෙන්නෙමි; පාවහන් වත්, ඇඳුම් වත් නැති ව යන්නෙමි; සිවලුන් මෙන් විලාප නඟන්නෙමි; පැස්බරුන් මෙන් වැලපෙන්නෙමි. </span></span><span class="verse v9" data-usfm="MIC.1.9"><span class="label">9</span><span class="content">මන්ද, සමාරියේ තුවාළ අසාධ්‍ය ව තිබේ. ජුදාවටත් ඒ දේ සිදු විය. මාගේ සෙනඟගේ දොරටුව වන ජෙරුසලම දක්වා එම විනාශය ළං වී ඇත.”</span></span> 
     </div> 
     <div class="s1"> <span class="heading"><b>සතුරා ජෙරුසලමට ළං වීම</b></span> 
     </div> 
     <div class="p"> <span class="verse v9" data-usfm="MIC.1.9"><span class="content"> </span></span><span class="verse v10" data-usfm="MIC.1.10"><span class="label">10</span><span class="content">“ගාත්හි සෙනඟට එය නොදන්වන්න; නුඹලා නොවැලපෙන්න; බෙත්-ලෙඅප්‍රාහි දූවිල්ලෙහි පෙරළෙමින්, සිටින්න. </span></span><span class="verse v11" data-usfm="MIC.1.11"><span class="label">11</span><span class="content">ෂාපීර්හි වැසියෙනි, නග්න ව, ලජ්ජාවෙන් මඟ යන්න. ශයනාන්හි වැසියෝ පිටතට නොඑති. බෙත්-ඒශෙල්හි වැලපීම නිසා එහි පිහිට නුඹලාගෙන් පහවන්නේ ය. </span></span><span class="verse v12" data-usfm="MIC.1.12"><span class="label">12</span><span class="content">සමිඳාණන් වහන්සේ විනාශය ජෙරුසලම් දොරටුවට ළං කර තිබෙන බැවින් මාරෝත්හි සෙනඟ සුසුම්ලමින් සහනයක් බලා සිටිති. </span></span><span class="verse v13" data-usfm="MIC.1.13"><span class="label">13</span><span class="content">අහෝ ලාකීෂ්හි වැසියෙනි! නුඹලාගේ අශ්වයන් රථවල බැඳගන්න; සියොන් පුරඟනගේ පාපයේ පටන්ගැන්ම මෙය විය. මන්ද, ඉශ්රායෙල් කළ පාපය ම නුඹත් කර ඇත. </span></span><span class="verse v14" data-usfm="MIC.1.14"><span class="label">14</span><span class="content">එබැවින් දැන් නුඹලා මෝරෙෂෙත්-ගාත් නගරයට වෙන් වී යෑමේ ත්‍යාග දිය යුතු ය. අක්සීබ් වංශය ඉශ්රායෙල් රජවරුන්ට මලපතක් වන්නේ ය.</span></span> 
     </div> 
     <div class="p"> <span class="verse v14" data-usfm="MIC.1.14"><span class="content"> </span></span><span class="verse v15" data-usfm="MIC.1.15"><span class="label">15</span><span class="content">“එම්බා මරේෂාහි වැසියෙනි! නුඹලා අල්ලාගන්න සතුරන් නැවත එවන්නෙමි. ඉශ්රායෙල්හි තේජස අදුල්ලාම් නගරයට පවා පැමිණෙන්නේ ය. </span></span><span class="verse v16" data-usfm="MIC.1.16"><span class="label">16</span><span class="content">නුඹලාගේ ප්‍රියාදර දරුවන් නිසා හිස කෙස් කපන්න, හිස බූගාන්න. ඔවුන් නුඹලා වෙතින් වහල්කමට ගෙනයනු ලබන නිසා ගිජු ලිහිණියෙකුගේ හිස මෙන් හිස මුඩු කරගන්න.”</span></span> 
     </div> 
    </div> 
   </div> 
  </div>
 </body>
</html>