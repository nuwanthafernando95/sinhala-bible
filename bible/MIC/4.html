<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMIC"> 
    <div class="chapter ch4" data-usfm="MIC.4">  
     <div class="s1"> <span class="heading"><b>සමිඳාණන් උදා කරන සාම යුගය</b></span> 
     </div> 
     <div class="p"> <span class="content"> </span><span class="verse v1" data-usfm="MIC.4.1"><span class="label">1</span><span class="content">“මතු දවස, සමිඳුන්ගේ මාලිගාව පිහිටි කන්ද ඉතා ම උස කන්ද මෙන් ද සියලු කඳු හෙල්වලට වඩා ඉහළින් ද පිහිටුවනු ලබන්නේ ය.</span></span> 
     </div> 
     <div class="q2"> <span class="verse v1" data-usfm="MIC.4.1"><span class="content">ජනයෝ එයට වැල නොකැඩී එන්නෝ ය.</span></span> 
     </div> 
     <div class="q"> <span class="verse v1" data-usfm="MIC.4.1"><span class="content"> </span></span><span class="verse v2" data-usfm="MIC.4.2"><span class="label">2</span><span class="content">‘එන්න, අපි සමිඳුන්ගේ කන්දට යමු;</span></span> 
     </div> 
     <div class="q2"> <span class="verse v2" data-usfm="MIC.4.2"><span class="content">ජාකොබ්ගේ දෙවිඳුන්ගේ මාලිගාවට යමු.</span></span> 
     </div> 
     <div class="q2"> <span class="verse v2" data-usfm="MIC.4.2"><span class="content">එවිට ස්වකීය මාර්ගය ගැන එතුමාණන් අපට උගන්වනු ඇත:</span></span> 
     </div> 
     <div class="q2"> <span class="verse v2" data-usfm="MIC.4.2"><span class="content">අපි ද එතුමාණන්ගේ මාර්ගවල ගමන් කරන්නෙමු’යි කියන්නෝ ය.</span></span> 
     </div> 
     <div class="q2"> <span class="verse v2" data-usfm="MIC.4.2"><span class="content">මන්ද, සමිඳුන්ගේ නීතිය සියොන් කන්දෙන් ද එතුමාණන්ගේ ඉගැන්වීම ජෙරුසලමෙන් ද නිකුත් වන්නේ ය.</span></span> 
     </div> 
     <div class="q"> <span class="verse v2" data-usfm="MIC.4.2"><span class="content"> </span></span><span class="verse v3" data-usfm="MIC.4.3"><span class="label">3</span><span class="content"> </span><span class="content">එතුමාණෝ බොහෝ ජාතීන් විනිශ්චය කර, බොහෝ දුර සිටින බලවත් ජාතීන් අතර නඩු හබ විසඳන සේක.</span></span> 
     </div> 
     <div class="q2"> <span class="verse v3" data-usfm="MIC.4.3"><span class="content">ඔව්හු තමන්ගේ කඩුවලින් නඟුල් තල ද හෙල්ලවලින් දෑකැති ද තලා ගන්නෝ ය.</span></span> 
     </div> 
     <div class="q2"> <span class="verse v3" data-usfm="MIC.4.3"><span class="content">ජාතියක් ජාතියකට විරුද්ධ ව කඩු ගන්නේ නැත.</span></span> 
     </div> 
     <div class="q2"> <span class="verse v3" data-usfm="MIC.4.3"><span class="content">කිසි කලෙක ඔවුන් යුද්ධයට පුහුණු වන්නේ නැත.</span></span> 
     </div> 
     <div class="q"> <span class="verse v3" data-usfm="MIC.4.3"><span class="content"> </span></span><span class="verse v4" data-usfm="MIC.4.4"><span class="label">4</span><span class="content"> </span><span class="content">ඔවුන්ට කිසිවෙකුගෙන් බියක් නැත.</span></span> 
     </div> 
     <div class="q2"> <span class="verse v4" data-usfm="MIC.4.4"><span class="content">එකිනෙකා තම තමාගේ මිදි වැල යට ද අත්තික්කා ගස යට ද යෙහෙන් වාසය කරනු ඇත.”</span></span> 
     </div> 
     <div class="q2"> <span class="verse v4" data-usfm="MIC.4.4"><span class="content">සව් බලැති සමිඳාණෝ මෙය වදාළ සේක.</span></span> 
     </div> 
     <div class="p"> <span class="verse v4" data-usfm="MIC.4.4"><span class="content"> </span></span><span class="verse v5" data-usfm="MIC.4.5"><span class="label">5</span><span class="content">ඒ ඒ ජාතීන් තම තමන්ගේ දෙවියන් අදහා නමස්කාර කරන නමුදු, අපි සදහට ම අපේ දෙවි සමිඳාණන් වහන්සේ අදහා නමස්කාර කරමු.</span></span> 
     </div> 
     <div class="s1"> <span class="heading"><b>විප්‍රවාසීන් යළි පැමිණීම</b></span> 
     </div> 
     <div class="p"> <span class="verse v5" data-usfm="MIC.4.5"><span class="content"> </span></span><span class="verse v6" data-usfm="MIC.4.6"><span class="label">6</span><span class="content">සමිඳාණන් වහන්සේ මෙසේ වදාරන සේක: “ඒ දවසේ දී නැති වූ අය එක්රැස් කර විප්‍රවාසගත වූ අය ද මා දඬුවම් කළ අය ද මම නැවත එකතු කරන්නෙමි. </span></span><span class="verse v7" data-usfm="MIC.4.7"><span class="label">7</span><span class="content">එහෙත්, නැති වූ අයගෙන් ඉතිරි කුඩා පිරිසක් ඇති කරන්නෙමි. ඉවත දැමූ අය බලවත් ජාතියක් කරන්නෙමි. මෙතැන් පටන් සදහට ම සමිඳාණන් වහන්සේ තමන් වහන්සේගේ කන්දේ ඔවුන් කෙරෙහි රජකම් කරන සේක.”</span></span> 
     </div> 
     <div class="p"> <span class="verse v7" data-usfm="MIC.4.7"><span class="content"> </span></span><span class="verse v8" data-usfm="MIC.4.8"><span class="label">8</span><span class="content">එම්බා සෙනඟගේ මුර අට්ටාලය, සියොන් පුරඟනගේ බලකොටුව, ඔබ වෙත නැවතත් පළමු ආණ්ඩුව පැමිණෙන්නේ ය. ජෙරුසලම් පුරඟනගේ රාජ්‍යය පැමිණෙන්නේ ය. </span></span><span class="verse v9" data-usfm="MIC.4.9"><span class="label">9</span><span class="content">දැන් ඔබ කෑගසන්නේ මන් ද? ඔබට රජෙකු නැති නිසා ද? වදන වේදනා විඳින ස්ත්‍රියක මෙන් ඔබ වේදනාව විඳින්නේ මන් ද? ඔබේ රාජ්‍ය උපදේශකයන් මිය ගොස් සිටින නිසා ද? </span></span><span class="verse v10" data-usfm="MIC.4.10"><span class="label">10</span><span class="content">වදන වේදනා විඳින ස්ත්‍රියක මෙන් සියොන් පුරඟන වද වේදනා විඳින්න. මන්ද, ඔබට දැන් නගරයෙන් පිටත් වී ගොස් ආරක්ෂාවක් නැති පෙදෙසක ජීවත් වන්න සිදු වනු ඇත. ඔබට බබිලෝනියට යන්න සිදු වනු ඇත. එහි දී සමිඳාණන් වහන්සේ ඔබ නිදහස් කර, සතුරන්ගේ අතින් ඔබ මුදාගනු ඇත. </span></span><span class="verse v11" data-usfm="MIC.4.11"><span class="label">11</span><span class="content">බොහෝ ජාතීන් ඔබට පහර දෙන්න දැන් රැස් වී ඇත. “ජෙරුසලම විනාශ වේ වා! අපි එහි නටබුන් දෙස බලා සිටිමු”යි ඔව්හු කියති. </span></span><span class="verse v12" data-usfm="MIC.4.12"><span class="label">12</span><span class="content">එහෙත් සමිඳාණන් වහන්සේගේ අදහස කුමක් දැ යි ඔව්හු නොදනිති. ගොයම් රැස් කරගෙන මඩින්නාක් මෙන් ඔවුන්ට දඬුවම් කරන්න උන් වහන්සේ ඔවුන් රැස් කර ඇති බව ඔව්හු නොදනිති.</span></span> 
     </div> 
     <div class="p"> <span class="verse v12" data-usfm="MIC.4.12"><span class="content"> </span></span><span class="verse v13" data-usfm="MIC.4.13"><span class="label">13</span><span class="content">“සියොන් පුරඟන, නැඟිට ගොයම් පාගන්න. බොහෝ ජාතීන් පොඩි කරන පිණිස ඔබට මම යකඩ අං හා ලෝකඩ කුර දෙන්නෙමි. ඔවුන්ගේ ධනය සමිඳාණන් වහන්සේට කැප වන්නේ ය. එය මුළු ලෝකයේ සමිඳාණන් වහන්සේට කැප වන්නේ ය.”</span></span> 
     </div> 
    </div> 
   </div> 
  </div>
 </body>
</html>