<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMIC"> 
    <div class="chapter ch6" data-usfm="MIC.6">  
     <div class="s1"> <span class="heading"><b>ඉශ්රායෙල්ට විරුද්ධ චෝදනා</b></span> 
     </div> 
     <div class="p"> <span class="content"> </span><span class="verse v1" data-usfm="MIC.6.1"><span class="label">1</span><span class="content">සමිඳාණන් වහන්සේ ඉශ්රායෙල්ට විරුද්ධ ව නඟන චෝදනාවට සවන් දෙන්න. නැඟිට ඔබේ නඩුව කඳු ඉදිරියේ කියා සිටින්න. ඔබ කියන දේ කඳුවලට ඇසේ වා!</span></span> 
     </div> 
     <div class="p"> <span class="verse v1" data-usfm="MIC.6.1"><span class="content"> </span></span><span class="verse v2" data-usfm="MIC.6.2"><span class="label">2</span><span class="content">එම්බා කඳු! සමිඳාණන් වහන්සේගේ චෝදනාවට කන් දෙන්න. පොළොවේ ස්ථිර අත්තිවාරම්, මේ පැමිණිල්ල අසන්න. මන්ද, සමිඳාණන් වහන්සේ තමන් සෙනඟට විරුද්ධ ව කරන පැමිණිල්ලක් ඇත. උන් වහන්සේ ඉශ්රායෙල්ට විරුද්ධ ව චෝදනාවක් කරන්න යන සේක.</span></span> 
     </div> 
     <div class="p"> <span class="verse v2" data-usfm="MIC.6.2"><span class="content"> </span></span><span class="verse v3" data-usfm="MIC.6.3"><span class="label">3</span><span class="content">“මාගේ සෙනඟෙනි, මම නුඹලාට කුමක් කෙළෙම් ද?</span></span> 
     </div> 
     <div class="q2"> <span class="verse v3" data-usfm="MIC.6.3"><span class="content">මම කුමකින් නුඹලා වෙහෙසට පත් කෙළෙම් ද?</span></span> 
     </div> 
     <div class="q2"> <span class="verse v3" data-usfm="MIC.6.3"><span class="content">මට පිළිතුරු දෙන්න.</span></span> 
     </div> 
     <div class="q"> <span class="verse v3" data-usfm="MIC.6.3"><span class="content"> </span></span><span class="verse v4" data-usfm="MIC.6.4"><span class="label">4</span><span class="content"> </span><span class="content">මම නුඹලා, මිසරයෙන් පිටතට ගෙනාවෙමි;</span></span> 
     </div> 
     <div class="q2"> <span class="verse v4" data-usfm="MIC.6.4"><span class="content">වහල්කමේ නිවාසයෙන් මිදුවෙමි.</span></span> 
     </div> 
     <div class="q2"> <span class="verse v4" data-usfm="MIC.6.4"><span class="content">නුඹලාට මඟපෙන්වන පිණිස මෝසෙස් සමඟ ආරොන් ද මීරියම් ද නුඹලා වෙත එවීමි.</span></span> 
     </div> 
     <div class="q"> <span class="verse v4" data-usfm="MIC.6.4"><span class="content"> </span></span><span class="verse v5" data-usfm="MIC.6.5"><span class="label">5</span><span class="content"> </span><span class="content">මාගේ සෙනඟෙනි, මෝවබ්හි රජ වූ බාලාක් නුඹලාට විරුද්ධ ව කළ මන්ත්‍රණය කුමක් ද කියාත්, බෙයෝර්ගේ පුත් බාලාම් ඔහුට දුන් පිළිතුර කුමක් ද කියාත්, ෂිට්ටිම්හි සිට ගිල්ගාල් දක්වා සිදු වූයේ කුමක් ද කියාත් සමිඳුන්ගේ ධර්මිෂ්ඨකම දැනගන්න පිණිස සිහි කරන්න.”</span></span> 
     </div> 
     <div class="s1"> <span class="heading"><b>සමිඳුන්ට පුදන උත්තරීතර පූජාව</b></span> 
     </div> 
     <div class="p"> <span class="verse v5" data-usfm="MIC.6.5"><span class="content"> </span></span><span class="verse v6" data-usfm="MIC.6.6"><span class="label">6</span><span class="content">මම සමිඳුන් අබිමුවට කුමක් රැගෙන පැමිණෙම් ද?</span></span> 
     </div> 
     <div class="q2"> <span class="verse v6" data-usfm="MIC.6.6"><span class="content">සගයේ දෙවිඳුන් හට කෙසේ නමදිම් ද?</span></span> 
     </div> 
     <div class="q2"> <span class="verse v6" data-usfm="MIC.6.6"><span class="content">දවන යාග පූජා ද අවුරුද්දක් වයසැති එළ වස්සන් ද රැගෙන පැමිණෙම් ද?</span></span> 
     </div> 
     <div class="q"> <span class="verse v6" data-usfm="MIC.6.6"><span class="content"> </span></span><span class="verse v7" data-usfm="MIC.6.7"><span class="label">7</span><span class="content">දහස් ගණන් බැටළු පැටවුන්ටත්, දස දහස් ගණන් තෙල් ගංගාවලටත් සමිඳාණෝ ප්‍රසන්න වන සේක් ද?</span></span> 
     </div> 
     <div class="q2"> <span class="verse v7" data-usfm="MIC.6.7"><span class="content">මාගේ වරදට වන්දියක් වශයෙන් මාගේ කුලුඳුලා, මාගේ ආත්මයේ පාපය උදෙසා මාගේ දරුවා පූජා කරම් ද?</span></span> 
     </div> 
     <div class="q"> <span class="verse v7" data-usfm="MIC.6.7"><span class="content"> </span></span><span class="verse v8" data-usfm="MIC.6.8"><span class="label">8</span><span class="content">එම්බා මනුෂ්‍යය!</span></span> 
     </div> 
     <div class="q2"> <span class="verse v8" data-usfm="MIC.6.8"><span class="content">යහපත් දේ කුමක් දැ යි සමිඳාණන් ඔබට පෙන්වා දී ඇත.</span></span> 
     </div> 
     <div class="q2"> <span class="verse v8" data-usfm="MIC.6.8"><span class="content">එතුමාණන් ඔබෙන් ඉල්ලන්නේ කුමක් ද?</span></span> 
     </div> 
     <div class="q2"> <span class="verse v8" data-usfm="MIC.6.8"><span class="content">යුක්තිය ඉටු කිරීමත්, දයා පෙම දැක්වීමත්, යටහත් ලෙස ඔබේ සමිඳුන් සමඟ හැසිරීමත් පමණකි.</span></span> 
     </div> 
     <div class="s1"> <span class="heading"><b>නගරයේ අපරාධකරුවන්ට තර්ජන</b></span> 
     </div> 
     <div class="p"> <span class="verse v8" data-usfm="MIC.6.8"><span class="content"> </span></span><span class="verse v9" data-usfm="MIC.6.9"><span class="label">9</span><span class="content">සමිඳාණන් වහන්සේ නගරයට මොරගසා මෙසේ වදාරන සේක: “සමිඳාණන් වහන්සේට ගරුබිය පෑම ඥානවන්ත ය. නාගරිකයෙනි, ගෝත්‍රිකයෙනි, සවන් දෙන්න. </span></span><span class="verse v10" data-usfm="MIC.6.10"><span class="label">10</span><span class="content">දුදනන්ගේ නිවෙස්වල ඔවුන් වංචාවෙන් ලබාගත් වස්තුව ඇත. මා ද්වේෂ කරන හොර මිනුම් ඔව්හු පාවිච්චි කරති. </span></span><span class="verse v11" data-usfm="MIC.6.11"><span class="label">11</span><span class="content">හොර තරාදි හා බොරු පඩි පාවිච්චි කරන අයට සමාව දිය හැකි ද? </span></span><span class="verse v12" data-usfm="MIC.6.12"><span class="label">12</span><span class="content">ධනපතීහු දුප්පතුන් සූරා කති. එහි වැසියෝ බොරු කියති. ඔවුන්ගේ කතාව වංචනික ය. </span></span><span class="verse v13" data-usfm="MIC.6.13"><span class="label">13</span><span class="content">එබැවින් නුඹලාගේ පාප නිසා නුඹලා වනසාලීමට මම පටන්ගෙන සිටිමි. </span></span><span class="verse v14" data-usfm="MIC.6.14"><span class="label">14</span><span class="content">නුඹලා කන නමුත්, තෘප්තියට නොපැමිණෙන්නහු ය; නුඹලා රැස් කරන නමුත්, රැකෙන්නේ නැත; නුඹලා යම් යම් දේ ගෙන ගියත්, නුඹලාගේ අදහස ඉෂ්ට වන්නේ නැත. නුඹලා රැකගන්න සියලු දේ මම යුද්ධයේ දී වනසමි. </span></span><span class="verse v15" data-usfm="MIC.6.15"><span class="label">15</span><span class="content">නුඹලා වපුරන නමුත්, අස්වැන්න කපා නොගන්නහු ය. ඔලීව පල මඩින නමුත්, තෙල ඇඟ ගල්වා නොගන්නහු ය. මිදි පල මිරිකන නමුත්, මිදියුස නොබොන්නහු ය. </span></span><span class="verse v16" data-usfm="MIC.6.16"><span class="label">16</span><span class="content">ඔම්රි රජුගේ අණපණත් ද, ආහබ්ගේ නපුරු ක්‍රියා ද නුඹලා අනුගමනය කළහු ය. ඔවුන්ගේ ප්‍රතිපත්ති නුඹලා පිළිපැද්දහු ය. ඒ නිසා මම නුඹලා විනාශයට පත් කර, නුඹලා එපා කළ සෙනඟක් කරන්නෙමි. හැම තැන සිටින සියලු ජනයා නුඹලාට අපහාස කරන්නෝ ය.”</span></span> 
     </div> 
    </div> 
   </div> 
  </div>
 </body>
</html>