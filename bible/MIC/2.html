<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMIC"> 
    <div class="chapter ch2" data-usfm="MIC.2">  
     <div class="s1"> <span class="heading"><b>දුගීන් පෙළන අයගේ ඉරණම</b></span> 
     </div> 
     <div class="p"> <span class="content"> </span><span class="verse v1" data-usfm="MIC.2.1"><span class="label">1</span><span class="content">සිය යහන්වල වැතිර, නපුරු උපා හිතන මතන අයට වන විපතක මහත! පහන් වූ විට ඔවුන්ගේ අතේ බලය නිසා ඔව්හු ඒවා කරති. </span></span><span class="verse v2" data-usfm="MIC.2.2"><span class="label">2</span><span class="content">ඔව්හු තමන් ආසා කළ කෙත් බලහත්කාරයෙන් ගනිති; ගෙවල් ද පැහැර ගනිති. ඔව්හු මිනිසුන් සහ ගේදොර ද දේපළ ද සොරාගනිති.</span></span> 
     </div> 
     <div class="p"> <span class="verse v2" data-usfm="MIC.2.2"><span class="content"> </span></span><span class="verse v3" data-usfm="MIC.2.3"><span class="label">3</span><span class="content">ඒ නිසා සමිඳාණන් වහන්සේ මෙසේ වදාරන සේක: “නුඹලා පිට එවැනි විපත්ති පමුණුවන්නට යෝජනා කරන්නේ මම ය. නුඹලාට බේරෙන්න නොහැකි වන්නේ ය. නුඹලාට උඩඟුකමින් හැසිරෙන්න නොහැකි වන්නේ ය. මන්ද, එය නුඹලාට නපුරු කාලයක් වනු ඇත. </span></span><span class="verse v4" data-usfm="MIC.2.4"><span class="label">4</span><span class="content">ඒ කාලයේ දී නුඹලා පිළිබඳ කථාන්තරය විනාශයේ උදාහරණයක් වශයෙන් ගෙන ළතෝනි ද ගයන්නෝ ය. ‘අපි නැත්තට ම නැති වී සිටිමු’යි කියමින් ඔව්හු මෙසේ ද කියති: ‘දේශය අප අතින් පැහැරගෙන තිබෙන හැටි! ඒ දේශය අප වහල්කමට ගත් අයට උන් වහන්සේ දී ඇත.’ “</span></span> 
     </div> 
     <div class="p"> <span class="verse v4" data-usfm="MIC.2.4"><span class="content"> </span></span><span class="verse v5" data-usfm="MIC.2.5"><span class="label">5</span><span class="content">එබැවින් සමිඳාණන් වහන්සේගේ සෙනඟ අතර දේශය නැවත බෙදා දෙන දවසේ දී, නුඹලාගෙන් කිසිවෙකු වත් එයින් කොටසක් නොලබන්නේ ය.</span></span> 
     </div> 
     <div class="p"> <span class="verse v5" data-usfm="MIC.2.5"><span class="content"> </span></span><span class="verse v6" data-usfm="MIC.2.6"><span class="label">6</span><span class="content">‘දේශනා නොකරන්න. ඕවා ගැන කිසිත් දේශනා නොකරන්න. අපට කිසි නින්දාවක් නොවන්නේ ය’යි සෙනඟ දේශනා කරති. </span></span><span class="verse v7" data-usfm="MIC.2.7"><span class="label">7</span><span class="content">ජාකොබ්ගේ සෙනඟ සාපයක් යටතේ සිටිත් ද? සමිඳාණන් වහන්සේට ඉවසිල්ලක් නැද් ද? ඇත්තෙන් ම උන් වහන්සේ ක්‍රියා කරන්නේ මෙසේ ද? අවංක අයට උන් වහන්සේ කරුණාවෙන් කතා නොකරන සේක් ද?</span></span> 
     </div> 
     <div class="p"> <span class="verse v7" data-usfm="MIC.2.7"><span class="content"> </span></span><span class="verse v8" data-usfm="MIC.2.8"><span class="label">8</span><span class="content">“එහෙත් මාගේ සතුරන් වී සිටින්නේ නුඹලා ය. අහිංසකයන්ගේ පොරෝනාව නුඹලා උදුරාගන්නහු ය; සාමකාමී මිනිසුන් යුද්ධයට පොළඹවන්නහු ය. </span></span><span class="verse v9" data-usfm="MIC.2.9"><span class="label">9</span><span class="content">නුඹලා මාගේ සෙනඟගේ ස්ත්‍රීන්, තමන් ප්‍රිය කරන ගෙවලින් පන්නා දමන්නහු ය. නුඹලා ඔවුන්ගේ බාල දරුවන්ගෙන් මාගේ මහිමය සදහට ම පහකළහු ය. </span></span><span class="verse v10" data-usfm="MIC.2.10"><span class="label">10</span><span class="content">නැඟිට යන්න. මෙය නුඹලාට විවේක ස්ථානයක් නොවේ. පාපය නිසා නුඹලා භයානක විපතකට පත් වන්නහු ය.</span></span> 
     </div> 
     <div class="p"> <span class="verse v10" data-usfm="MIC.2.10"><span class="content"> </span></span><span class="verse v11" data-usfm="MIC.2.11"><span class="label">11</span><span class="content">“බොරුවෙන් ද වංචාවෙන් ද පිරුණ, නුඹලාට ‘මුද්‍රික පානයත්, සුරා පානයත් ගලා එනු ඇතැ යි මම දිවැස් දෙසමි’යි කියමින් සිටින යම් මිනිසෙක් වේ නම්, සෙනඟ ප්‍රිය කරන දිවැසිවරයා එවැන්නෙකි.</span></span> 
     </div> 
     <div class="p"> <span class="verse v11" data-usfm="MIC.2.11"><span class="content"> </span></span><span class="verse v12" data-usfm="MIC.2.12"><span class="label">12</span><span class="content">“එම්බා ජාකොබ්ගේ ජනයෙනි! නුඹලා සියලු දෙනා මම එක්රැස් කරන්නෙමි. ඉශ්රායෙල්හි ඉතිරි අය ද මම එක්රැස් කරන්නෙමි. කොටුවක සිටින බැටළුවන් මෙන් ද තණ බිම මැද සතුන් රැළක් මෙන් ද මම නුඹලා එක්රැස් කරන්නෙමි. ඔව්හු කිසිවෙකුට භය නොවන්නෝ ය.</span></span> 
     </div> 
     <div class="p"> <span class="verse v12" data-usfm="MIC.2.12"><span class="content"> </span></span><span class="verse v13" data-usfm="MIC.2.13"><span class="label">13</span><span class="content">“දොරටුව බිඳින්නා ඔවුන්ට පෙරටුව යයි. ඔව්හු නගර දොරටු බිඳගෙන එයින් පිට වී යන්නෝ ය. ඔවුන්ගේ රජතුමාණන් වන සමිඳාණන් වහන්සේ ඔවුන්ට පෙරටුවෙන් යනු ඇත.”</span></span> 
     </div> 
    </div> 
   </div> 
  </div>
 </body>
</html>