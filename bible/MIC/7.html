<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkMIC"> 
    <div class="chapter ch7" data-usfm="MIC.7">  
     <div class="s1"> <span class="heading"><b>දූෂ්‍ය වූ සෙනඟ නිසා විලාප කීම</b></span> 
     </div> 
     <div class="p"> <span class="content"> </span><span class="verse v1" data-usfm="MIC.7.1"><span class="label">1</span><span class="content">අනේ මා වැනි කාලකණ්ණියෙක්. ගිම්හානයේ පල රැස් කරන්නා ද මිදි පල නෙළන්නා ද වැනි ය. මන්ද, කන්න එක ම මිදි පොකුරක් වත් මා ආසා කරන අත්තික්කාවල නාඹුල් පල වත් නැත. </span></span><span class="verse v2" data-usfm="MIC.7.2"><span class="label">2</span><span class="content">දේශයේ කිසි ම අවංක මිනිසෙකු වත්, දේව භක්තිය ඇති කෙනෙකු වත් ඉතිරි වී නැත. සෑම දෙනා ම මිනීමැරීමට බලා සිටිති. එක එකා තම තමාගේ සහෝදරයා දැලකින් අසු කරගන්නට මාන බලයි. </span></span><span class="verse v3" data-usfm="MIC.7.3"><span class="label">3</span><span class="content">වීර්යයෙන් නපුර කිරීමට ඔවුන් දෑත පොවා ඇත. අධිපතියා ද විනිශ්චයකාරයා ද අල්ලස් ඉල්ලති. බලපුළුවන්කම් ඇත්තා ඔහුගේ සිතේ නපුරු ආසාවන් ප්‍රකාශ කරයි. ඔව්හු එකට උපා යොදාගනිති. </span></span><span class="verse v4" data-usfm="MIC.7.4"><span class="label">4</span><span class="content">ඔවුන්ගෙන් හොඳ ම අය වුව ද කටු ගස් හා සමාන ය. අවංක ම අය වුව ද කටු වැටකටත් වඩා නරක ය.</span></span> 
     </div> 
     <div class="p"> <span class="verse v4" data-usfm="MIC.7.4"><span class="content">ඔවුන්ගේ මුරකාරයන් කී දඬුවමේ දවස පැමිණ ඇත. ඔවුන් වියවුල් වන කාලය ආසන්න ය. </span></span><span class="verse v5" data-usfm="MIC.7.5"><span class="label">5</span><span class="content">ඔබේ අසල්වැසියා වත්, හිතවත් මිතුරා වත් විශ්වාස නොකරන්න. ඔබේ භාර්යාවගෙන් වුව ද කට ප්‍රවේසම් කරගන්න. </span></span><span class="verse v6" data-usfm="MIC.7.6"><span class="label">6</span><span class="content">මේ වනාහි පුත්‍රයා පියාට අගෞරව කරන කාලයකි. දුව ඇගේ මවට විරුද්ධ ව ද ලේලි ඇගේ නැන්දම්මාට එදිරි ව ද නැඟිටින කාලයකි. මිනිසෙකුගේ සතුරෝ සිය පවුලේ අය ම වෙති.</span></span> 
     </div> 
     <div class="p"> <span class="verse v6" data-usfm="MIC.7.6"><span class="content"> </span></span><span class="verse v7" data-usfm="MIC.7.7"><span class="label">7</span><span class="content">එහෙත්, මම සමිඳාණන් වහන්සේ දෙස බලා සිට, මාගේ ගැළවීම වන දෙවියන් වහන්සේ කෙරෙහි බලාපොරොත්තු වන්නෙමි. මාගේ දෙවියන් වහන්සේ මට සවන් දෙන සේක.</span></span> 
     </div> 
     <div class="s1"> <span class="heading"><b>පාපෝච්චාරණයෙන් බලාපොරොත්තුව ඇති වීම</b></span> 
     </div> 
     <div class="p"> <span class="verse v7" data-usfm="MIC.7.7"><span class="content"> </span></span><span class="verse v8" data-usfm="MIC.7.8"><span class="label">8</span><span class="content">මාගේ සතුරෙනි, මාගේ වැටීම ගැන ප්‍රීති නොවන්න. මම වැටී සිටින නමුත් නැවත නැඟිටින්නෙමි. මා දැන් අඳුරෙහි සිටින නමුත් සමිඳාණන් වහන්සේ මාගේ ආලෝකය වන සේක. </span></span><span class="verse v9" data-usfm="MIC.7.9"><span class="label">9</span><span class="content">මා සමිඳාණන් වහන්සේට විරුද්ධ ව පව් කළ බැවින් මාගේ පැමිණිල්ල ඉදිරිපත් කර විනිශ්චය ඉටුවන තුරු මම උන් වහන්සේගේ උදහස ඉවසන්නෙමි. අන්තිමේ දී උන් වහන්සේ මාගේ සතුරන්ගෙන් මා ආරක්ෂා කොට ඔවුන්ගෙන් මට සිදු වී ඇති විපත්ති පිළිබඳ විනිශ්චය ඉෂ්ට කරන සේක. උන් වහන්සේ මා ආලෝකයට පමුණුවනු ඇත. මම ද උන් වහන්සේගේ ධර්මිෂ්ඨකම දැක ප්‍රීති ප්‍රමෝද වන්නෙමි. </span></span><span class="verse v10" data-usfm="MIC.7.10"><span class="label">10</span><span class="content">“ඔබේ දෙවි සමිඳාණන් වහන්සේ කොහේ දැ”යි අසා මට සරදම් කළ මාගේ සතුරන් එය දැක ලජ්ජාවට පත් වනු ඇත. ඔවුන්ගේ පරාජයත්, වීථිවල මඩ මෙන් ඔවුන් පාගනු ලැබීමත් මාගේ ඇස්වලින් දකින්නෙමි.</span></span> 
     </div> 
     <div class="s1"> <span class="heading"><b>නගරය පුනරුත්ථාපනය කිරීම</b></span> 
     </div> 
     <div class="p"> <span class="verse v10" data-usfm="MIC.7.10"><span class="content"> </span></span><span class="verse v11" data-usfm="MIC.7.11"><span class="label">11</span><span class="content">ජෙරුසලම් වැසියෙනි, ඔබේ පවුරු ගොඩනඟන කාලයක් පැමිණෙන්නේ ය. ඒ කාලයේ දී ඔබේ සීමාවන් පළල් කරනු ලබනවා ඇත. </span></span><span class="verse v12" data-usfm="MIC.7.12"><span class="label">12</span><span class="content">ඒ කාලයේ දී අසිරියාවේ සිට මිසරය දක්වා ද තීර් සිට ගංගාව දක්වා ද, මුහුදින් මුහුද, කන්දෙන් කන්ද දක්වා ද සිටින ඔබේ සෙනඟ ආපසු පැමිණෙනු ඇත. </span></span><span class="verse v13" data-usfm="MIC.7.13"><span class="label">13</span><span class="content">එහෙත් පොළොව, එහි සිටින්නන්ගේ නපුරුකම් නිසා කාන්තාරයක් මෙන් වන්නේ ය.</span></span> 
     </div> 
     <div class="s1"> <span class="heading"><b>ඉශ්රායෙල් සමිඳුන්ගේ අනුකම්පාව</b></span> 
     </div> 
     <div class="p"> <span class="verse v13" data-usfm="MIC.7.13"><span class="content"> </span></span><span class="verse v14" data-usfm="MIC.7.14"><span class="label">14</span><span class="content">සරුසාර ප්‍රදේශවලින් වට වී, කාන්තාරයක හුදකලා ව සිටින, ඔබේ උරුමය වන ඔබේ රැළට එඬේරෙකුගේ කෙවිටෙන් මෙන් මඟ පෙන්නුව මැනව.</span></span> 
     </div> 
     <div class="q2"> <span class="verse v14" data-usfm="MIC.7.14"><span class="content">පෙර කාලයේ දී මෙන් බාෂාන්හි ද ගිලියද්හි ද පෝෂණය වන්නට ඔවුන්ට ඉඩ දුන මැනව.</span></span> 
     </div> 
     <div class="q"> <span class="verse v14" data-usfm="MIC.7.14"><span class="content"> </span></span><span class="verse v15" data-usfm="MIC.7.15"><span class="label">15</span><span class="content">මිසරයෙන් පිටතට ආ දවස්වල දී මෙන් අරුමපුදුම දේ අපට පෙන්නුව මැනව.</span></span> 
     </div> 
     <div class="q"> <span class="verse v15" data-usfm="MIC.7.15"><span class="content"> </span></span><span class="verse v16" data-usfm="MIC.7.16"><span class="label">16</span><span class="content">ජාතීන් එය දැක, ඔවුන් කොතෙක් බලවත් ව සිටියත්, ලජ්ජාවට පත් වනු ඇත.</span></span> 
     </div> 
     <div class="q2"> <span class="verse v16" data-usfm="MIC.7.16"><span class="content">අතින් කට වසාගනු ඇත;</span></span> 
     </div> 
     <div class="q2"> <span class="verse v16" data-usfm="MIC.7.16"><span class="content">එයින් කන් බිහිරි වනු ඇත.</span></span> 
     </div> 
     <div class="q"> <span class="verse v16" data-usfm="MIC.7.16"><span class="content"> </span></span><span class="verse v17" data-usfm="MIC.7.17"><span class="label">17</span><span class="content">ඔවුන් සර්පයන් මෙන් දූවිල්ල ලෙවකනු ඇත.</span></span> 
     </div> 
     <div class="q2"> <span class="verse v17" data-usfm="MIC.7.17"><span class="content">පොළොවේ බඩ ගා යන සතුන් මෙන් ඔවුන්ගේ බලකොටුවලින් වෙවුලමින් නික්ම එනු ඇත.</span></span> 
     </div> 
     <div class="q2"> <span class="verse v17" data-usfm="MIC.7.17"><span class="content">ඔවුන් අපේ දෙවි සමිඳාණන් වෙත බියෙන් ඇලළී එනු ඇත.</span></span> 
     </div> 
     <div class="q2"> <span class="verse v17" data-usfm="MIC.7.17"><span class="content">ඔබ තුමාණන් නිසා බියපත් වනු ඇත.</span></span> 
     </div> 
     <div class="q"> <span class="verse v17" data-usfm="MIC.7.17"><span class="content"> </span></span><span class="verse v18" data-usfm="MIC.7.18"><span class="label">18</span><span class="content">සමිඳුනි, ඔබේ ඉතිරි කුඩා පිරිසේ අපරාධය මකා දමා, ඔවුන්ගේ පව් පහකරන, ඔබට සම අන් දෙවි කෙනෙක් සිටිත් ද?</span></span> 
     </div> 
     <div class="q2"> <span class="verse v18" data-usfm="MIC.7.18"><span class="content">එතුමාණෝ උදහස සදහට ම තබා නොගන්න සේක.</span></span> 
     </div> 
     <div class="q2"> <span class="verse v18" data-usfm="MIC.7.18"><span class="content">මන්ද, එතුමාණෝ තිරසර පෙම ප්‍රිය කරන සේක.</span></span> 
     </div> 
     <div class="q"> <span class="verse v18" data-usfm="MIC.7.18"><span class="content"> </span></span><span class="verse v19" data-usfm="MIC.7.19"><span class="label">19</span><span class="content">එතුමාණෝ අපට යළි අනුකම්පා කරන සේක;</span></span> 
     </div> 
     <div class="q2"> <span class="verse v19" data-usfm="MIC.7.19"><span class="content">අපේ පව් පාගාදමන සේක;</span></span> 
     </div> 
     <div class="q2"> <span class="verse v19" data-usfm="MIC.7.19"><span class="content">අපේ සියලු පව් මුහුදේ පත්ලට හෙළාදමන සේක.</span></span> 
     </div> 
     <div class="q"> <span class="verse v19" data-usfm="MIC.7.19"><span class="content"> </span></span><span class="verse v20" data-usfm="MIC.7.20"><span class="label">20</span><span class="content">දුරාතීතයේ සිට අප පියවරුන්ට දිවුළාක් මෙන් ජාකොබ්ට විශ්වාසකමත්, ආබ්‍රහම්ට තිරසර පෙමත් දක්වන සේක.</span></span> 
     </div> 
    </div> 
   </div> 
  </div>
 </body>
</html>