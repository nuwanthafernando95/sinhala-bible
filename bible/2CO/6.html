<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch6" data-usfm="2CO.6">  
     <div class="p"> <span class="content"> </span><span class="verse v1" data-usfm="2CO.6.1"><span class="label">1</span><span class="content">එබැවින් දේව සේවයේ පංගුකාරයන් වශයෙන් ඔබ ලබා ඇති දෙවියන් වහන්සේගේ වරප්‍රසාදය අපතේ නොහරින ලෙස අපි ඉල්ලා සිටිමු. </span></span><span class="verse v2" data-usfm="2CO.6.2"><span class="label">2</span><span class="content"> මන්ද,</span></span> 
     </div> 
     <div class="q2"> <span class="verse v2" data-usfm="2CO.6.2"><span class="content">“ප්‍රසාදජනක කාලයේ දී මම ඔබට සවන් දුනිමි, ගැළවීමේ දවසේ දී මම ඔබට පිහිට වුණෙමි”යි</span></span> 
     </div> 
     <div class="m"> <span class="verse v2" data-usfm="2CO.6.2"><span class="content">දෙවියන් වහන්සේ වදාරන සේක. මෙය ප්‍රසාදජනක කාලය යි. මෙය ගැළවීමේ දවස යි.</span></span> 
     </div> 
     <div class="p"> <span class="verse v2" data-usfm="2CO.6.2"><span class="content"> </span></span><span class="verse v3" data-usfm="2CO.6.3"><span class="label">3</span><span class="content">අපේ සේවය දෝෂයට ලක් නොවන පිණිස කිසිවෙකුට අපගෙන් බාධා ඇති වීමට ඉඩ නොතබමු. </span></span><span class="verse v4" data-usfm="2CO.6.4"><span class="label">4</span><span class="content">එසේ නොව, දුක් පීඩා ද අගහිඟකම් ද විපත්ති ද මහත් ඉවසීමකින් විඳදරා, අපි දෙවියන් වහන්සේගේ සේවකයන් වශයෙන් ඔබට ඒත්තුගන්වමු. අපි බොහෝ දේ විඳදරාගත්තෙමු. </span></span><span class="verse v5" data-usfm="2CO.6.5"><span class="label">5</span><span class="content"> පහර ලැබුවෙමු; සිරගත වීමු; අඩන්තේට්ටම් කරනු ලැබුවෙමු. විවේකයක් වත්, නින්දක් වත් කෑමක් වත් නැති ව සිටියෙමු. </span></span><span class="verse v6" data-usfm="2CO.6.6"><span class="label">6</span><span class="content">පිරිසිදුකමින් ද දැනගැන්මෙන් ද ඉවසීමෙන් ද කරුණා ගුණයෙන් ද ශුද්ධාත්මයාණන්ගෙන් ද අවංක ප්‍රේමයෙන් ද සත්‍ය වචනයෙන් ද දේව බලයෙන් ද අපි දෙවියන් වහන්සේගේ සේවකයන් බව ඔබට ඒත්තුගන්වමු. </span></span><span class="verse v7" data-usfm="2CO.6.7"><span class="label">7</span><span class="content">දකුණතින් හා වමතින් රැගත් දමිටුකම නමැති සන්නාහයෙන් ද සන්නද්ධ ව සිටියෙමු. </span></span><span class="verse v8" data-usfm="2CO.6.8"><span class="label">8</span><span class="content">ගෞරවය හා අගෞරවය ද, කීර්තිය හා අපකීර්තිය ද ලැබීමු. වංචාකාරයන් මෙන් ගණන්ගැනුණත්, සත්‍යවාදීහු වීමු. </span></span><span class="verse v9" data-usfm="2CO.6.9"><span class="label">9</span><span class="content">වැදගැන්මකට නැති අය මෙන් ගණන්ගැනුණත්, බොහෝ දෙනා පිළිගත් අය වීමු. මළා වූ අය මෙන් ගණන්ගැනුණත්, බලන්න, අපි ජීවත් ව සිටිමු. ලබන අය මෙන් ගණන්ගැනුණත් නොමැරී සිටිමු. </span></span><span class="verse v10" data-usfm="2CO.6.10"><span class="label">10</span><span class="content">ශෝකවන්නන් මෙන් ගණන්ගැනුණත් නිතර ම ප්‍රීතියෙන් සිටිමු. දිළිඳුන් මෙන් ගණන්ගැනුණත්, බොහෝ දෙනෙකුන් ධනවතුන් කරමු. කිසිත් නැත්තන් මෙන් ගණන්ගැනුණත් සියල්ල ඇත්තන් වී සිටිමු.</span></span> 
     </div> 
     <div class="p"> <span class="verse v10" data-usfm="2CO.6.10"><span class="content"> </span></span><span class="verse v11" data-usfm="2CO.6.11"><span class="label">11</span><span class="content">කොරින්තිවරුනි, අපි අවංක සිතින් කිසිත් නොසඟවා ඔබට කතා කෙළෙමු. </span></span><span class="verse v12" data-usfm="2CO.6.12"><span class="label">12</span><span class="content">ඔබ ගැන අපේ සිතේ වෙනසක් සිදු වී නැත. අප ගැන නම් ඔබේ සිතේ වෙනසක් සිදු වී ඇත. </span></span><span class="verse v13" data-usfm="2CO.6.13"><span class="label">13</span><span class="content">එබැවින් අප කර ඇති සේ ම, ඔබේ සිත් ද පළල් ලෙස විවෘත කරන්න. අපේ සිතේ වෙනසක් සිදු වී නැතුවාක් මෙන් අප ගැන ද ඔබේ සිතේ වෙනසක් ඇති කර නොගන්න. දරුවන්ට පියෙකු කියන්නාක් මෙන් මම මෙය ඔබට කියමි.</span></span> 
     </div> 
     <div class="s1"> <span class="heading"><b>නොගැළපෙන සම්බන්ධකම්වලින් වැළකීම</b></span> 
     </div> 
     <div class="p"> <span class="verse v13" data-usfm="2CO.6.13"><span class="content"> </span></span><span class="verse v14" data-usfm="2CO.6.14"><span class="label">14</span><span class="content">නොඇදහිලිවතුන් සමඟ නොගැළපෙන සම්බන්ධකම්වලින් නොබැඳෙන්න. යුක්තියත් අයුක්තියත් අතර ඇති සම්බන්ධකම කුමක් ද? එළියත් අඳුරත් අතර ඇති එකමුතුකම කුමක් ද? </span></span><span class="verse v15" data-usfm="2CO.6.15"><span class="label">15</span><span class="content">ක්‍රිස්තුන් වහන්සේ හා යක්ෂාධිපතියා හා අතර එකඟ වීමක් තිබිය හැකි ද? ඇදහිලිවන්තයෙකු හා නොඇදහිලිවන්තයෙකු හා අතර පොදුවේ යමක් ඇද් ද? </span></span><span class="verse v16" data-usfm="2CO.6.16"><span class="label">16</span><span class="content"> දේව මාලිගාව හා දේවතා පිළිම අතර සමානකමක් ඇද් ද? නැත. අපි ජීවමාන දෙවියන් වහන්සේගේ මන්දිර වෙමු. ඒ බව දෙවියන් වහන්සේ මෙසේ වදාළ සේක:</span></span> 
     </div> 
     <div class="q2"> <span class="verse v16" data-usfm="2CO.6.16"><span class="content">“මම ඔවුන් සමඟ වාසය කරන්නෙමි, ගැවසෙන්නෙමි, මම ඔවුන්ගේ දෙවියන් වහන්සේ වෙමි, ඔව්හු මාගේ සෙනඟ වන්නෝ ය.”</span></span> 
     </div> 
     <div class="q"> <span class="verse v16" data-usfm="2CO.6.16"><span class="content"> </span></span><span class="verse v17" data-usfm="2CO.6.17"><span class="label">17</span><span class="content"> </span><span class="content"> එබැවින්:</span></span> 
     </div> 
     <div class="q2"> <span class="verse v17" data-usfm="2CO.6.17"><span class="content">“ඔවුන් අතරෙන් නික්මවිත්, වෙන් වී සිටින්න.</span></span> 
     </div> 
     <div class="q2"> <span class="verse v17" data-usfm="2CO.6.17"><span class="content">අපවිත්‍ර කිසිවක් ස්පර්ශ නොකරන්නැ”යි සමිඳාණන් වහන්සේ වදාරන සේක.</span></span> 
     </div> 
     <div class="q2"> <span class="verse v17" data-usfm="2CO.6.17"><span class="content">“එවිට මම ඔබ පිළිගෙන,</span></span> 
     </div> 
     <div class="q"> <span class="verse v17" data-usfm="2CO.6.17"><span class="content"> </span></span><span class="verse v18" data-usfm="2CO.6.18"><span class="label">18</span><span class="content"> </span><span class="content"> ඔබට පියෙක් වන්නෙමි.</span></span> 
     </div> 
     <div class="q2"> <span class="verse v18" data-usfm="2CO.6.18"><span class="content">ඔබ ද මට දූපුත්තු වන්නහු ය”යි</span></span> 
     </div> 
     <div class="m"> <span class="verse v18" data-usfm="2CO.6.18"><span class="content">සියලු බලැති සමිඳාණන් වහන්සේ වදාරන සේක.</span></span> 
     </div> 
    </div> 
   </div> 
  </div>
 </body>
</html>