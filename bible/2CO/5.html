<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch5" data-usfm="2CO.5">  
     <div class="p"> <span class="content"> </span><span class="verse v1" data-usfm="2CO.5.1"><span class="label">1</span><span class="content">කූඩාරමක් වන අපගේ භෞමික නිවාසය ගරා වැටුණත්, දෙවියන් වහන්සේගෙන් වන, අතින් නොතැනූ, සදාතන නිවාසයක් ස්වර්ගයෙහි අපට ඇති බව අපි දනිමු. </span></span><span class="verse v2" data-usfm="2CO.5.2"><span class="label">2</span><span class="content">මෙහි දී අපි ස්වර්ගීක නිවාසයේ ආවරණය ලබාගැනීමේ දැඩි ආශාවෙන් සුසුම්ලමු. </span></span><span class="verse v3" data-usfm="2CO.5.3"><span class="label">3</span><span class="content">මෙය ලබාගත් විට අපි ආවරණ රහිත ව නොසිටිමු. </span></span><span class="verse v4" data-usfm="2CO.5.4"><span class="label">4</span><span class="content">කූඩාරමක් වැනි මේ ශරීරයෙහි සිටින තුරු, අපි දුක් බරින් සුසුම්ලමු. අපගේ ආශාව නම් ආවරණ රහිත ව සිටීම නොව, මැරෙනසුලු දේ ජීවනයට පරිවර්තනය වන පිණිස ආවරණ සහිත ව සිටීම ය. </span></span><span class="verse v5" data-usfm="2CO.5.5"><span class="label">5</span><span class="content">මෙය සඳහා අප සූදානම් කළේ දෙවියන් වහන්සේ ම ය. එහි අත්තිකාරම වශයෙන් උන් වහන්සේ අපට ශුද්ධාත්මයාණන් ප්‍රදානය කළ සේක.</span></span> 
     </div> 
     <div class="p"> <span class="verse v5" data-usfm="2CO.5.5"><span class="content"> </span></span><span class="verse v6" data-usfm="2CO.5.6"><span class="label">6</span><span class="content">එබැවින් අපි සැම විට ම ධෛර්යයෙන් සිටිමු. ශරීරය නමැති නිවාසයෙහි සිටින තුරු, අපි සමිඳාණන් වහන්සේගෙන් ඈත් ව සිටින බව දනිමු. </span></span><span class="verse v7" data-usfm="2CO.5.7"><span class="label">7</span><span class="content">අප ජීවත් වනුයේ දැකීමෙන් නොව, ඇදහීමෙන් ය. </span></span><span class="verse v8" data-usfm="2CO.5.8"><span class="label">8</span><span class="content">අප ධෛර්යයෙන් සිටින බව නැවත කියමු. ශරීරය නමැති නිවාසයෙන් ඈත් වී සමිඳාණන් වහන්සේ තුළ විසීමට අපි වඩාත් කැමැති වෙමු. </span></span><span class="verse v9" data-usfm="2CO.5.9"><span class="label">9</span><span class="content">ඒ නිසා අපි, එහි වේවා, මෙහි වේවා, කොයි නිවාසයෙහි සිටියත්, සමිඳාණන් වහන්සේ ප්‍රසන්න කිරීමට වඩාත් ආශා වෙමු. </span></span><span class="verse v10" data-usfm="2CO.5.10"><span class="label">10</span><span class="content"> මන්ද, අපි සියලුදෙනා ම තම තමාගේ ශාරීරික ජීවිතයේ දී කළ හොඳ නොහොඳ අනුව විපාක ලබන පිණිස, ක්‍රිස්තුන් වහන්සේගේ විනිශ්චයාසනය ඉදිරියෙහි පෙනී සිටීමට නියම ව සිටිමු.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේගේ ප්‍රේමයේ බලය</b></span> 
     </div> 
     <div class="p"> <span class="verse v10" data-usfm="2CO.5.10"><span class="content"> </span></span><span class="verse v11" data-usfm="2CO.5.11"><span class="label">11</span><span class="content">සමිඳාණන් වහන්සේ කෙරෙහි බිය වීම කුමක් දැ යි අප දන්නා බැවින් මිනිසුන්ට කරුණු පහදා දීමට අපි උත්සාහ කරමු. දෙවියන් වහන්සේට අපේ නියම ස්වභාවය පැහැදිලි ව පෙනේ. එලෙස ම ඔබටත් පෙනෙනු ඇතැ යි මම බලාපොරොත්තු වෙමි. </span></span><span class="verse v12" data-usfm="2CO.5.12"><span class="label">12</span><span class="content">අප උත්සාහ කරන්නේ යළිත් අප ම ඔබට රෙකමදාරු කරගැනීමට නොව අප ගැන පාරට්ටු කිරීමට ඉඩ ප්‍රස්ථාවක් ඔබට සලසා දීමට ය. එවිට චරිතය අනුව නොව පෙනුම අනුව පාරට්ටු කරගන්නන්ට පිළිතුරු දීමට ඔබට හැකි වනු ඇත. </span></span><span class="verse v13" data-usfm="2CO.5.13"><span class="label">13</span><span class="content">අපි සිහිවිකල වී සිටිමු නම්, එය දෙවියන් වහන්සේ උදෙසා ය. අපි සිහි බුද්ධියෙන් සිටිමු නම්, එය ඔබ උදෙසා ය. </span></span><span class="verse v14" data-usfm="2CO.5.14"><span class="label">14</span><span class="content">සියල්ලන් උදෙසා එක් කෙනෙකු මළ නිසා, සියල්ලෝ ම මළහ යි අප නිගමනය කරන බැවින් ක්‍රිස්තුන් වහන්සේගේ ප්‍රේමය අප කෙරෙහි බොහෝ සෙයින් බලපායි. </span></span><span class="verse v15" data-usfm="2CO.5.15"><span class="label">15</span><span class="content">උන් වහන්සේ දිවි පිදුවේ ජීවත් වන්නන් තවත් තමන් ම උදෙසා ජීවත් නොවී, ඔවුන් උදෙසා මැරී, උත්ථාන කරනු ලැබූ ක්‍රිස්තුන් වහන්සේ උදෙසා ජීවත් වන පිණිස ය.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේ තුළ නව ජීවනය</b></span> 
     </div> 
     <div class="p"> <span class="verse v15" data-usfm="2CO.5.15"><span class="content"> </span></span><span class="verse v16" data-usfm="2CO.5.16"><span class="label">16</span><span class="content">මෙතැන් සිට අපි කිසිවෙකු ලෞකික මිම්මෙන් නොමනිමු. ලෞකික වශයෙන් අප ක්‍රිස්තුන් වහන්සේ දැන හැඳින සිටියත්, මෙතැන් සිට අපි උන් වහන්සේ එලෙස හඳුනා නොගනිමු. </span></span><span class="verse v17" data-usfm="2CO.5.17"><span class="label">17</span><span class="content">එබැවින් යමෙක් ක්‍රිස්තුන් වහන්සේ තුළ සිටී නම්, එතැන ඇත්තේ නව මැවිල්ලකි. පැරණි දේ පහ ව ගොස් ඇත. දැන් සියල්ල ම අලුත් වී තිබේ. </span></span><span class="verse v18" data-usfm="2CO.5.18"><span class="label">18</span><span class="content">සියල්ල පැමිණෙන්නේ දෙවියන් වහන්සේගෙන් ය. උන් වහන්සේ ක්‍රිස්තුන් වහන්සේ කරණකොටගෙන අප තමන් වහන්සේට සමඟි කරගෙන, සමඟි කිරීමේ සේවය අපට දුන් සේක. </span></span><span class="verse v19" data-usfm="2CO.5.19"><span class="label">19</span><span class="content">එහි තේරුම නම්, මිනිසුන්ගේ පව් ඔවුනට විරුද්ධ ව ගණන් නොගෙන ක්‍රිස්තුන් වහන්සේ කරණකොටගෙන, දෙවියන් වහන්සේ, ලෝකය තමන් වහන්සේට සමඟි කරගනිමින් සිටි බවත්, ඒ සමඟි කිරීමේ සේවය අපට භාර දුන් බවත් ය.</span></span> 
     </div> 
     <div class="p"> <span class="verse v19" data-usfm="2CO.5.19"><span class="content"> </span></span><span class="verse v20" data-usfm="2CO.5.20"><span class="label">20</span><span class="content">දෙවියන් වහන්සේ ම අප මඟින් ඔබ හට ආයාචනා කරන්නාක් මෙන්, අපි ක්‍රිස්තුන් වහන්සේ වෙනුවෙන් තානාපතියන් වී, දෙවියන් වහන්සේ හා සමඟි වන ලෙස, ක්‍රිස්තුන් වහන්සේ වෙනුවෙන් ඔබට ආයාචනා කරමු. </span></span><span class="verse v21" data-usfm="2CO.5.21"><span class="label">21</span><span class="content">දෙවියන් වහන්සේ, පාපය නොදත් ක්‍රිස්තුන් වහන්සේ, අප උදෙසා මනුෂ්‍ය පාපී බව හා සම වීමට සැලැසූ සේක. එසේ කළේ ක්‍රිස්තුන් වහන්සේ කරණකොටගෙන දෙවියන් වහන්සේගේ ධර්මිෂ්ඨකමට අප පංගුකාර වනු පිණිස ය.</span></span> 
     </div> 
    </div> 
   </div> 
  </div>
 </body>
</html>