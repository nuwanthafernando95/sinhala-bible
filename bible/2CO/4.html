<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch4" data-usfm="2CO.4">  
     <div class="s1"> <span class="heading"><b>දේවසම්පත් දරන මැටි බඳුන්</b></span> 
     </div> 
     <div class="p"> <span class="content"> </span><span class="verse v1" data-usfm="2CO.4.1"><span class="label">1</span><span class="content">මේ සේවය දේව වරප්‍රසාදයෙන් අප පිට පවරා ඇති බැවින් අප අධෛර්ය නොවෙමු. </span></span><span class="verse v2" data-usfm="2CO.4.2"><span class="label">2</span><span class="content">ලජ්ජා සහිත රහසිගත ක්‍රියා අපි අත් හළෙමු; කපටි කමින් අපි ජීවත් නොවෙමු; දෙවියන් වහන්සේගේ වචනය වෙනස් නොකර, අපි සත්‍යය එළිදරව් කරමු. එසේ කරමින්, දෙවියන් වහන්සේ ඉදිරියෙහි සියලු මනුෂ්‍යයන්ගේ හෘදය සාක්ෂියට අපි අප ම රෙකමදාරු කරගනිමු. </span></span><span class="verse v3" data-usfm="2CO.4.3"><span class="label">3</span><span class="content">අපගේ සුබ අස්න සැඟවුණු දෙයක් නම්, එය සැඟවී ඇත්තේ විනාශ වෙන්නන්ට ය. </span></span><span class="verse v4" data-usfm="2CO.4.4"><span class="label">4</span><span class="content">දෙවියන් වහන්සේගේ ස්වරූපය වන ක්‍රිස්තුන් වහන්සේගේ තේජාන්විත සුබ අස්නේ ප්‍රභාව නොපෙනෙන සේ මෙලොව දෙවියා නොඇදහිලිවන්තයන්ගේ සිත් අඳුරු කර ඇත. </span></span><span class="verse v5" data-usfm="2CO.4.5"><span class="label">5</span><span class="content">මන්ද, අපි අප ගැන ම නොව, ක්‍රිස්තුස් ජේසුස් වහන්සේ ස්වාමීන් බවත්, ජේසුස් වහන්සේ උදෙසා අප ඔබගේ දාසයන් බවත් ප්‍රකාශ කරමු. </span></span><span class="verse v6" data-usfm="2CO.4.6"><span class="label">6</span><span class="content"> “අන්ධකාරයෙන් ආලෝකය නික්ම ඒවා”යි වදාළ එම දෙවියන් වහන්සේ ම, ජේසුස් ක්‍රිස්තුන් වහන්සේගේ මුහුණෙහි දෙවියන් වහන්සේගේ තේජස දැනගැන්ම නමැති ආලෝකය, අපගේ සිත් තුළ බැබළෙවූ සේක.</span></span> 
     </div> 
     <div class="p"> <span class="verse v6" data-usfm="2CO.4.6"><span class="content"> </span></span><span class="verse v7" data-usfm="2CO.4.7"><span class="label">7</span><span class="content">එහෙත් මේ අති ශ්‍රේෂ්ඨ බලය අපගෙන් නොව දෙවියන් වහන්සේගෙන් වන බව දක්වන පිණිස, අප මේ වස්තුව රැස් කර තැබූ මැටි බඳුන් හා සමාන ය. </span></span><span class="verse v8" data-usfm="2CO.4.8"><span class="label">8</span><span class="content">අපි හැම අතින් ම මඩිනු ලැබුවත් කොටු වී නොසිටිමු. වියවුල් වුවත් බලාපොරොත්තු රහිත නොවෙමු; </span></span><span class="verse v9" data-usfm="2CO.4.9"><span class="label">9</span><span class="content">ලුහුබඳිනු ලැබුවත් අතරමං නොවෙමු; පහර ලැබුවත් නොවැනසෙමු. </span></span><span class="verse v10" data-usfm="2CO.4.10"><span class="label">10</span><span class="content">ජේසුස් වහන්සේගේ ජීවිතය අපේ ශරීරයෙන් ප්‍රකාශ වන පිණිස උන් වහන්සේ මරණයට භාජනය වූ ලෙස ම, අපිත් නිතර ම ශාරීරික වශයෙන් මරණයට භාජනය වෙමින් සිටිමු. </span></span><span class="verse v11" data-usfm="2CO.4.11"><span class="label">11</span><span class="content">අපගේ මැරෙනසුලු ශරීරයේ ජේසුස් වහන්සේගේ ජීවනය ප්‍රකාශ වන පිණිස, අපි ජීවත් ව සිටිය දී නිතර ම මරණයට පාවා දෙනු ලැබ සිටිමු. </span></span><span class="verse v12" data-usfm="2CO.4.12"><span class="label">12</span><span class="content">මෙලෙස අප කෙරෙහි බලපාන්නේ මරණයයි. ඔබ කෙරෙහි බලපාන්නේ ජීවනයයි.</span></span> 
     </div> 
     <div class="p"> <span class="verse v12" data-usfm="2CO.4.12"><span class="content"> </span></span><span class="verse v13" data-usfm="2CO.4.13"><span class="label">13</span><span class="content"> </span><span class="content"> තවද, “මම විශ්වාස කළ නිසා කතා කෙළෙමි”යි ශුද්ධ ලියවිල්ල කියයි. එම ඇදහිල්ල ඇති අපිත් විශ්වාස කරන නිසා කතා කරමු. </span></span><span class="verse v14" data-usfm="2CO.4.14"><span class="label">14</span><span class="content">ස්වාමීන් වන ජේසුස් වහන්සේ උත්ථාන කළ දෙවියන් වහන්සේ, ජේසුස් වහන්සේ සමඟ අපත් උත්ථාන කරන බව ද, ඔබ සමඟ අපත් උන් වහන්සේ ඉදිරියට පමුණුවන බව ද අපි දනිමු. </span></span><span class="verse v15" data-usfm="2CO.4.15"><span class="label">15</span><span class="content">මේ සියල්ල ඔබ උදෙසා සලසා ඇත්තේ දේව වරප්‍රසාදය බොහෝදෙනෙකු වෙත පැතිරී වැඩි වී යාමෙන් දෙවියන් වහන්සේගේ මහිමය සඳහා ස්තුති දීම ද අධික වන පිණිස ය.</span></span> 
     </div> 
     <div class="s1"> <span class="heading"><b>ඇදහිල්ලෙන් ජීවත් වීම</b></span> 
     </div> 
     <div class="p"> <span class="verse v15" data-usfm="2CO.4.15"><span class="content"> </span></span><span class="verse v16" data-usfm="2CO.4.16"><span class="label">16</span><span class="content">එබැවින් අපි අධෛර්ය නොවෙමු. බාහිර වශයෙන් අප දිරාපත් වෙමින් සිටියත්, අභ්‍යන්තරික වශයෙන් අපි දිනෙන් දින ම අලුත් වෙමින් පවතිමු. </span></span><span class="verse v17" data-usfm="2CO.4.17"><span class="label">17</span><span class="content">දැනට අප විඳින තාවකාලික සුළු දුක, එය මුළුමනින් ම ඉක්මවා යන සදාතන තේජස් සම්භාරයකට මඟ පාදයි. </span></span><span class="verse v18" data-usfm="2CO.4.18"><span class="label">18</span><span class="content">මන්ද, අප නෙත් යොමුකර සිටින්නේ දෘශ්‍යමාන දේ දෙස නොව අදෘශ්‍යමාන දේ දෙස ය. දෘශ්‍යමාන දේ තාවකාලික ය; අදෘශ්‍යමාන දේ සදාතනික ය.</span></span> 
     </div> 
    </div> 
   </div> 
  </div>
 </body>
</html>