<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch1" data-usfm="2CO.1">  
     <div class="s1"> <span class="heading"><b>සුබ පැතුම්</b></span> 
     </div> 
     <div class="p"> <span class="content"> </span><span class="verse v1" data-usfm="2CO.1.1"><span class="label">1</span><span class="content"> </span><span class="content">දේව කැමැත්ත අනුව ජේසුස් ක්‍රිස්තුන් වහන්සේගේ ප්‍රේරිතවරයෙකු වන පාවුලුගෙන් ද සහෝදර තිමෝතියස්ගෙන් ද කොරින්තියේ පිහිටා ඇති දෙවියන් වහන්සේගේ සභාව වෙතටත්, ග්‍රීසිය පුරා සිටින දෙවියන් වහන්සේගේ සියලු සෙනඟ වෙතටත් ය. </span></span><span class="verse v2" data-usfm="2CO.1.2"><span class="label">2</span><span class="content">අපගේ පියාණන් වන දෙවියන් වහන්සේගෙන් ද ස්වාමීන් වන ජේසුස් ක්‍රිස්තුන් වහන්සේගෙන් ද කරුණාවත් ශාන්තියත් ඔබට වේ වා!</span></span> 
     </div> 
     <div class="s1"> <span class="heading"><b>පීඩා මැද තුති පැසසුම්</b></span> 
     </div> 
     <div class="p"> <span class="verse v2" data-usfm="2CO.1.2"><span class="content"> </span></span><span class="verse v3" data-usfm="2CO.1.3"><span class="label">3</span><span class="content">කරුණාවේ පියාණන් වූ ද, සකල සැනසීම දෙන දෙවියන් වූ ද, අපගේ ස්වාමීන් වන ජේසුස් ක්‍රිස්තුන් වහන්සේගේ පියාණන් වන දෙවියන් වහන්සේට ප්‍රශංසා වේ වා! </span></span><span class="verse v4" data-usfm="2CO.1.4"><span class="label">4</span><span class="content">උන් වහන්සේ අපගේ සෑම පීඩාවල දී අප සනසන සේක. එසේ කරන්නේ දෙවියන් වහන්සේගෙන් අප ලබන සැනසීම කරණකොටගෙන සියලු ආකාර පීඩා විඳින්නන් සනසන්නට අපටත් හැකි වනු පිණිස ය. </span></span><span class="verse v5" data-usfm="2CO.1.5"><span class="label">5</span><span class="content">ක්‍රිස්තුන් වහන්සේගේ අධිකතර වේදනාවලට යම් සේ අපි පංගුකාරයෝ වීමු ද, එසේම උන් වහන්සේගේ අධිකතර සැනසිල්ලටත් අපි පංගුකාරයෝ වෙමු. </span></span><span class="verse v6" data-usfm="2CO.1.6"><span class="label">6</span><span class="content">අපි පීඩා විඳිමු නම් එය විඳින්නේ ඔබගේ සැනසීම හා ගැළවීම පිණිස ය. අපි සැනසීම ලබමු නම් එය ලබන්නේ ඔබත් අප මෙන් ඉවසීමෙන් දුක් විඳින විට, සැනසීම ලබන පිණිස ය. </span></span><span class="verse v7" data-usfm="2CO.1.7"><span class="label">7</span><span class="content">ඔබ ගැන අපේ බලාපොරොත්තුව ස්ථීර ව පවතී. මන්ද, දුකට පංගුකාර ව සිටින ලෙස ම, ඔබ සැනසීමටත් පංගුකාරයන් වන බව අපි දනිමු.</span></span> 
     </div> 
     <div class="p"> <span class="verse v7" data-usfm="2CO.1.7"><span class="content"> </span></span><span class="verse v8" data-usfm="2CO.1.8"><span class="label">8</span><span class="content"> </span><span class="content"> සහෝදරවරුනි, ආසියාවේ දී අපට පැමිණි පීඩා ගැන ඔබට දන්වන්නට අපි කැමැත්තෙමු. ජීවිතය ගැන පවා බලාපොරොත්තු නැති වන තරමට ඉසිලිය නොහැකි දුක් බර අප පිට පැමිණියේ ය. </span></span><span class="verse v9" data-usfm="2CO.1.9"><span class="label">9</span><span class="content">මරණ තීන්දුව ලැබුවාක් මෙන් අපට හැඟුණි. එසේ වූයේ, අප කෙරෙහි ම විශ්වාසය නොතබා, මළවුන් උත්ථාන කරන දෙවියන් වහන්සේ කෙරෙහි අපේ විශ්වාසය තබන පිණිස ය. </span></span><span class="verse v10" data-usfm="2CO.1.10"><span class="label">10</span><span class="content">දෙවියන් වහන්සේ මෙබඳු භයංකර මරණයකින් අප මිදූ සේක. මතු ද අප මුදාලන සේක. අපි උන් වහන්සේ කෙරෙහි අපේ බලාපොරොත්තුව තබමු. </span></span><span class="verse v11" data-usfm="2CO.1.11"><span class="label">11</span><span class="content">ඔබත් සහයෝගී ව, අප උදෙසා යාච්ඤා කළොත්, උන් වහන්සේ තවදුරටත් අප මුදාලන සේක. මෙලෙස දෙවියන් වහන්සේ අපට දුන් වරප්‍රසාදය ගැන බොහෝ දෙනෙකු උන් වහන්සේට ස්තුති ප්‍රශංසා කරනු ඇත.</span></span> 
     </div> 
     <div class="s1"> <span class="heading"><b>ගමන වෙනස් කිරීමට හේතුව</b></span> 
     </div> 
     <div class="p"> <span class="verse v11" data-usfm="2CO.1.11"><span class="content"> </span></span><span class="verse v12" data-usfm="2CO.1.12"><span class="label">12</span><span class="content">අපගේ පාරට්ටුව මෙයයි. එනම්, ලෝකයා අතරත් විශේෂයෙන් ඔබ අතරත් අපගේ හැසිරීම, ලෞකික ප්‍රඥාවෙන් නොව දේව වරප්‍රසාදයෙන් ද දෙවියන් වහන්සේ දුන් ශුද්ධවන්තකමින් ද අවංකකමින් ද පාලනය වූ බවට අපගේ හෘදය සාක්ෂිය සහතික කරයි. </span></span><span class="verse v13" data-usfm="2CO.1.13"><span class="label">13</span><span class="content">අප ඔබට ලියන්නේ කියවන්නටත් තේරුම්ගන්නටත් පුළුවන් දේ පමණ ය. දැනට ඔබ තේරුම්ගෙන තිබෙන්නේ අර්ධ වශයෙන් ය. </span></span><span class="verse v14" data-usfm="2CO.1.14"><span class="label">14</span><span class="content">එහෙත් අප ස්වාමීන් වන ජේසුස් වහන්සේගේ විනිශ්චය දවසේ දී, අප ඔබ ගැන ආඩම්බර වන සේ ඔබටත් අප ගැන ආඩම්බර වීමට හැකි වන බව ඔබ මුළුමනින් ම තේරුම්ගනු ඇතැ යි මම බලාපොරොත්තු වෙමි.</span></span> 
     </div> 
     <div class="p"> <span class="verse v14" data-usfm="2CO.1.14"><span class="content"> </span></span><span class="verse v15" data-usfm="2CO.1.15"><span class="label">15</span><span class="content">මේ සියල්ල ගැන මට සහතිකයක් තිබුණු බැවින්, ඔබට දෙවරක් මා දැක ගැනීමේ වාසනාව ලබා දෙනු පිණිස මම පළමුවෙන් ඔබ වෙත ඒමට අදහස් කෙළෙමි. </span></span><span class="verse v16" data-usfm="2CO.1.16"><span class="label">16</span><span class="content"> මසිදෝනියට යන ගමනේ දී ද ආපසු එන විට ද ඔබ දැකබලාගැනීමට මම අදහස් කෙළෙමි. තවද ජුදයට මා යන ගමනේ දී ඔබගෙන් ආධාර ලබාගන්නට මම බලාපොරොත්තු වෙමි. </span></span><span class="verse v17" data-usfm="2CO.1.17"><span class="label">17</span><span class="content">මා මෙසේ අදහස් කෙළේ, වගකීමක් නැති ව ද? මා තීරණ ගන්න විට, එසේ ගන්නේ, එක හුස්මෙන් ම, ‘ඔව්, ඔව්’, ‘නැහැ, නැහැ’ කියන ආත්මාර්ථකාමී චේතනාවෙන් ද? </span></span><span class="verse v18" data-usfm="2CO.1.18"><span class="label">18</span><span class="content">සත්‍යවාදී දෙවියන් වහන්සේ විශ්වාසවන්ත සේ ම අපගේ වචනය ‘ඔව්’ ‘නැහැ’ කියා දෙගිඩියාවෙන් කියන්නක් නොවේ. </span></span><span class="verse v19" data-usfm="2CO.1.19"><span class="label">19</span><span class="content"> මන්ද, අප විසින් එනම්, සිල්වානස්, තිමෝතියස් හා මා විසින් ඔබ අතර දේශනා කළ දෙවියන් වහන්සේගේ පුත්‍ර වූ ක්‍රිස්තුස් ජේසුස් වහන්සේ තුළ ‘ඔව්’, ‘නැහැ’ කියා දෙගිඩියාවක් නැත. ඇත්තේ ‘ඔව්’ යන්න පමණකි. </span></span><span class="verse v20" data-usfm="2CO.1.20"><span class="label">20</span><span class="content">දෙවියන් වහන්සේගේ සියලු ම පොරොන්දු ඉටු කිරීම පිළිබඳ ‘ඔව්’ යන්න ක්‍රිස්තුන් වහන්සේ වන සේක. දෙවියන් වහන්සේට ගරු බුහුමන් කරන පිණිස අප ක්‍රිස්තුන් වහන්සේ තුළින් ‘ආමෙන්’ කියන්නේ ඒ නිසා ය. </span></span><span class="verse v21" data-usfm="2CO.1.21"><span class="label">21</span><span class="content">ක්‍රිස්තුන් වහන්සේ තුළ, ඔබ සමඟ අප ශක්තිමත් කරන්නේ දෙවියන් වහන්සේ ය. උන් වහන්සේ අප ආලේප කර, </span></span><span class="verse v22" data-usfm="2CO.1.22"><span class="label">22</span><span class="content">උන් වහන්සේගේ මුද්‍රාව අප පිට තබා, අපගේ සිත් තුළ, අපට අත්තිකාරමක් වශයෙන් ශුද්ධාත්මයාණන් වහන්සේ දෙවා වදාළ සේක.</span></span> 
     </div> 
     <div class="p"> <span class="verse v22" data-usfm="2CO.1.22"><span class="content"> </span></span><span class="verse v23" data-usfm="2CO.1.23"><span class="label">23</span><span class="content">මා කොරින්තියට නාවේ ඔබට ඇති අනුකම්පාව නිසා බවට, හද පත්ලෙන් දිවුරමින්, දෙවියන් වහන්සේ මාගේ සාක්ෂිකරු වශයෙන් මම කැඳවමි. </span></span><span class="verse v24" data-usfm="2CO.1.24"><span class="label">24</span><span class="content">ඔබ ඇදහිය යුතු දේ ගැන අපි ඔබට විධාන නොකරමු. ඔබගේ ප්‍රීතිය සඳහා අපි සහයෝගයෙන් ඔබ සමඟ සේවය කරමු. මන්ද, ඔබගේ ඇදහිල්ල ස්ථීර ය.</span></span> 
     </div> 
    </div> 
   </div> 
  </div>
 </body>
</html>