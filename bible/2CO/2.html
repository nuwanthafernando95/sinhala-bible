<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch2" data-usfm="2CO.2">  
     <div class="p"> <span class="content"> </span><span class="verse v1" data-usfm="2CO.2.1"><span class="label">1</span><span class="content">ඔබට සිත් වේදනා නොදීම පිණිස, යළිත් ඔබ වෙත නොඒමට මා තීරණය කළේ එබැවිනි. </span></span><span class="verse v2" data-usfm="2CO.2.2"><span class="label">2</span><span class="content">මා ඔබට සිත් වේදනා දුන්නොත්, මට සතුට දෙන්නට ඉන්නේ, මා සිත් වේදනාවට පත් කළ අය ම හැර, අන් කවරෙක් ද? </span></span><span class="verse v3" data-usfm="2CO.2.3"><span class="label">3</span><span class="content">මා ඒ ලිපිය ලිව්වේ මේ කාරණාව නිසා ම ය. මා සතුටු කළ යුතු අය අතින් ම මා සිත් වේදනාවට පත් නොවන පිණිස, ඔබ වෙත ඒමට මම කැමැති නොවීමි. මා සතුටින් සිටින විට, ඔබත් සතුටින් සිටින බවට ඔබ ගැන මට පැහැදීමක් ඇත. </span></span><span class="verse v4" data-usfm="2CO.2.4"><span class="label">4</span><span class="content">මහා දුකින් ද සිත් තැවුලින් ද කඳුළු සලමින් ද මා ඔබට ලිව්වේ, ඔබට සිත් වේදනා දීමට නොව ඔබට ඇති මාගේ ප්‍රේමය කෙතරම් අධික දැ යි ඔබ වටහාගන්නා පිණිස ය.</span></span> 
     </div> 
     <div class="s1"> <span class="heading"><b>වැරදිකරුට කමාව දීම</b></span> 
     </div> 
     <div class="p"> <span class="verse v4" data-usfm="2CO.2.4"><span class="content"> </span></span><span class="verse v5" data-usfm="2CO.2.5"><span class="label">5</span><span class="content">එහෙත් යමෙක් දුක් දී ඇත්නම් ඔහු දුක් දී ඇත්තේ මට නොව, තරමක්දුරට ඔබ හැමට ය. මෙසේ කීම අතිශයෝක්තියක් නොවේ යයි සිතමි. </span></span><span class="verse v6" data-usfm="2CO.2.6"><span class="label">6</span><span class="content">ඔබෙන් වැඩිදෙනා ඒ තැනැත්තාට කර ඇති දඬුවම සෑහේ. </span></span><span class="verse v7" data-usfm="2CO.2.7"><span class="label">7</span><span class="content">අනෙක් අතට ඒ තැනැත්තා ඔහුගේ අධිකතර ශෝකයෙහි ගිලී නොයන පිණිස ඔහුට කමා වීම හා ධෛර්ය දීම ඔබගේ නියම යුතුකම වේ. </span></span><span class="verse v8" data-usfm="2CO.2.8"><span class="label">8</span><span class="content">එබැවින් ඔබ ඔහුට ප්‍රේම කරන බව සහතික කර දක්වන්න. </span></span><span class="verse v9" data-usfm="2CO.2.9"><span class="label">9</span><span class="content">මා ඔබ වෙත ඒ ලිපිය ලිව්වේ සියලු කාරණාවල දී ඔබ මට කීකරු දැ යි, පරීක්ෂා කර දැනගන්නා පිණිස ය. </span></span><span class="verse v10" data-usfm="2CO.2.10"><span class="label">10</span><span class="content">යම් කරුණක් නිසා යමෙකුට ඔබ කමා වන්නහු නම්, මම ද කමා වෙමි. මා එසේ කමා වී ඇත්නම්, කමා වී ඇත්තේ, ක්‍රිස්තුන් වහන්සේ අබිමුවෙහි ඔබ උදෙසා ය. </span></span><span class="verse v11" data-usfm="2CO.2.11"><span class="label">11</span><span class="content">මා එසේ කෙළේ, අප සාතන්ගේ උපා දන්නා බැවින්, ඔහුගෙන් පරාජය වීමට ඉඩ නොතබන පිණිස ය.</span></span> 
     </div> 
     <div class="s1"> <span class="heading"><b>ත්‍රෝවසයෙන් මසිදෝනියට</b></span> 
     </div> 
     <div class="p"> <span class="verse v11" data-usfm="2CO.2.11"><span class="content"> </span></span><span class="verse v12" data-usfm="2CO.2.12"><span class="label">12</span><span class="content"> </span><span class="content"> තවද, ක්‍රිස්තුන් වහන්සේගේ සුබ අස්න දේශනා කිරීමට මා ත්‍රෝවසට පැමිණි කල සමිඳාණන් වහන්සේගේ සේවයට දොරක් විවෘත වී තිබුණි. </span></span><span class="verse v13" data-usfm="2CO.2.13"><span class="label">13</span><span class="content">එහෙත් මාගේ සහෝදර වූ තීතස් මට සම්බ නුවූ බැවින් මාගේ සිතට සහනයක් නුවූයෙන් ඔවුන්ගෙන් සමුගෙන මම මසිදෝනියට ගියෙමි.</span></span> 
     </div> 
     <div class="s1"> <span class="heading"><b>කිතුනු ජය පෙරහර</b></span> 
     </div> 
     <div class="p"> <span class="verse v13" data-usfm="2CO.2.13"><span class="content"> </span></span><span class="verse v14" data-usfm="2CO.2.14"><span class="label">14</span><span class="content">තවද, කිතුනුවන් වූ අප නිතර ම ජය පෙරහරින් ගෙන යන, තමන් වහන්සේ පිළිබඳ දැනගැන්ම නමැති සුගන්ධය අප ලවා හැම තැන ම පතුරුවන, දෙවියන් වහන්සේට ස්තුති වේ වා! </span></span><span class="verse v15" data-usfm="2CO.2.15"><span class="label">15</span><span class="content">අපි, ගැළවෙන්නන් හා විනාශ වෙන්නන් උදෙසා, දෙවියන් වහන්සේට ක්‍රිස්තුන් වහන්සේ පිදූ සුගන්ධය වෙමු. </span></span><span class="verse v16" data-usfm="2CO.2.16"><span class="label">16</span><span class="content">විනාශ වන අයට එය මරණයට පමුණුවන මාරක දුර්ගන්ධයකි. ගැළවෙන අයට එය ජීවනයට පමුණුවන ජීවනදායක සුගන්ධයකි. මෙවැනි කාර්යයකට සමතා කවරෙක් ද? </span></span><span class="verse v17" data-usfm="2CO.2.17"><span class="label">17</span><span class="content">බොහෝ දෙනෙකු කරන්නාක් මෙන් අපි, දෙවියන් වහන්සේගේ වචනය වංචනික ලෙස භාවිතා නොකොට, අවංක ව ද දෙවියන් වහන්සේගෙන් ලැබූ ලෙස ද උන් වහන්සේ ඉදිරියෙහි අපි ප්‍රකාශ කරමු.</span></span> 
     </div> 
    </div> 
   </div> 
  </div>
 </body>
</html>