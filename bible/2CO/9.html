<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch9" data-usfm="2CO.9">  
     <div class="s1"> <span class="heading"><b>සැදැහැවතුනට උවටැන්</b></span> 
     </div> 
     <div class="p"> <span class="content"> </span><span class="verse v1" data-usfm="2CO.9.1"><span class="label">1</span><span class="content">සැදැහැවතුන්ට ආධාර දීම ගැන ඔබට ලියා එවීම අවශ්‍ය නැත. </span></span><span class="verse v2" data-usfm="2CO.9.2"><span class="label">2</span><span class="content">ඔබගේ උද්‍යෝගය ගැන මම දනිමි. ගිය අවුරුද්දේ සිට ම ග්‍රීසියේ වාසීන් වන ඔබ ආධාර දීමට සූදානම් ව සිටි බව කියමින් මසිදෝනියේ වැසියන්ට ඔබ ගැන පාරට්ටු කෙළෙමි. තවද ඔබගේ උද්‍යෝගය ඔවුන්ගෙන් බොහෝ දෙනෙකුන් උනන්දු කර ඇත. </span></span><span class="verse v3" data-usfm="2CO.9.3"><span class="label">3</span><span class="content">ඔබ ගැන අප කළ පාරට්ටුව බොරුවක් නොවන පිණිස මම සහෝදරයන් එවමි. එසේ කරන්නේ ඔබ සූදානම් ව සිටිනවා යයි මා කී ලෙස ම ඔබ සූදානම් ව සිටින පිණිස ය. </span></span><span class="verse v4" data-usfm="2CO.9.4"><span class="label">4</span><span class="content">නැත්නම්, යම් හෙයකින් මසිදෝනිවරුන් මා සමඟ පැමිණ ඔබ සූදානම් නැති බව දුටුවොත්, ඔබට කෙසේ වෙතත්, ඔබ කෙරේ මෙතරම් විශ්වාසයක් තැබූ අපට කෙතරම් ලජ්ජාවක් ද? </span></span><span class="verse v5" data-usfm="2CO.9.5"><span class="label">5</span><span class="content">එබැවින්, ඔබ පොරොන්දු වී ඇති දීමනාව කල් තියා සූදානම් කරන පිණිස, මට පෙරටුව යන මෙන් සහෝදරයන්ගෙන් ඉල්ලීම අවශ්‍ය යයි සිතුවෙමි. එවිට, ඒ දීමනාව බල කිරීම නිසා දෙන දෙයක් නොව ත්‍යාගශීලී ව දෙන්නක් බව පැහැදිලි වනු ඇත.</span></span> 
     </div> 
     <div class="s1"> <span class="heading"><b>ත්‍යාගශීලීභාවයේ ප්‍රතිඵල</b></span> 
     </div> 
     <div class="p"> <span class="verse v5" data-usfm="2CO.9.5"><span class="content"> </span></span><span class="verse v6" data-usfm="2CO.9.6"><span class="label">6</span><span class="content">මෙය සිතට ගන්න: අඩුවෙන් වපුරන්නා අඩුවෙන් කපා ගනියි; වැඩියෙන් වපුරන්නා, වැඩියෙන් කපා ගනියි. </span></span><span class="verse v7" data-usfm="2CO.9.7"><span class="label">7</span><span class="content">එක් එක්කෙනා අකමැත්තෙන් වත් බලකිරීම නිසා වත් නොව, සිය කැමැත්තෙන් තීරණය කරගත් ලෙස දිය යුතු ය. සතුටු සිතින් දෙන්නාට දෙවියන් වහන්සේ ප්‍රේම කරන සේක. </span></span><span class="verse v8" data-usfm="2CO.9.8"><span class="label">8</span><span class="content">සියල්ලෙහි දී ඔබ නිතර ම සියලු අයුරින් අනූන ව සිටින පිණිසත්, සියලු යහපත් සේවාවන්ට නොමසුරු ව ආධාර කළ හැකි වන පිණිසත් උවමනා පමණටත් වඩා අධික ලෙස ආශීර්වාද ඔබට දෙන්න දෙවියන් වහන්සේට පුළුවන. </span></span><span class="verse v9" data-usfm="2CO.9.9"><span class="label">9</span><span class="content"> මෙසේ, ශුද්ධ ලියවිල්ලෙහි:</span></span> 
     </div> 
     <div class="q2"> <span class="verse v9" data-usfm="2CO.9.9"><span class="content">“උන් වහන්සේ දිළිඳුන්ට නොමසුරු ව දුන් සේක, උන් වහන්සේගේ කරුණාව සදහට ම පවත්නේ ය”යි</span></span> 
     </div> 
     <div class="p"> <span class="verse v9" data-usfm="2CO.9.9"><span class="content">ලියා තිබේ. </span></span><span class="verse v10" data-usfm="2CO.9.10"><span class="label">10</span><span class="content"> වපුරන්නාට බීජ ද කෑමට ආහාර ද සපයා දෙන දෙවියන් වහන්සේ ඔබට බීජ සපයා දී, ඒවා වැඩෙන්න සලස්වා, ඔබගේ ත්‍යාගශීලීභාවයේ අස්වැන්න සරුසාර කරන සේක. </span></span><span class="verse v11" data-usfm="2CO.9.11"><span class="label">11</span><span class="content">මෙලෙස ඔබ සියල්ලෙහි දී ත්‍යාගශීලී වන පිණිස දෙවියන් වහන්සේ ඔබ බහුල ලෙස ධනවත් කරන සේක. එවිට අප මඟින් කරන ලද මේ දේ නිසා දෙවියන් වහන්සේට තුති පැසසුම් ඇති වේ. </span></span><span class="verse v12" data-usfm="2CO.9.12"><span class="label">12</span><span class="content">සැදැහැවතුන්ගේ මේ උපස්ථාන සේවාවෙන් අගහිඟකම පිරිමැසෙනවා පමණක් නොව දෙවියන් වහන්සේට බොහෝ ස්තුති දීම ද හටගන්නේ ය. </span></span><span class="verse v13" data-usfm="2CO.9.13"><span class="label">13</span><span class="content">මේ සේවාවෙන්, ඔබ ක්‍රිස්තුන් වහන්සේගේ සුබ අස්න පිළිගෙන, එය පිළිපදින ආකාරය ද ඔවුන්ට හා අන් සියල්ලන්ටත් ඔබ දැක්වූ ත්‍යාගශීලීභාවය ද ඔප්පු වන බැවින් ඔව්හු දෙවියන් වහන්සේට ස්තුති ප්‍රශංසා කරති. </span></span><span class="verse v14" data-usfm="2CO.9.14"><span class="label">14</span><span class="content">තවද, දෙවියන් වහන්සේ ඔබට දක්වා ඇති මහා කරුණාව නිසා, ඔවුන් මහත් ළැදිකමකින් ඔබ උදෙසා යාච්ඤා කරනු ඇත. </span></span><span class="verse v15" data-usfm="2CO.9.15"><span class="label">15</span><span class="content">දෙවියන් වහන්සේගේ කියා නිම කළ නොහැකි දීමනාව ගැන උන් වහන්සේට ප්‍රශංසා වේ වා!</span></span> 
     </div> 
    </div> 
   </div> 
  </div>
 </body>
</html>