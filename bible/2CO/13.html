<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch13" data-usfm="2CO.13">  
     <div class="s1"> <span class="heading"><b>අවවාද හා සුබ පැතුම්</b></span> 
     </div> 
     <div class="p"> <span class="content"> </span><span class="verse v1" data-usfm="2CO.13.1"><span class="label">1</span><span class="content"> </span><span class="content"> මා ඔබ වෙත එන තුන් වන වතාවයි මේ. “හැම පැමිණිල්ලක් ම සාක්ෂිකරුවන් දෙදෙනකුගේ හෝ තුන්දෙනකුගේ සාක්ෂිවලින් ස්ථීර විය යුතු ය”යි ලියා තිබේ. </span></span><span class="verse v2" data-usfm="2CO.13.2"><span class="label">2</span><span class="content">මම නැවත ඔබ වෙත පැමිණියොත් මේ දක්වා පව් කළ අයටත්, අනෙක් සියල්ලන්ටත් සත්තකින් ම දඬුවම් කරන බව කියමි. ඒ බව දෙ වන වතාවේ දී ඔබ සමඟ සිටිය දී කල් තියා ඔබට කීවෙමි. දැන් ඔබෙන් ඈත් ව සිටියදීත් එසේ ම කල් තියා ඔබට කියමි. </span></span><span class="verse v3" data-usfm="2CO.13.3"><span class="label">3</span><span class="content">එවිට මා තුළින් ක්‍රිස්තුන් වහන්සේ කතා කරන බවට ඔබ සොයන සාක්ෂිය ඔබට ලැබෙනු ඇත. ක්‍රිස්තුන් වහන්සේ ඔබ පිළිබඳ ව දුර්වල ලෙස නොව, බලවත් ලෙස ක්‍රියා කරන සේක. </span></span><span class="verse v4" data-usfm="2CO.13.4"><span class="label">4</span><span class="content">උන් වහන්සේ දුර්වලකමින් කුරුසියෙහි ඇණ ගසනු ලැබූ නමුත්, දෙවියන් වහන්සේගේ බලයෙන් ජීවත්වන සේක. එසේ ම අපි ද උන් වහන්සේගේ දුර්වලකමට පංගුකාරයන් ව සිටින නමුත්, දෙවියන් වහන්සේගේ බලයෙන් උන් වහන්සේ සමඟ ඔබ උදෙසා ජීවත් වන්නෙමු.</span></span> 
     </div> 
     <div class="p"> <span class="verse v4" data-usfm="2CO.13.4"><span class="content"> </span></span><span class="verse v5" data-usfm="2CO.13.5"><span class="label">5</span><span class="content">ඔබ ඇදහිල්ලේ පවතින්නහු ද කියා ඔබ ම සෝදිසි කර බලන්න; විමසා බලන්න. ක්‍රිස්තුන් වහන්සේ ඔබ තුළ වැඩවසන බව ඔබ නොදන්නහු ද? නොදන්නහු නම් ඔබ පරාජිතයෝ වන්නහු ය. </span></span><span class="verse v6" data-usfm="2CO.13.6"><span class="label">6</span><span class="content">එහෙත් අප පරාජිතයන් නොවන බව ඔබ දැනගනු ඇතැ යි මම බලාපොරොත්තු වෙමි. </span></span><span class="verse v7" data-usfm="2CO.13.7"><span class="label">7</span><span class="content">ඔබ කිසි නපුරක් නොකරන ලෙස අපි දෙවියන් වහන්සේට යාච්ඤා කරමු. එසේ කරන්නේ අප ජයග්‍රාහකයන් මෙන් පෙන්නුම් කරන පිණිස නොව, අප පරාජිතයන් මෙන් පෙනුනත් ඔබ යුතු දේ කරන පිණිස ය. </span></span><span class="verse v8" data-usfm="2CO.13.8"><span class="label">8</span><span class="content">සත්‍යයට පක්ෂ ව මිස සත්‍යයට විපක්ෂ ව කිසිවක් අපට කළ නොහැකි ය. </span></span><span class="verse v9" data-usfm="2CO.13.9"><span class="label">9</span><span class="content">අප දුර්වල ව සිටිය දී ඔබ ශක්තිමත් ව සිටීම අපට ප්‍රීතියකි. තවද, ඔබගේ සම්පූර්ණත්වය සඳහා අපි යාච්ඤා කරමු. </span></span><span class="verse v10" data-usfm="2CO.13.10"><span class="label">10</span><span class="content">මා ඔබෙන් ඈත් ව සිටිය දී, මේ කරුණු ඔබට ලියා එවන්නේ, මා ඔබ වෙතට පැමිණි විට, තදින් ක්‍රියා කිරීමට මාගේ අධිකාරි බලය යෙදීම වුවමනා නොවන පිණිස ය. සමිඳාණන් වහන්සේ මේ ආධිපත්‍යය මට දෙවා වදාළේ, බිඳ හෙළීමට නොව, ගොඩනැඟීමට ය.</span></span> 
     </div> 
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="verse v10" data-usfm="2CO.13.10"><span class="content"> </span></span><span class="verse v11" data-usfm="2CO.13.11"><span class="label">11</span><span class="content">ඉතින් සහෝදරවරුනි, ආයුබෝවන්. පරිපූර්ණත්වය සොයා යන්න; මාගේ අවවාද සිතට ගන්න; එක්සිත් වන්න; සාමදානයෙන් සිටින්න. එවිට ප්‍රේමාන්විත හා ශාන්තිදායක දෙවියන් වහන්සේ ඔබ සමඟ වැඩසිටින සේක. </span></span><span class="verse v12" data-usfm="2CO.13.12"><span class="label">12</span><span class="content">සාම සිඹීමකින් එකිනෙකාට ආචාර කරන්න.</span></span> 
     </div> 
     <div class="q"> <span class="verse v12" data-usfm="2CO.13.12"><span class="content"> </span></span><span class="verse v13" data-usfm="2CO.13.13"><span class="label">13</span><span class="content">සියලු සැදැහැවත්හු ඔබට ආචාර කරති.</span></span> 
     </div> 
     <div class="q2"> <span class="verse v13" data-usfm="2CO.13.13"><span class="content">ස්වාමීන් වන ජේසුස් ක්‍රිස්තුන් වහන්සේගේ කරුණාව ද දෙවියන් වහන්සේගේ ප්‍රේමය ද ශුද්ධාත්මයාණන් වහන්සේගේ සහභාගිකම ද ඔබ සියල්ලන් සමඟ වේ වා!</span></span> 
     </div> 
    </div> 
   </div> 
  </div>
 </body>
</html>