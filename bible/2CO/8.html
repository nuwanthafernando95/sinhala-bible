<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch8" data-usfm="2CO.8">  
     <div class="s1"> <span class="heading"><b>පරිත්‍යාගශීලී දීමනා</b></span> 
     </div> 
     <div class="p"> <span class="content"> </span><span class="verse v1" data-usfm="2CO.8.1"><span class="label">1</span><span class="content"> </span><span class="content"> සහෝදරවරුනි, මසිදෝනියාවේ සභාවන්ට දෙවියන් වහන්සේ දී ඇති වරප්‍රසාදය ගැන අපි ඔබට දන්වනු කැමැත්තෙමු. </span></span><span class="verse v2" data-usfm="2CO.8.2"><span class="label">2</span><span class="content">එනම්, බොහෝ දුක් පීඩා මැද ඔවුන් පරීක්ෂා කරනු ලැබූ නමුත්, ඔවුන්ගේ ප්‍රීතිය කෙතරම් අධික වී ද යත්, ඉතා දිළිඳු වුව ද, ඔවුන්ගේ ත්‍යාගශීලීවන්තකමින් ඔවුන් පොහොසත් වූ බව ය. </span></span><span class="verse v3" data-usfm="2CO.8.3"><span class="label">3</span><span class="content">ඔවුන් සිය කැමැත්තෙන් ම ඔවුන්ට හැකි පමණින් හා ඊටත් වැඩියෙන් දුන් බව මම සහතික කොට කියමි. </span></span><span class="verse v4" data-usfm="2CO.8.4"><span class="label">4</span><span class="content">තවද, සැදැහැවතුන්ට උපස්ථාන කිරීමට පංගුකාර වීමේ වරප්‍රසාදය ඔව්හු අපගෙන් උදක් ම ඉල්ලා සිටියහ. </span></span><span class="verse v5" data-usfm="2CO.8.5"><span class="label">5</span><span class="content">අප සිතූ පමණටත් වඩා, ඔව්හු මුලින් ම සමිඳාණන් වහන්සේටත්, එමෙන් ම දේව කැමැත්ත අනුව අපටත් භාර වූ හ. </span></span><span class="verse v6" data-usfm="2CO.8.6"><span class="label">6</span><span class="content">එබැවින් තීතස්, මුලින් ම පටන්ගත් මේ සහනාධාර සේවය ඔබ අතරෙහි සම්පූර්ණ කරන ලෙස අපි ඔහුගෙන් උදක් ම ඉල්ලා සිටියෙමු. </span></span><span class="verse v7" data-usfm="2CO.8.7"><span class="label">7</span><span class="content">ඇදහිල්ලෙන් ද කතාවෙන් ද දැනගැන්මෙන් ද උද්‍යෝගිමත්භාවයෙන් ද අප වෙත ඇති ඔබගේ ප්‍රේමයෙන් ද ඔබ පොහොසත් වී සිටින්නාක් මෙන් මේ සහනාධාර සේවයෙහි ද පොහොසත් වී සිටින්න.</span></span> 
     </div> 
     <div class="p"> <span class="verse v7" data-usfm="2CO.8.7"><span class="content"> </span></span><span class="verse v8" data-usfm="2CO.8.8"><span class="label">8</span><span class="content">මා මෙය කියන්නේ අණ දීමක් ලෙස නොව, අනෙකුත් අය ආධාර කිරීමට කෙතරම් උද්‍යෝගිමත් දැ යි මා ඔබට දැන්වීමෙන් ඔබගේ ප්‍රේමයේ සැබෑකම සෝදිසි කරන පිණිස ය. </span></span><span class="verse v9" data-usfm="2CO.8.9"><span class="label">9</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේගේ ත්‍යාගශීලී කරුණාව ඔබ දන්නහු ය. උන් වහන්සේ ධනවත් ව සිටි නමුත්, තමන් වහන්සේගේ දිළිඳුකම කරණකොටගෙන ඔබ ධනවත් වන පිණිස ඔබ උදෙසා දිළිඳු වූ සේක.</span></span> 
     </div> 
     <div class="p"> <span class="verse v9" data-usfm="2CO.8.9"><span class="content"> </span></span><span class="verse v10" data-usfm="2CO.8.10"><span class="label">10</span><span class="content">මේ ගැන මාගේ අදහස මම ඔබට කියමි. ඔබ අවුරුද්දකට පෙර ආධාර දීමට කැමැති වී, එය ක්‍රියාවේ යෙදවීමට පුරෝගාමී වූවහු ය. </span></span><span class="verse v11" data-usfm="2CO.8.11"><span class="label">11</span><span class="content">ඔබ පටන්ගත් ඒ දේ දැන් අවසාන කළ යුතු ය. එවකට ආධාර දීමට ඔබ උද්‍යෝගිමත් වූ ලෙස ම එය නිමකරන්නට ද උද්‍යෝගිමත් වන්න. ඒ සඳහා හැකි පමණට දෙන්න. </span></span><span class="verse v12" data-usfm="2CO.8.12"><span class="label">12</span><span class="content">දීමට උද්‍යෝගිමත් බවක් ඇති නම් දෙවියන් වහන්සේ, යමෙකුගෙන් නැති දේ නොඉල්ලා, යමෙකුට ඇති පමණින් දෙන දීමනාව පිළිගන්නා සේක. </span></span><span class="verse v13" data-usfm="2CO.8.13"><span class="label">13</span><span class="content">මෙයින් අදහස් කරන්නේ ඔබ අමාරුවේ වැටී අනුන්ට සහනය දීමක් නොව, සාධාරණකමක් ඇති වීමයි. </span></span><span class="verse v14" data-usfm="2CO.8.14"><span class="label">14</span><span class="content">දැන් ඔබගේ වැඩිමනත්කමින් ඔවුන්ගේ අගහිඟකම පිරිමැසෙන්නාක් මෙන්, මතු ඔවුන්ගේ වැඩිමනත්කමින් ඔබගේ අගහිඟකම පිරිමැසෙනු ඇත. මෙලෙස දෙගොල්ල අතර සාධාරණකමක් ඇති වේ. </span></span><span class="verse v15" data-usfm="2CO.8.15"><span class="label">15</span><span class="content"> මෙසේ:</span></span> 
     </div> 
     <div class="q2"> <span class="verse v15" data-usfm="2CO.8.15"><span class="content">“වැඩියෙන් ලැබූ තැනැත්තාට වැඩි වූයේ වත්, අඩුවෙන් ලැබූ තැනැත්තාට අඩු වූයේ වත් නැතැ”යි</span></span> 
     </div> 
     <div class="p"> <span class="verse v15" data-usfm="2CO.8.15"><span class="content">ශුද්ධ ලියවිල්ලේ ලියා තිබේ.</span></span> 
     </div> 
     <div class="s1"> <span class="heading"><b>තීතස් සහ සහකාර සේවකයෝ</b></span> 
     </div> 
     <div class="p"> <span class="verse v15" data-usfm="2CO.8.15"><span class="content"> </span></span><span class="verse v16" data-usfm="2CO.8.16"><span class="label">16</span><span class="content">ඔබ ගැන අප දක්වන හිතවත්කම ම, තීතස්ට දැක්වූ දෙවියන් වහන්සේට ස්තුති වේ වා! </span></span><span class="verse v17" data-usfm="2CO.8.17"><span class="label">17</span><span class="content">ඔහු අපගේ ඉල්ලීම පිළිගත්තා පමණක් නොව, සිය කැමැත්තෙන් ම ඔබ වෙත පැමිණීමට ලොකු උනන්දුවක් දැක්වී ය. </span></span><span class="verse v18" data-usfm="2CO.8.18"><span class="label">18</span><span class="content">තවද ධර්මදූත සේවය පිළිබඳ ව සියලු සභාවලින් ප්‍රශංසාව ලබා ඇති සහෝදරයෙකු ද අපි ඔහු සමඟ එවමු. </span></span><span class="verse v19" data-usfm="2CO.8.19"><span class="label">19</span><span class="content">එපමණක් නොව, සමිඳාණන් වහන්සේගේ මහිමය උදෙසා ද අපගේ උද්‍යෝගයේ සාක්ෂියක් වශයෙන් ද පුදන මේ දීමනාව අප සමඟ ගෙන යන පිණිස අපේ සහකාරයා වීමට සභාවන් මඟින් ඔහු පත් කර ඇත.</span></span> 
     </div> 
     <div class="p"> <span class="verse v19" data-usfm="2CO.8.19"><span class="content"> </span></span><span class="verse v20" data-usfm="2CO.8.20"><span class="label">20</span><span class="content">මේ නොමසුරු දීමනාව සම්බන්ධ ව ක්‍රියා කිරීමෙන් කිසිවෙකුගෙන් දෝෂාරෝපණයක් නොලැබීමට අපි පරෙස්සම් වෙමු. </span></span><span class="verse v21" data-usfm="2CO.8.21"><span class="label">21</span><span class="content"> සමිඳාණන් වහන්සේ ඉදිරියෙහි පමණක් නොව, මිනිසුන් ඉදිරියෙහි ද අවංක ව ක්‍රියා කිරීම අපේ අරමුණ වේ. </span></span><span class="verse v22" data-usfm="2CO.8.22"><span class="label">22</span><span class="content">තවද අපි ඔවුන් සමඟ තවත් සහෝදරයෙකු එවමු. නොයෙක් විට බොහෝ කාරණවල දී ඔහුගේ උද්‍යෝගය අපට ඔප්පු වී ඇත. ඔබ සම්බන්ධයෙන් ඇති ඔහුගේ විශ්වාසය නිසා, දැන් ඔහු වඩාත් උද්‍යෝගිමත් ව සිටියි. </span></span><span class="verse v23" data-usfm="2CO.8.23"><span class="label">23</span><span class="content">තීතස් වනාහි ඔබ උදෙසා හවුල් සේවකයෙකු වන මාගේ සහකාරයා ය. සෙසු සහෝදරයෝ වනාහි ක්‍රිස්තුන් වහන්සේට ගෞරවයක් ව සිටින සභාවන්හි නියෝජිතයෝ ය. </span></span><span class="verse v24" data-usfm="2CO.8.24"><span class="label">24</span><span class="content">සියලු සභාවන් ඉදිරියෙහි ඔබගේ ප්‍රේමය ගැන ද ඔබට ඇති අපගේ පාරට්ටුව ගැන ද ඔවුන්ට සාක්ෂි දක්වන්න.</span></span> 
     </div> 
    </div> 
   </div> 
  </div>
 </body>
</html>