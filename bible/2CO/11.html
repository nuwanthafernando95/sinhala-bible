<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch11" data-usfm="2CO.11">  
     <div class="s1"> <span class="heading"><b>පාවුලු තුමා සහ ව්‍යාජ ප්‍රේරිතයෝ</b></span> 
     </div> 
     <div class="p"> <span class="content"> </span><span class="verse v1" data-usfm="2CO.11.1"><span class="label">1</span><span class="content">මාගේ සුළු අනුවණකමක් ගැන ඉවසන මෙන් ඉල්ලමි. ඔබ ඉවසන බවට මට සැකයක් නැත. </span></span><span class="verse v2" data-usfm="2CO.11.2"><span class="label">2</span><span class="content">නිර්මල කන්‍යාවක වැනි ඔබ, ක්‍රිස්තුන් වහන්සේ වන එක ම ස්වාමියා හට සරණ පාවා දීම පිණිස මා ගිවිසුම් දුන් බැවින්, මම දිව්‍යමය හිතවත්කමකින් ඔබ ගැන හිතවත් වෙමි. </span></span><span class="verse v3" data-usfm="2CO.11.3"><span class="label">3</span><span class="content"> එහෙත් සර්පයා, සිය උපායෙන් ඒව රැවටුවාක් මෙන්, යම් විධියකින්, ඔබේ සිත් දූෂණය වී, ක්‍රිස්තුන් වහන්සේ කෙරෙහි පැවති ඔබේ අවංක බව හා නිර්මලතාව පිරිහෙනු ඇත්දැ යි මට භයක් ඇත. </span></span><span class="verse v4" data-usfm="2CO.11.4"><span class="label">4</span><span class="content">යමෙක් ඔබ වෙත පැමිණ අප ප්‍රකාශ නොකළ වෙන ජේසුස් කෙනෙකුන් ප්‍රකාශ කරයි නම්, ඔබ කලින් නොලැබූ වෙනත් ආත්මයක් හා ඔබ නොපිළිගත් වෙන සුබ අස්නක් ඉදිරිපත් කරයි නම්, එවැන්නෙකු පිළිගැනීමට ඔබ සූදානම් ය. එය හරි කදිම යි! </span></span><span class="verse v5" data-usfm="2CO.11.5"><span class="label">5</span><span class="content">එහෙත් ඔබ මහ ඉහළින් සලකන ඔය ප්‍රේරිතයන්ට වඩා මම කිසිසේත් පහත් යයි නොසිතමි. </span></span><span class="verse v6" data-usfm="2CO.11.6"><span class="label">6</span><span class="content">මම කතාවෙහි අදක්ෂවූවත්, දැනඋගත්කමින් අදක්ෂ නොවෙමි. මේ බව හැම අවස්ථාවක දී, හැම අන්දමකින් ම ඔබට පැහැදිලි ලෙස දැක්වීමි.</span></span> 
     </div> 
     <div class="p"> <span class="verse v6" data-usfm="2CO.11.6"><span class="content"> </span></span><span class="verse v7" data-usfm="2CO.11.7"><span class="label">7</span><span class="content">ඔබ උසස් කරනු පිණිස මා පහත් වීමෙන් ද දෙවියන් වහන්සේගේ සුබ අස්න ඔබට නොමිලයේ දේශනා කිරීමෙන් ද මා කළේ වරදක් ද? </span></span><span class="verse v8" data-usfm="2CO.11.8"><span class="label">8</span><span class="content">ඔබට සේවය කරන පිණිස, අන් සභාවලින් පැහැරගන්නා සේ ඔවුන්ගෙන් වැටුප් ගතිමි. </span></span><span class="verse v9" data-usfm="2CO.11.9"><span class="label">9</span><span class="content"> තවද, ඔබ අතර සිටිය දී, අගහිඟකම් ඇති වූ විට කිසිවෙකුට බරක් නොවීමි. මසිදෝනියාවෙන් ආ සහෝදරයෝ මාගේ අගහිඟකම් පිරිමැසූ හ. සියල්ලෙහි දී ඔබට බරක් නොවී සිටීමට ඉටාගතිමි. මතු ද එසේ කරන්නෙමි. </span></span><span class="verse v10" data-usfm="2CO.11.10"><span class="label">10</span><span class="content">ග්‍රීසියේ පෙදෙස්වල මා මේ කරන පාරට්ටුව නිහඬ කිරීමට කිසිවෙකුට ඉඩ නොතබමි යි ක්‍රිස්තුන් වහන්සේගේ සත්‍යය මා තුළ ඇති සේ ම දිවුරා කියමි. </span></span><span class="verse v11" data-usfm="2CO.11.11"><span class="label">11</span><span class="content">මෙසේ කියන්නේ මා ඔබට ප්‍රේම නොකරන නිසා ද? නැත. මා ඔබට ප්‍රේම කරන බව දෙවියන් වහන්සේ දන්නා සේක.</span></span> 
     </div> 
     <div class="p"> <span class="verse v11" data-usfm="2CO.11.11"><span class="content"> </span></span><span class="verse v12" data-usfm="2CO.11.12"><span class="label">12</span><span class="content">අප හා සම තත්ත්වයක් ඇතැ යි පාරට්ටු කරගැනීමට අවස්ථා සොයන අයට කිසි අවස්ථාවක් නොදීම පිණිස මා දැන් කරන දේ මතු ද කරගෙන යමි. </span></span><span class="verse v13" data-usfm="2CO.11.13"><span class="label">13</span><span class="content">එබඳු අය ව්‍යාජ ප්‍රේරිතවරයෝ ය, ක්‍රිස්තුන් වහන්සේගේ ප්‍රේරිතවරයන් මෙන් වෙස් වළාගත් වංචනික සේවකයෝ ය. </span></span><span class="verse v14" data-usfm="2CO.11.14"><span class="label">14</span><span class="content">එය පුදුමයක් නොවේ. සාතන් පවා ආලෝකයේ දූතයෙකු මෙන් වෙස් වළාගනියි. </span></span><span class="verse v15" data-usfm="2CO.11.15"><span class="label">15</span><span class="content">ඒ නිසා ඔහුගේ සේවකයන් ද, දමිටුකමේ සේවකයන් මෙන් වෙස් වළාගැනීම පුදුමයක් නොවේ. ඔවුන්ගේ අවසානය ඔවුන්ගේ ක්‍රියා අනුව සිදු වේ.</span></span> 
     </div> 
     <div class="s1"> <span class="heading"><b>ප්‍රේරිත තුමාට පැමිණි උවදුරු</b></span> 
     </div> 
     <div class="p"> <span class="verse v15" data-usfm="2CO.11.15"><span class="content"> </span></span><span class="verse v16" data-usfm="2CO.11.16"><span class="label">16</span><span class="content">මම අඥානයෙක් ය කියා කිසිවෙක් නොසිතිය යුතු යයි මම නැවතත් කියමි. ඔබ එලෙස සිතන්නහු නම් මට මඳක් පාරට්ටු කරගැන්මට හැකි වන සේ, අඥානයෙකු ලෙස වුව ද මා පිළිගන්න. </span></span><span class="verse v17" data-usfm="2CO.11.17"><span class="label">17</span><span class="content">සැක නැති ව පාරට්ටු කරගැනීමේ දී මා කියන දේ, සමිඳාණන් වහන්සේගේ කැමැත්ත අනුව නොව අඥානකමකින් මෙන් පවසන්නකි. </span></span><span class="verse v18" data-usfm="2CO.11.18"><span class="label">18</span><span class="content">බොහෝ දෙනෙකු ලෞකික ලෙස පාරට්ටු කරගන්නාක් මෙන්, මම ද පාරට්ටු කරගනිමි. </span></span><span class="verse v19" data-usfm="2CO.11.19"><span class="label">19</span><span class="content">ඔබ ඥානවන්තයෝ ලූ! එහෙත් අඥානයන් පිළිගන්නහු ය. </span></span><span class="verse v20" data-usfm="2CO.11.20"><span class="label">20</span><span class="content">යමෙකු ඔබ වහල්කොට ගත්තත්, ගසාකෑවත්, කොන්කළත්, හෙළා දැක්කත්, ඔබේ මුහුණට පහර දුන්නත් ඔබ ඉවසන්නහු ය. </span></span><span class="verse v21" data-usfm="2CO.11.21"><span class="label">21</span><span class="content">මෙසේ කිරීමට තරම් මා දුර්වල වී නම් මම ලජ්ජා වෙමි. යමක් ගැන යමෙක් ආඩම්බර වේ නම්, මටත් එලෙස ආඩම්බර විය හැකි ය. මා එසේ කියන්නේ අඥානකමින් ය.</span></span> 
     </div> 
     <div class="p"> <span class="verse v21" data-usfm="2CO.11.21"><span class="content"> </span></span><span class="verse v22" data-usfm="2CO.11.22"><span class="label">22</span><span class="content">ඔව්හු හෙබ්‍රෙව්වරු ද? මමත් එසේ ම ය. ඔව්හු ඉශ්රායෙල්වරු ද? මමත් එසේ ම ය. ඔව්හු ආබ්‍රහම්ගේ පෙළපතින් පැවත එන්නෝ ද? මමත් එසේ ම ය. </span></span><span class="verse v23" data-usfm="2CO.11.23"><span class="label">23</span><span class="content"> ඔව්හු ක්‍රිස්තුන් වහන්සේගේ සේවකයෝ ද? මම ඊටත් වැඩියෙන් උන් වහන්සේගේ සේවකයෙක් වෙමි. මා එසේ කියන්නේ උමතු වූවෙකු මෙනි. ඔවුන්ට වඩා මම බොහෝ සේ වෙහෙසමහන්සි වූයෙමි. වඩා වාර ගණනක් මම සිරගත වූයෙමි. අප්‍රමාණ ව මම කස පහර ලදිමි. බොහෝ විට මරුමුවට පවා ළං වී සිටියෙමි. </span></span><span class="verse v24" data-usfm="2CO.11.24"><span class="label">24</span><span class="content"> ජුදෙව්වරුන්ගෙන් මම ‘තිස්නව-කස-පහර’ පස් වරක් ලදිමි. </span></span><span class="verse v25" data-usfm="2CO.11.25"><span class="label">25</span><span class="content"> තුන් වරක් මම වේවැල්වලින් තැළුම් කෑවෙමි. එක වරක් ගල් ගසනු ලැබීමි. තුන් වරක් නැව විනාශ වීමේ උවදුරට භාජන වීමි. මුළු රැයක් හා දවාලක් මම මුහුදේ සිටියෙමි. </span></span><span class="verse v26" data-usfm="2CO.11.26"><span class="label">26</span><span class="content"> මාගේ අනේක ගමන්වල දී, ගංගා උවදුරුවලට ද සොර උවදුරුවලට ද ස්වජාතික ජුදෙව්වරුන්ගෙන් පැමිණි උවදුරුවලට ද විජාතිකයන්ගෙන් පැමිණි උවදුරුවලට ද නගරවල උවදුරුවලට ද වනයෙහි උවදුරුවලට ද මුහුදේ උවදුරුවලට ද ව්‍යාජ සහෝදරයන්ගෙන් පැමිණෙන උවදුරුවලට ද භාජන වුණෙමි. </span></span><span class="verse v27" data-usfm="2CO.11.27"><span class="label">27</span><span class="content">මහත් දුෂ්කරතා මැද මම වෙහෙස මහන්සි වී වැඩ කෙළෙමි. නොයෙක් විට නිදි නොලැබ සිටියෙමි; සාගින්නෙන් ද පිපාසයෙන් ද පෙළුණෙමි; බොහෝ විට ආහාර ද ඉඳුම්හිටුම් ද ඇඳුම්පැළඳුම් ද නැති ව සිටියෙමි. </span></span><span class="verse v28" data-usfm="2CO.11.28"><span class="label">28</span><span class="content">මේ බාහිර දේ හැර, සියලු සභාවන් ගැන මාගේ සිතේ බරක් දිනපතා ම මට ඇත. </span></span><span class="verse v29" data-usfm="2CO.11.29"><span class="label">29</span><span class="content">යමෙක් දුර්වල නම් ඒ දුර්වලකම මටත් නොදැනේ ද? යමෙක් පාපයට වැටුණොත් මම සංවේගයෙන් නොදැවෙම් ද?</span></span> 
     </div> 
     <div class="p"> <span class="verse v29" data-usfm="2CO.11.29"><span class="content"> </span></span><span class="verse v30" data-usfm="2CO.11.30"><span class="label">30</span><span class="content">පාරට්ටු කරගැනීම අවශ්‍ය ම නම්, මම මාගේ දුර්වලකම සම්බන්ධ කාරණ ගැන පාරට්ටු කරගන්නෙමි. </span></span><span class="verse v31" data-usfm="2CO.11.31"><span class="label">31</span><span class="content">මා බොරු නොකියන බව, අපගේ ස්වාමීන් වන ජේසුස් ක්‍රිස්තුන් වහන්සේගේ පියාණන් වූ සදහට ම පැසසුම් ලබන දෙවියන් වහන්සේ දන්නා සේක. </span></span><span class="verse v32" data-usfm="2CO.11.32"><span class="label">32</span><span class="content"> මා දමස්කයේ සිටිය දී අරෙතස් රජු යටතේ සිටි ආණ්ඩුකාරයා මා අල්ලාගන්නා පිණිස දමස්කස් නගරය මුර කළ නමුත්, </span></span><span class="verse v33" data-usfm="2CO.11.33"><span class="label">33</span><span class="content">මම, කූඩයක බහා, පවුරේ කපොල්ලකින් බස්වනු ලැබ ඔහු අතින් ගැළවී ගියෙමි.</span></span> 
     </div> 
    </div> 
   </div> 
  </div>
 </body>
</html>