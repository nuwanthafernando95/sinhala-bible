<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2CO"> 
    <div class="chapter ch7" data-usfm="2CO.7">  
     <div class="p"> <span class="content"> </span><span class="verse v1" data-usfm="2CO.7.1"><span class="label">1</span><span class="content">ප්‍රේමවන්ත සහෝදරවරුනි, මෙවැනි පොරොන්දු අපට ඇති බැවින් සිත කය කෙලෙසන සියලු දෙයින් වැළකී අප ම පවිත්‍ර කරගනිමින් දේව ගරුබිය ඇති ව අපගේ ශුද්ධවන්තකම පරිපූර්ණ කරගනිමු.</span></span> 
     </div> 
     <div class="s1"> <span class="heading"><b>ප්‍රීතියට හේතු වූ පසුතැවී සිත හරවා ගැනීම</b></span> 
     </div> 
     <div class="p"> <span class="verse v1" data-usfm="2CO.7.1"><span class="content"> </span></span><span class="verse v2" data-usfm="2CO.7.2"><span class="label">2</span><span class="content">ඔබගේ සිත අප වෙත විවෘත කරන්න. අපි කිසිවෙකුට අයුත්තක් නොකෙළෙමු; කිසිවෙකු විනාශයට පත් නොකෙළෙමු; කිසිවෙකුගෙන් අයුතු වාසියක් නොගතිමු. </span></span><span class="verse v3" data-usfm="2CO.7.3"><span class="label">3</span><span class="content">මා එසේ කියන්නේ ඔබට වරද තබන අදහසින් නොවේ. මා කලින් කී පරිදි, මැරෙතත් ජීවත් වෙතත් අපි හිතවත්කමින් ඔබ හා එකට බැඳී සිටිමු. </span></span><span class="verse v4" data-usfm="2CO.7.4"><span class="label">4</span><span class="content">ඔබ මට හොඳට ම විශ්වාස ය. ඔබ ගැන මම ආඩම්බර වෙමි. අපේ සියලු දුක්විපත්වල දී මම ධෛර්යයෙන් පිරී ප්‍රීතියෙන් පිනා යමි.</span></span> 
     </div> 
     <div class="p"> <span class="verse v4" data-usfm="2CO.7.4"><span class="content"> </span></span><span class="verse v5" data-usfm="2CO.7.5"><span class="label">5</span><span class="content"> </span><span class="content"> මසිදෝනියාවට සැපත් වූ විට පවා අපට කිසි සැනසිල්ලක් නො වී ය. හැම අතින් ම අපට කරදර ඇති විය. අප අවට කලකෝලාහල ද, අප සිත තුළ බියසැක ද තිබිණි. </span></span><span class="verse v6" data-usfm="2CO.7.6"><span class="label">6</span><span class="content">එහෙත් කලකිරුණු අය ධෛර්යවත් කරවන දෙවියන් වහන්සේ තීතස්ගේ පැමිණීමෙන් ද, </span></span><span class="verse v7" data-usfm="2CO.7.7"><span class="label">7</span><span class="content">ඔහුගේ පැමිණීමෙන් පමණක් නොව ඔබ අතර ඔහු ලැබූ ධෛර්යයෙන් ද අප ධෛර්යවත් කළ සේක. මා දැකීමට ඇති ඔබගේ මහත් ආශාව ද ඔබගේ කණගාටුව ද මට ඇති ඔබගේ පක්ෂපාතකම ද ගැන ඔහු අපට සැළ කළ විට මම වඩාත් ප්‍රීති වීමි.</span></span> 
     </div> 
     <div class="p"> <span class="verse v7" data-usfm="2CO.7.7"><span class="content"> </span></span><span class="verse v8" data-usfm="2CO.7.8"><span class="label">8</span><span class="content">මාගේ ලිපිය නිසා ඔබට සිත් වේදනාවක් ඇති වූ නමුත් ඒ ගැන කණගාටු නොවෙමි. ඒ ලිපිය නිසා ටික කලකට පමණක් සිත් වේදනාවක් ඔබට ඇති වූ බව මම දනිමි. </span></span><span class="verse v9" data-usfm="2CO.7.9"><span class="label">9</span><span class="content">ඒ ගැන මා කලින් කණගාටු වූ නමුත් දැන් මම ප්‍රීති වෙමි. එසේ වන්නේ ඔබට සිත් වේදනාවක් ඇති වූ නිසා නොව, ඔබගේ සිත් වේදනාව පසුතැවී සිත් හරවා ගැනීමකට තුඩු දුන් නිසා ය. ඔබ දෙවියන් වහන්සේගේ කැමැත්ත අනුව ඒ සිත් වේදනාව දැරූ නිසා, අපෙන් ඔබට කිසි විධියකින් හානියක් නො වී ය. </span></span><span class="verse v10" data-usfm="2CO.7.10"><span class="label">10</span><span class="content">දේව කැමැත්ත අනුව සිත් වේදනාව දරාගැනීමෙන් සිත් හරවා ගැනීමේ පසුතැවිල්ලක් ඇති වී, එය ගැළවීමට මඟ පාදන බැවින් කණගාටු වීමට ඉඩක් නැත. එහෙත් ලෞකික පිළිවෙළ අනුව සිත් වේදනාව දරාගැනීම මරණය ගෙන දෙයි. </span></span><span class="verse v11" data-usfm="2CO.7.11"><span class="label">11</span><span class="content">දේව කැමැත්ත අනුව ඒ සිත් වේදනාව දැරීමෙන් ඔබ තුළ ඇති වූ ප්‍රතිඵල ගැන සිතා බලන්න. එයින් කෙතරම් මහත් උනන්දුවක් හා නිදොස් කරගැනීමක් ඇති වී ද? ඒ හැර වරදට දඬුවම් දීම සඳහා ඇති වූ කෝපය, තැතිගැන්ම, සිත් වේදනාව හා උද්‍යෝගය කෙතරම් මහත් වී ද? මේ කරුණ පිළිබඳ ව ඔබ නිදොස් බව සියලු අයුරින් ඔප්පු කර ඇත.</span></span> 
     </div> 
     <div class="p"> <span class="verse v11" data-usfm="2CO.7.11"><span class="content"> </span></span><span class="verse v12" data-usfm="2CO.7.12"><span class="label">12</span><span class="content">මා ඔබට ලියා එවූ නමුත්, මා එසේ ලීවේ වරද කළ අය නිසා වත්, වරද වින්ද අය නිසා වත් නොව, අප කෙරෙහි ඇති ඔබගේ හිතවත්කම දෙවියන් වහන්සේ ඉදිරියෙහි ඔබට ප්‍රකාශ වන පිණිස ය. </span></span><span class="verse v13" data-usfm="2CO.7.13"><span class="label">13</span><span class="content">අප එතරම් ධෛර්යවත් වූයේ ඒ නිසා ය.</span></span> 
     </div> 
     <div class="p"> <span class="verse v13" data-usfm="2CO.7.13"><span class="content">එසේ ධෛර්යවත් වීමේ දී අප වඩාත් ප්‍රීති වූයේ තීතස් දැක්වූ ප්‍රීතිය නිසා ය. මන්ද, ඔබ සියල්ලන්ගෙන් ඔහුට සහනය ලැබුණ නිසා ය. </span></span><span class="verse v14" data-usfm="2CO.7.14"><span class="label">14</span><span class="content">ඔබ ගැන ඔහුට යම් පාරට්ටුවක් කෙළෙම් නම්, මම ඒ ගැන ලජ්ජා නොවීමි. එහෙත් ඔබට අප පැවසූ සියල්ල සැබෑ වූ සේ ම, තීතස්ට අප කළ ඒ පාරට්ටුවත් සැබෑ වී ඇත. </span></span><span class="verse v15" data-usfm="2CO.7.15"><span class="label">15</span><span class="content">ඔබ සියල්ලන්ගේ කීකරුකමත් බියෙන් හා තැතිගැන්මෙන් යුතු ව ඔබ ඔහු පිළිගත්සැටිත් සිහි කරන විට ඔහුගේ සිත ඔබ වෙත ඉමහත් ප්‍රේමයෙන් ඇදී යයි. </span></span><span class="verse v16" data-usfm="2CO.7.16"><span class="label">16</span><span class="content">සියල්ලෙහි දී ඔබ ගැන මට සම්පූර්ණ විශ්වාසය ඇති බැවින් මම ප්‍රීති වෙමි.</span></span> 
     </div> 
    </div> 
   </div> 
  </div>
 </body>
</html>