<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch5" data-usfm="REV.5">  
     <div class="s1"> <span class="heading"><b>ජීවන පොත සහ බැටළු පෝතකයාණෝ</b></span> 
     </div> 
     <div class="p"> <span class="content"> </span><span class="verse v1" data-usfm="REV.5.1"><span class="label">1</span><span class="content"> </span><span class="content"> එවිට ඇතුළත හා පිටත ලියන ලද, මුද්‍රා සතකින් මුද්‍රා තැබූ පොතක් සිංහාසනයෙහි වැඩහුන් තැනැන් වහන්සේගේ දකුණතෙහි තිබෙනු දිටිමි. </span></span><span class="verse v2" data-usfm="REV.5.2"><span class="label">2</span><span class="content">“ඒ පොත දිග අරින්නටත්, මුද්‍රා කඩන්නටත් සුදුස්සා කවරෙක් දැ”යි කියමින් මහ හඬින් හඬගසන බලවත් දේව දූතයෙකු දිටිමි. </span></span><span class="verse v3" data-usfm="REV.5.3"><span class="label">3</span><span class="content">එහෙත් ඒ පොත දිග හරින්නට වත්, එය බලන්නට වත් හැකි කිසිවෙක් ස්වර්ගයෙහි වත්, මිහි පිට වත්, පොළොවෙන් යට වත් නොසිටියේ ය. </span></span><span class="verse v4" data-usfm="REV.5.4"><span class="label">4</span><span class="content">පොත දිග අරින්නට වත්, එය බලන්නට වත්, සුදුසු කිසිවෙකු හමු නො වූ බැවින් මම බොහෝසේ හැඬුවෙමි. </span></span><span class="verse v5" data-usfm="REV.5.5"><span class="label">5</span><span class="content"> එවිට එක් කුලදෙටුවෙක් මට කතා කර, “නාඬන්න, පොත ඇරීමේ සහ එහි මුද්‍රා සත කැඩීමේ වරම දාවිත්ගේ පෙළපතින් පැවත එන ජුදා ගෝත්‍රයේ සිංහයාණෝ දිනාගත්හ”යි මට කී ය.</span></span> 
     </div> 
     <div class="p"> <span class="verse v5" data-usfm="REV.5.5"><span class="content"> </span></span><span class="verse v6" data-usfm="REV.5.6"><span class="label">6</span><span class="content"> </span><span class="content"> එවිට සිංහාසනය ද ජීවමාන සත්ත්වයන් සතර දෙනා ද කුලදෙටුවන් ද මධ්‍යයෙහි මරනු ලැබුවාක් මෙන් පෙනුණු බැටළු පෝතකයෙකු සිටිනු මම දිටිමි. ඒ බැටළු පෝතකයාට අං සතක් ද ඇස් සතක් ද විය. ඇස් සත නම්, ලොව පුරා යවනු ලැබූ දෙවියන් වහන්සේගේ ආත්මයෝ සත් දෙනා ය. </span></span><span class="verse v7" data-usfm="REV.5.7"><span class="label">7</span><span class="content">බැටළු පෝතකයාණෝ අවුත් සිංහාසනයෙහි වැඩහුන් තැනැන් වහන්සේගේ දකුණතින් පොත ගත්හ. </span></span><span class="verse v8" data-usfm="REV.5.8"><span class="label">8</span><span class="content"> එසේ පොත ගත් කල ජීවමාන සත්ත්වයෝ සතර දෙනා හා කුලදෙටුවෝ විසිසතර දෙනා, එකිනෙකා වීණාවක් ද, සුවඳ ද්‍රව්‍යයෙන් පිරුණු රන් පාත්‍ර ද රැගෙන බැටළු පෝතකයාණන් ඉදිරියෙහි වැඳ වැටුණෝ ය. ඒ සුවඳ ද්‍රව්‍ය නම් සැදැහැවතුන්ගේ යාච්ඤා ය.</span></span> 
     </div> 
     <div class="m"> <span class="verse v8" data-usfm="REV.5.8"><span class="content"> </span></span><span class="verse v9" data-usfm="REV.5.9"><span class="label">9</span><span class="content"> </span><span class="content"> ඔව්හු මේ අලුත් ගීතය ගායනා කළහ:</span></span> 
     </div> 
     <div class="q2"> <span class="verse v9" data-usfm="REV.5.9"><span class="content">“පොත ගන්නටත් එහි මුද්‍රා කඩන්නටත් සුදුසු තැනැන් වහන්සේ ඔබ ය.</span></span> 
     </div> 
     <div class="q2"> <span class="verse v9" data-usfm="REV.5.9"><span class="content">මන්ද, ඔබ මරනු ලැබ, ඒ මරණය</span><span class="content"> නමැති මිලයෙන් සියලු ගෝත්‍රවලින් ද භාෂාවලින් ද ජනයාගෙන් ද ජාතීන්ගෙන් ද මිනිසුන්, දෙවියන් වහන්සේ උදෙසා ලබාගත් සේක.</span></span> 
     </div> 
     <div class="m"> <span class="verse v9" data-usfm="REV.5.9"><span class="content"> </span></span><span class="verse v10" data-usfm="REV.5.10"><span class="label">10</span><span class="content"> </span><span class="content"> අපගේ දෙවියන් වහන්සේට සේවය කරන පිණිස ඔබ ඔවුන් රාජකීය පූජක වංශයක් කළ සේක;</span></span> 
     </div> 
     <div class="q2"> <span class="verse v10" data-usfm="REV.5.10"><span class="content">ඔව්හු මිහි පිට රජකම් කරන්නාහ,”</span></span> 
     </div> 
     <div class="m"> <span class="verse v10" data-usfm="REV.5.10"><span class="content"> </span></span><span class="verse v11" data-usfm="REV.5.11"><span class="label">11</span><span class="content"> </span><span class="content"> එවිට මා බැලූ කල, සිංහාසනය ද ජීවමාන සත්ත්වයන් ද කුලදෙටුවන් ද සිසාරා සිටි මහා දේව දූත පිරිසක් දිටිමි. ඔවුන්ගේ හඬ ද මට ඇසුණේ ය. ඔවුන්ගේ ගණන දස දහසක් වර දස දහසක් ද දහස් වර දහසක් ද විය. </span></span><span class="verse v12" data-usfm="REV.5.12"><span class="label">12</span><span class="content">ඔව්හු මහ හඬින් මෙසේ කී හ:</span></span> 
     </div> 
     <div class="q2"> <span class="verse v12" data-usfm="REV.5.12"><span class="content">“මරනු ලැබූ බැටළු පෝතකයාණෝ බලය ද ධනය ද ප්‍රඥාව ද පරාක්‍රමය ද ගෞරවය ද මහිමය ද ප්‍රශංසාව ද ලබන්නට සුදුසු තැනැන් වහන්සේ ය.”</span></span> 
     </div> 
     <div class="m"> <span class="verse v12" data-usfm="REV.5.12"><span class="content"> </span></span><span class="verse v13" data-usfm="REV.5.13"><span class="label">13</span><span class="content">තවද, ස්වර්ගයෙහි ද පොළොවෙහි ද පොළොව යට ද මුහුදෙහි ද යන මුළු ලෝකයෙහි ඇති සියලු සත්ත්වයන්:</span></span> 
     </div> 
     <div class="q2"> <span class="verse v13" data-usfm="REV.5.13"><span class="content">“සිංහාසනයෙහි වැඩ සිටින තැනැන් වහන්සේටත්, බැටළු පෝතකයාණන්ටත් ප්‍රශංසාව ද ගෞරවය ද මහිමය ද පරාක්‍රමය ද සදහට ම වේ වා!”යි</span></span> 
     </div> 
     <div class="m"> <span class="verse v13" data-usfm="REV.5.13"><span class="content">කියනු ඇසීමි. </span></span><span class="verse v14" data-usfm="REV.5.14"><span class="label">14</span><span class="content">ජීවමාන සත්ත්වයෝ සතර දෙනා ද “ආමෙන්” යයි කී හ. කුලදෙටුවෝ වැඳ වැටී නමස්කාර කළහ.</span></span> 
     </div> 
    </div> 
   </div> 
  </div>
 </body>
</html>