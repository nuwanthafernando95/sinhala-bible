<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch12" data-usfm="REV.12">  
     <div class="s1"> <span class="heading"><b>ස්ත්‍රිය සහ මකරා</b></span> 
     </div> 
     <div class="p"> <span class="content"> </span><span class="verse v1" data-usfm="REV.12.1"><span class="label">1</span><span class="content">තවද අහසෙහි පුදුම ලකුණක් විය. එනම්, සූර්යයා පැළඳගෙන, පාද යට සඳ මඬල ද හිස මත තාරකා දොළසකින් යුත් කිරුළක් ද ඇති ස්ත්‍රියකි. </span></span><span class="verse v2" data-usfm="REV.12.2"><span class="label">2</span><span class="content">ගැබ්ගෙන සිටි ඈ, විළිරුජා විඳිමින් ප්‍රසව වේදනාවෙන් කෑගැසුවා ය. </span></span><span class="verse v3" data-usfm="REV.12.3"><span class="label">3</span><span class="content"> අහසෙහි තවත් පුදුම දර්ශනයක් විය. හිස් සතක් ද අං දසයක් ද තමන් හිස් මත කිරුළු සතක් ද ඇති මහා රතු මකරෙකි. </span></span><span class="verse v4" data-usfm="REV.12.4"><span class="label">4</span><span class="content"> ඌ උගේ වලිගයෙන් අහසේ තරුවලින් තුනෙන් කොටසක් ඇද, පොළවට හෙළී ය. උපන් කෙණෙහිම දරුවා කාදමන පිණිස, මකරා ප්‍රසව වේදනාවෙන් සිටි ස්ත්‍රිය ඉදිරියෙහි සූදානම් ව බලා සිටියේ ය. </span></span><span class="verse v5" data-usfm="REV.12.5"><span class="label">5</span><span class="content"> ස්ත්‍රිය ඒ සියලු මනුෂ්‍ය ජාතීන් යගදාවකින් ආණ්ඩු කරන පිරිමි දරුවෙකු ප්‍රසූත කළා ය. ඇගේ දරුවා දෙවියන් වහන්සේ හා උන් වහන්සේගේ සිංහාසනය වෙත ඇදගෙන යනු ලැබී ය. </span></span><span class="verse v6" data-usfm="REV.12.6"><span class="label">6</span><span class="content">ස්ත්‍රිය කාන්තාරයට පලා ගියා ය. එක් දහස් දෙසිය සැට දවසක් ඇය පෝෂණය කරන පිණිස දෙවියන් වහන්සේ විසින් පිළියෙළ කරන ලද ස්ථානයක් ඈට එහි විය.</span></span> 
     </div> 
     <div class="p"> <span class="verse v6" data-usfm="REV.12.6"><span class="content"> </span></span><span class="verse v7" data-usfm="REV.12.7"><span class="label">7</span><span class="content"> </span><span class="content"> තවද ස්වර්ගයෙහි යුද්ධයක් විය. මිකායෙල් හා ඔහුගේ දූතයෝ මකරාට විරුද්ධ ව සටන් කළහ. </span></span><span class="verse v8" data-usfm="REV.12.8"><span class="label">8</span><span class="content">මකරා ද තමාගේ දූතයන් පිරිවරා සටන් කොට පරාජය විය. ඔවුන්ට ස්වර්ගයෙහි තැනක් තවත් නො වී ය. </span></span><span class="verse v9" data-usfm="REV.12.9"><span class="label">9</span><span class="content"> මහා මකරා පලවා හරින ලදී. ඔහු නම් මුළු ලොව රැවටූ යක්ෂයා හෙවත් සාතන් යයි නම් ලත්, ආදි සර්පයා ය. ඔහු සමඟ ඔහුගේ දූතයෝ ද පොළොවට හෙළනු ලැබුවෝ ය.</span></span> 
     </div> 
     <div class="p"> <span class="verse v9" data-usfm="REV.12.9"><span class="content"> </span></span><span class="verse v10" data-usfm="REV.12.10"><span class="label">10</span><span class="content"> </span><span class="content"> ඉන්පසු ස්වර්ගයෙහි මෙසේ කියන මහ හඬක් මට ඇසිණි; එනම්, “අපේ දෙවියන් වහන්සේගේ ගැළවීම ද බලය ද රාජ්‍යය ද ස්වකීය ක්‍රිස්තුන් වහන්සේගේ අධිපතිකම ද දැන් පැමිණ ඇත. මන්ද, අපේ දෙවියන් වහන්සේ ඉදිරියෙහි දිවා රෑ දෙක්හි අපගේ සහෝදරයන්ට චෝදනා කරන පැමිණිලිකාරයා පහතට හෙළන ලදි. </span></span><span class="verse v11" data-usfm="REV.12.11"><span class="label">11</span><span class="content">ඔව්හු බැටළු පෝතකයාණන්ගේ යාගික රුධිරය නිසා ද, තමන් සාක්ෂි දැරූ පණිවුඩය නිසා ද ඔහුගෙන් ජය ගත්තෝ ය. මන්ද, ඔව්හු මරණයට වත් බිය නොවී දිවි දීමට සූදානම් ව සිටියහ. </span></span><span class="verse v12" data-usfm="REV.12.12"><span class="label">12</span><span class="content">එබැවින් ස්වර්ගයෙනි, එහි වැසියෙනි, ප්‍රීති සන්තෝෂ වන්න. අහෝ! පොළොවටත් මුහුදටත් වන විපත! මන්ද, යක්ෂයා තමාට වැඩි කලක් නැති බව දැන, කෝපාවිෂ්ට ව, ඔබ වෙත බැස ගියේ ය” යනු යි.</span></span> 
     </div> 
     <div class="p"> <span class="verse v12" data-usfm="REV.12.12"><span class="content"> </span></span><span class="verse v13" data-usfm="REV.12.13"><span class="label">13</span><span class="content">තමා පොළොවට හෙළනු ලැබූ බව දුටු මකරා, පිරිමි දරුවා ප්‍රසූත කළ ස්ත්‍රිය ලුහුබැඳ ගියේ ය. </span></span><span class="verse v14" data-usfm="REV.12.14"><span class="label">14</span><span class="content"> එහෙත් මරුකතරෙහි ඇගේ රක්ෂස්ථානයට සර්පයා වෙතින් පියාඹා යන පිණිස මහා රාජාලියෙකුගේ පියාපත් දෙක ඇයට දෙන ලදි. එහි කාලයක් ද කාල දෙකක් ද අර්ධ කාලයක් ද ඈ පෝෂණය කරනු ලබයි. </span></span><span class="verse v15" data-usfm="REV.12.15"><span class="label">15</span><span class="content">එවිට සර්පයා ඒ ස්ත්‍රිය සැඬ පාරෙන් ගසාගෙන යන පිණිස, ඇය පස්සෙන් ගංගාවක් මෙන් තමාගේ කටින් වතුර පිට කෙළේ ය. </span></span><span class="verse v16" data-usfm="REV.12.16"><span class="label">16</span><span class="content">එහෙත් පොළොව ස්ත්‍රියට පිහිට වී, කට ඇර, මකරා තමාගේ කටින් පිට කළ ගංගාව ගිලගත්තා ය. </span></span><span class="verse v17" data-usfm="REV.12.17"><span class="label">17</span><span class="content">එවිට මකරා ස්ත්‍රිය කෙරෙහි කෝපයෙන් දිලිහී දෙවියන් වහන්සේගේ ආඥා පිළිපදින, ජේසුස් වහන්සේගේ සාක්ෂිය දරන ඇගේ වංශයේ ඉතිරි අයට විරුද්ධ ව සටනට ගියේ ය. </span></span><span class="verse v18" data-usfm="REV.12.18"><span class="label">18</span><span class="content">ඔහු මුහුදු වෙරළෙහි සිටියේ ය.</span></span> 
     </div> 
    </div> 
   </div> 
  </div>
 </body>
</html>