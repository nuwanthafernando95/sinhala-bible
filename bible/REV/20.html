<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch20" data-usfm="REV.20">  
     <div class="s1"> <span class="heading"><b>දහස් වසකට සාතන් බැඳ තැබීම</b></span> 
     </div> 
     <div class="p"> <span class="content"> </span><span class="verse v1" data-usfm="REV.20.1"><span class="label">1</span><span class="content">තවද, පාතාලයේ යතුර ද මහත් දම්වැලක් ද අතින් ගත් දේව දුතයෙකු ස්වර්ගයෙන් බැස එනු දිටිමි. </span></span><span class="verse v2" data-usfm="REV.20.2"><span class="label">2</span><span class="content"> ඔහු යක්ෂයා ද සාතන් ද වන පුරාතන සර්පයා හෙවත් ඒ මකරා අල්ලා අවුරුදු දහසකට බැඳ තැබී ය. </span></span><span class="verse v3" data-usfm="REV.20.3"><span class="label">3</span><span class="content">ඒ අවුරුදු දහස කෙළවර වන තුරු ඔහු විසින් ජාතීන් තවත් නොරවටන පිණිස, ඔහු පාතාලයට හෙළා, එය වසා, මතුපිට මුද්‍රා තැබී ය. මින්පසු මඳ කලකට ඔහු මුදා හැරිය යුතු ය.</span></span> 
     </div> 
     <div class="p"> <span class="verse v3" data-usfm="REV.20.3"><span class="content"> </span></span><span class="verse v4" data-usfm="REV.20.4"><span class="label">4</span><span class="content"> </span><span class="content"> එවිට සිංහාසන දිටිමි. ඒවායේ හිඳ ගත්තවුන්ට විනිශ්චය කිරීමේ වරම දෙන ලද්දේ ය. තවද, ජේසුස් වහන්සේගේ සාක්ෂිය නිසාත්, දෙවියන් වහන්සේගේ වචනය නිසාත් හිස් ගසාදමනු ලැබූවන්ගේ ද, මෘගයාට වත් උගේ රූපයට වත් නමස්කාර නොකළ, උගේ සලකුණ සිය නළල්වල හා අත්වල නොදැරූ තැනැත්තන්ගේ ද ආත්මයන් දිටිමි. ඔව්හු යළි ජීවනය ලබා ක්‍රිස්තුන් වහන්සේ සමඟ අවුරුදු දහසක් රජකම් කළහ. </span></span><span class="verse v5" data-usfm="REV.20.5"><span class="label">5</span><span class="content">මළා වූ සෙසු අය අවුරුදු දහස කෙළවර වන තුරු ජීවනය නොලැබූ හ. මේ පළමු වන පුනරුජ්ජීවනය වේ. </span></span><span class="verse v6" data-usfm="REV.20.6"><span class="label">6</span><span class="content">පළමු වන පුනරුජ්ජීවනයට පංගුකාරකම ඇති තැනැත්තා භාග්‍යවන්තයෙකි, සැදැහැවතෙකි. දෙ වන මරණයට ඔවුන් කෙරෙහි බලයක් නැත. ඔව්හු දෙවියන් වහන්සේගේත්, ක්‍රිස්තුන් වහන්සේගේත් පූජකයෝ ව, උන් වහන්සේ හා සමඟ අවුරුදු දහසක් රජකම් කරන්නෝ ය.</span></span> 
     </div> 
     <div class="s1"> <span class="heading"><b>සාතන්ගේ පරාජය</b></span> 
     </div> 
     <div class="p"> <span class="verse v6" data-usfm="REV.20.6"><span class="content"> </span></span><span class="verse v7" data-usfm="REV.20.7"><span class="label">7</span><span class="content">අවුරුදු දහස කෙළවර වූ පසු, සාතන් තමාගේ සිරගෙයින් මුදනු ලැබ, </span></span><span class="verse v8" data-usfm="REV.20.8"><span class="label">8</span><span class="content"> පොළොවේ සතර දිශාවේ සිටින ගොග් සහ මාගොග් යන ජාතීන් මුළා කරනු පිණිස ද ඔවුන් යුද්ධයට රැස් කරනු පිණිස ද නික්ම එන්නේ ය. ඒ ජාතීන්ගේ ගණන මුහුදේ වැලි මෙන් ය. </span></span><span class="verse v9" data-usfm="REV.20.9"><span class="label">9</span><span class="content">ඔව්හු පොළොවේ සෑම දිශාවල ම පැතිර ගොස් සැදැහැවතුන්ගේ කඳවුර ද ප්‍රිය මනාප නුවර ද වටලාගත්හ. එවිට ස්වර්ගයෙන් ගිනි බැස අවුත් ඔවුන් වනසාදැමී ය. </span></span><span class="verse v10" data-usfm="REV.20.10"><span class="label">10</span><span class="content">එවිට ඔවුන් මුළාවට පත් කළ යක්ෂයා, මෘගයා හා බොරු දිවැසිවරයා සිටින, ගින්නෙන් හා ගෙන්දගමින් යුත් විලට හෙළනු ලැබී ය. ඔව්හු සදහට ම, දිවා රෑ දෙක්හි දරුණු ලෙස වධයට පත් කරනු ලබන්නෝ ය.</span></span> 
     </div> 
     <div class="s1"> <span class="heading"><b>අවසාන විනිශ්චය</b></span> 
     </div> 
     <div class="p"> <span class="verse v10" data-usfm="REV.20.10"><span class="content"> </span></span><span class="verse v11" data-usfm="REV.20.11"><span class="label">11</span><span class="content"> </span><span class="content"> තවද, විශාල ධවල සිංහාසනයක් ද, එහි වැඩහුන් තැනැන් වහන්සේ ද දිටිමි. උන් වහන්සේගේ අභිමුඛයෙන් අහසත් පොළොවත් පලා ගියේ ය. ඒවායේ ලකුණක් වත් ඉතිරි නො වී ය. </span></span><span class="verse v12" data-usfm="REV.20.12"><span class="label">12</span><span class="content">මළා වූ, ලොකු කුඩා සියල්ලන් සිංහාසනය ඉදිරියෙහි සිටිනු දිටිමි. පොත් ද දිගහරිනු ලැබී ය. ජීවන පොත වන තවත් පොතක් ද දිග හරිනු ලැබී ය. පොතේ ලියා තිබෙන හැටියට ඒ මියගිය අය තමන්ගේ ක්‍රියා අනුව විනිශ්චය කරනු ලැබුවෝ ය. </span></span><span class="verse v13" data-usfm="REV.20.13"><span class="label">13</span><span class="content">මහමුහුද එහි වූ මළවුන් භාර දුන්නේ ය. මරණයත්, පාතාලයත්, එහි උන් මළවුන් භාර දුන්නේ ය. ඔව්හු එකිනෙකා තම තමාගේ ක්‍රියා ලෙස විනිශ්චය කරනු ලැබූ හ. </span></span><span class="verse v14" data-usfm="REV.20.14"><span class="label">14</span><span class="content">මරණයත්, පාතාලයත් ගිනි විලට හෙළන ලද්දේ ය. මේ ගිනි විල දෙ වන මරණය වේ. </span></span><span class="verse v15" data-usfm="REV.20.15"><span class="label">15</span><span class="content">යමෙකුගේ නම ජීවන පොතෙහි ලියැවී නැති බව සම්බ වී ද, ඔහු ගිනි විලට හෙළනු ලැබී ය.</span></span> 
     </div> 
    </div> 
   </div> 
  </div>
 </body>
</html>