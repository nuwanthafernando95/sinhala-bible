<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch16" data-usfm="REV.16">  
     <div class="s1"> <span class="heading"><b>වසංගත සත වැගිරවීම</b></span> 
     </div> 
     <div class="p"> <span class="content"> </span><span class="verse v1" data-usfm="REV.16.1"><span class="label">1</span><span class="content">“ඔබ ගොස් දෙවියන් වහන්සේගේ උදහස නමැති පාත්‍ර සත පොළොව පිට වගුරුවන්නැ”යි දේව දූතයන් සත් දෙනාට කියන මහ හඬක් දේව මාලිගාවෙන් මට ඇසිණි.</span></span> 
     </div> 
     <div class="p"> <span class="verse v1" data-usfm="REV.16.1"><span class="content"> </span></span><span class="verse v2" data-usfm="REV.16.2"><span class="label">2</span><span class="content"> </span><span class="content"> එකල පළමුවැන්නා ගොස් තමාගේ පාත්‍රය පොළොව පිට වැගිරෙව්වේ ය. එවිට මෘගයාගේ සලකුණ දැරූ අයට ද, ඔහුගේ රූපයට නමස්කාර කළ අයට ද දරුණු දුස්සාධ්‍ය වණ හටගති.</span></span> 
     </div> 
     <div class="p"> <span class="verse v2" data-usfm="REV.16.2"><span class="content"> </span></span><span class="verse v3" data-usfm="REV.16.3"><span class="label">3</span><span class="content">දෙවැන්නා තමාගේ පාත්‍රය මුහුද පිට වැගිරෙව්වේ ය. මුහුදේ වතුර මළ මිනියක ලේ මෙන් විය. මුහුදේ පණ ඇති සියලු සත්ත්වයෝ මළෝ ය.</span></span> 
     </div> 
     <div class="p"> <span class="verse v3" data-usfm="REV.16.3"><span class="content"> </span></span><span class="verse v4" data-usfm="REV.16.4"><span class="label">4</span><span class="content"> </span><span class="content"> තෙවැන්නා තමාගේ පාත්‍රය ගංගා සහ දිය උල්පත් පිට වැගිරෙව්වේ ය. එවිට ඒවා ලේ විය. </span></span><span class="verse v5" data-usfm="REV.16.5"><span class="label">5</span><span class="content">ජලය භාර ව සිටි දේව දූතයා කතා කොට, “වැඩ සිටින, වැඩ සිටිය, සුවිශුද්ධ තැනැන් වහන්ස, ඔබ දුන් විනිශ්චයන්හි ඔබ සාධාරණ ය. </span></span><span class="verse v6" data-usfm="REV.16.6"><span class="label">6</span><span class="content">ඔවුන් සැදැහැවතුන්ගේ ද දිවැසිවරයන්ගේ ද ලේ වැගිරෙව් බැවින්, ඔබ ඔවුන්ට ලේ බොන්නට දුන් සේක. ඔවුන්ට ලැබිය යුතු විපාකය මේ ය”යි කියනු මට ඇසිණි. </span></span><span class="verse v7" data-usfm="REV.16.7"><span class="label">7</span><span class="content">“එසේ ය, සර්ව පරාක්‍රම දෙවි ස්වාමීන් වහන්ස, ඔබගේ විනිශ්චය නිවැරැදි ය, සාධාරණ ය”යි පූජාසනයෙන් කියනු මට ඇසිණි.</span></span> 
     </div> 
     <div class="p"> <span class="verse v7" data-usfm="REV.16.7"><span class="content"> </span></span><span class="verse v8" data-usfm="REV.16.8"><span class="label">8</span><span class="content">එවිට සතරවැන්නා තමාගේ පාත්‍රය සූර්යයා පිට වැගිරෙව්වේ ය. ගින්නෙන් මනුෂ්‍යයන් දවාලීමේ බලය ඊට දෙන ලද්දේ ය. </span></span><span class="verse v9" data-usfm="REV.16.9"><span class="label">9</span><span class="content">මනුෂ්‍යයෝ අධික උෂ්ණයකින් දවනු ලැබ, මේ වසංගත කෙරෙහි බලය ඇති දෙවියන් වහන්සේගේ නාමයට සාප කළා මිස, උන් වහන්සේට ගෞරවය දෙන පිණිස පසුතැවී සිත් හරවා නොගත් හ.</span></span> 
     </div> 
     <div class="p"> <span class="verse v9" data-usfm="REV.16.9"><span class="content"> </span></span><span class="verse v10" data-usfm="REV.16.10"><span class="label">10</span><span class="content"> </span><span class="content"> පස්වැන්නා තමාගේ පාත්‍රය මෘගයාගේ සිංහාසනය පිට වැගිරෙව්වේ ය. ඔහුගේ රාජ්‍යය අඳුරින් වැසී ගියේ ය. ඔව්හු වේදනා නිසා දිව් විකාගත්හ. </span></span><span class="verse v11" data-usfm="REV.16.11"><span class="label">11</span><span class="content">ඔව්හු තමන්ගේ තුවාළ හා වේදනා නිසා ස්වර්ගයේ දෙවියන් වහන්සේට සාප කළා මිස, තමන්ගේ ක්‍රියා ගැන පසුතැවී සිත් හරවා නොගත් හ.</span></span> 
     </div> 
     <div class="p"> <span class="verse v11" data-usfm="REV.16.11"><span class="content"> </span></span><span class="verse v12" data-usfm="REV.16.12"><span class="label">12</span><span class="content"> </span><span class="content"> සවැන්නා තමාගේ පාත්‍රය යුප්‍රටීස් නම් මහා ගංගාව පිට වැගිරෙව්වේ ය. එවිට පෙරදිගින් එන රජවරුන්ට මාර්ගයක් පෑදෙන පිණිස එහි වතුර සිඳී ගියේ ය. </span></span><span class="verse v13" data-usfm="REV.16.13"><span class="label">13</span><span class="content">එකල මකරාගේ කටින් ද, මෘගයාගේ කටින් ද, බොරු දිවැසිවරයාගේ කටින් ද මැඩියන් වැනි අශුද්ධාත්මයන් තුන් දෙනෙකු නික්ම එනු මම දිටිමි. </span></span><span class="verse v14" data-usfm="REV.16.14"><span class="label">14</span><span class="content">ඔව්හු හාස්කම් කරන දුෂ්ටාත්මයෝ ය. ඔව්හු සර්ව පරාක්‍රම දෙවියන් වහන්සේගේ මහා දවසේ යුද්ධයට මුළු ලෝකයේ රජවරුන් රැස් කරන පිණිස ඔවුන් වෙත යන්නාහ.</span></span> 
     </div> 
     <div class="p"> <span class="verse v14" data-usfm="REV.16.14"><span class="content"> </span></span><span class="verse v15" data-usfm="REV.16.15"><span class="label">15</span><span class="content"> </span><span class="content"> “මෙන්න! මම සොරෙකු මෙන් එමි. නග්න ව ඇවිද, තමාගේ විළිලජ්ජාව මිනිසුන්ට නොපෙනෙන පිණිස අවදි ව සිට තමාගේ වස්ත්‍ර ආරක්ෂා කරගන්නා භාග්‍යවන්තයෙකි.”</span></span> 
     </div> 
     <div class="p"> <span class="verse v15" data-usfm="REV.16.15"><span class="content"> </span></span><span class="verse v16" data-usfm="REV.16.16"><span class="label">16</span><span class="content"> </span><span class="content"> මෙලෙස ඔව්හු හෙබ්‍රෙව් බසින් ආර්මගිදොන් නම් වූ ස්ථානයට රජවරුන් රැස් කළහ.</span></span> 
     </div> 
     <div class="p"> <span class="verse v16" data-usfm="REV.16.16"><span class="content"> </span></span><span class="verse v17" data-usfm="REV.16.17"><span class="label">17</span><span class="content">සත්වැන්නා ද තමාගේ පාත්‍රය අහසෙහි වැගිරෙව්වේ ය. එවිට, “අවසානය පැමිණ ඇතැ”යි කියන මහ හඬක් දේව මාලිගාවේ සිංහාසනයෙන් නික්මිණි. </span></span><span class="verse v18" data-usfm="REV.16.18"><span class="label">18</span><span class="content"> විදුලිය කෙටීම් ද ශබ්ද ද හෙණ හඬ ද විය. මහා භූමිකම්පාවක් ද විය. පොළොවේ මනුෂ්‍යයන් බිහි වූ දා පටන් ඒ සා බලවත්, මහා භූමිකම්පාවක් ඇති නො වී ය. </span></span><span class="verse v19" data-usfm="REV.16.19"><span class="label">19</span><span class="content"> ඒ මහා නගරය තුන් කොටසකට කැඩී ගියේ ය. ජාතීන්ගේ නගර ඇද වැටිණි. දෙවියන් වහන්සේ මහා බබිලෝනිය අමතක නොකර, සිය උදහසේ දරුණුකම නමැති මිදියුස පාත්‍රය පානය කිරීමට ඈට දුන් සේක. </span></span><span class="verse v20" data-usfm="REV.16.20"><span class="label">20</span><span class="content"> සියලු දිවයින් අතුරුදහන් විය. කඳු නොපෙනී ගියේ ය. </span></span><span class="verse v21" data-usfm="REV.16.21"><span class="label">21</span><span class="content"> අහසින් මහත් ගල් වර්ෂාවක් මනුෂ්‍යයන් පිට වැස්සේ ය. එහි එක එක ගල කිලෝග්‍රෑම් පණහක් පමණ බර විය. ඒ ගල් වර්ෂා වසංගතය එතරම් දරුණු වූ බැවින් මනුෂ්‍යයෝ දෙවියන් වහන්සේට සාප කළහ.</span></span> 
     </div> 
    </div> 
   </div> 
  </div>
 </body>
</html>