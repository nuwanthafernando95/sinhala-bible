<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch1" data-usfm="REV.1">  
     <div class="p"> <span class="content"> </span><span class="verse v1" data-usfm="REV.1.1"><span class="label">1</span><span class="content">දෙවියන් වහන්සේ, ජේසුස් ක්‍රිස්තුන් වහන්සේට දැක්වූ එළිදරව්ව මේ ය. එය උන් වහන්සේට දෙන ලද්දේ ඉක්මනින් සිදු වන්නට තිබෙන දේවල් ස්වකීය සේවකයන්ට පෙන්වන පිණිස ය. ක්‍රිස්තුන් වහන්සේ ස්වකීය දූතයා එවමින් ඒ දේවල් තමන් සේවක ජොහන් හට දැන්වූ සේක. </span></span><span class="verse v2" data-usfm="REV.1.2"><span class="label">2</span><span class="content">ජොහන් ද දෙවියන් වහන්සේගේ පණිවුඩය ගැනත්, ජේසුස් ක්‍රිස්තුන් වහන්සේගේ සාක්ෂිය ගැනත්, එනම්, තමන් දුටු සියල්ල ගැන සාක්ෂි දුන්නේ ය. </span></span><span class="verse v3" data-usfm="REV.1.3"><span class="label">3</span><span class="content">මේ දිවැසි වාක්‍යය කියවන්නා ද, එහි වචනවලට සවන් දී ඒවා පිළිපදින්නෝ ද භාග්‍යවන්තයෝ ය. මන්ද, නියමිත කාලය ආසන්න ය.</span></span> 
     </div> 
     <div class="s1"> <span class="heading"><b>සභා සතට ආචාර</b></span> 
     </div> 
     <div class="p"> <span class="verse v3" data-usfm="REV.1.3"><span class="content"> </span></span><span class="verse v4" data-usfm="REV.1.4"><span class="label">4</span><span class="content"> </span><span class="content"> ආසියාවේ සභා සතට මෙය ලියා එවන්නේ ජොහන් නම් මම ය. වැඩ සිටින, වැඩ සිටිය, මතු වඩින දෙවියන් වහන්සේගෙන් ද, උන් වහන්සේගේ සිහසුන ඉදිරියෙහි සිටින ආත්මයන් සත් දෙනාගෙන් ද, විශ්වාසවන්ත සාක්ෂිකරුත් </span></span><span class="verse v5" data-usfm="REV.1.5"><span class="label">5</span><span class="content">මළවුන්ගෙන් උත්ථාන වූ කුලුඳුලාත්, මිහි පිට රජුන්ගේ අධිපතියාත් වන, ජේසුස් ක්‍රිස්තුන් වහන්සේගෙන් ද, ඔබට කරුණාව හා ශාන්තිය වේ වා! උන් වහන්සේ අපට ප්‍රේම කරන සේක; සිය යාගික රුධිරයෙන් අප පවින් මිදූ සේක. </span></span><span class="verse v6" data-usfm="REV.1.6"><span class="label">6</span><span class="content"> තම පියාණන් වන දෙවියන් වහන්සේට සේවය කරන පිණිස උන් වහන්සේ අප රාජකීය පූජක වංශයක් කළ සේක. ඒ තැනැන් වහන්සේට, මහිමය ද බලපරාක්‍රමය ද සදහට ම වේ වා! ආමෙන්.</span></span> 
     </div> 
     <div class="p"> <span class="verse v6" data-usfm="REV.1.6"><span class="content"> </span></span><span class="verse v7" data-usfm="REV.1.7"><span class="label">7</span><span class="content"> </span><span class="content"> බලන්න, උන් වහන්සේ වලාකුළු පිරිවරා වඩින සේක. සියල්ලෝ උන් වහන්සේ දකින්නෝ ය. කුරුසියේ ඇණ ගැසූ අය ද උන් වහන්සේ දකින්නෝ ය. මිහි පිට සියලු ජාතීහු උන් වහන්සේ නිසා වැලපෙන්නෝ ය. එය සැබෑ ම ය. ආමෙන්.</span></span> 
     </div> 
     <div class="p"> <span class="verse v7" data-usfm="REV.1.7"><span class="content"> </span></span><span class="verse v8" data-usfm="REV.1.8"><span class="label">8</span><span class="content"> </span><span class="content"> “ආරම්භය ද අවසානය ද මම වෙමි”යි වැඩ සිටින, වැඩ සිටිය, මතු වඩින සර්ව පරාක්‍රම ස්වාමීන් වන දෙවියන් වහන්සේ වදාරන සේක.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේ පිළිබඳ දර්ශනය</b></span> 
     </div> 
     <div class="p"> <span class="verse v8" data-usfm="REV.1.8"><span class="content"> </span></span><span class="verse v9" data-usfm="REV.1.9"><span class="label">9</span><span class="content">ඔබගේ සහෝදරයා වන, ජේසුස් ක්‍රිස්තුන් වහන්සේගේ දුක් පීඩාවල ද, උන් වහන්සේගේ රාජ්‍යයේ ද, ඔබේ ඉවසිල්ලේ ද පංගුකාරයා වන, ජොහන් නම් මම, පැට්මොස් නම් දිවයිනෙහි සිටියෙමි. මා එහි සිටියේ දෙවියන් වහන්සේගේ පණිවුඩය දේශනා කිරීම නිසාත්, ජේසුස් වහන්සේ ගැන සාක්ෂි දීම නිසාත් ය. </span></span><span class="verse v10" data-usfm="REV.1.10"><span class="label">10</span><span class="content">සමිඳාණන් වහන්සේගේ දවසේ දී මම ආත්මයාණන් වහන්සේ තුළ සිටියෙමි. එවිට හොරණෑ හඬක් වැනි මහත් ශබ්දයක් මා පිටුපසින් ඇසිණි. </span></span><span class="verse v11" data-usfm="REV.1.11"><span class="label">11</span><span class="content">“ඔබ දකින දර්ශන පොතක ලියා, එපීසය, ස්මර්ණය, පෙර්ගමම්, තියාතිරා, සර්දිස්, පිලදෙල්පියාව, ලවෝදීසය යන මේ සභා සතට යවන්නැ”යි ඒ හඬ පැවසී ය.</span></span> 
     </div> 
     <div class="p"> <span class="verse v11" data-usfm="REV.1.11"><span class="content"> </span></span><span class="verse v12" data-usfm="REV.1.12"><span class="label">12</span><span class="content">එකල මට කතා කළ ඒ ශබ්දය කිමෙක් දැ යි බලන පිණිස මම හැරුණෙමි. එසේ හැරුණු කල, රන් පහන් රුක් සතක් ද, </span></span><span class="verse v13" data-usfm="REV.1.13"><span class="label">13</span><span class="content"> ඒ පහන් රුක් මැද, පාද දක්වා වස්ත්‍රයක් හැඳ, ළය රන් පටියක් බැඳගෙන සිටි, මනුෂ්‍ය පුත්‍රයෙකු වැනි තැනැත්තෙකු ද දිටිමි. </span></span><span class="verse v14" data-usfm="REV.1.14"><span class="label">14</span><span class="content"> </span><span class="content"> උන් වහන්සේගේ හිස ද හිසකෙස් ද ලෝම මෙන් ද හිම මෙන් ද සුදෝසුදු ය; ඇස් ගිනි දැල්ලක් හා සමාන ය; </span></span><span class="verse v15" data-usfm="REV.1.15"><span class="label">15</span><span class="content"> පාද උදුනක ගිනියම් කළ දිළිසෙන ලෝකඩ වැනි ය; උන් වහන්සේගේ කටහඬ සමුද්‍ර ඝෝෂයක් හා සමාන ය; </span></span><span class="verse v16" data-usfm="REV.1.16"><span class="label">16</span><span class="content">දකුණතෙහි තාරකා සතක් විය; උන් වහන්සේගේ මුඛයෙන් දෙමුවහත් තියුණු කඩුවක් නික්මිණි. උන් වහන්සේගේ මුහුණ මද්දහනේ හිරු මෙන් දීප්තිමත් ව බැබළිණි.</span></span> 
     </div> 
     <div class="p"> <span class="verse v16" data-usfm="REV.1.16"><span class="content"> </span></span><span class="verse v17" data-usfm="REV.1.17"><span class="label">17</span><span class="content"> </span><span class="content"> උන් වහන්සේ දුටු කල, මම මළ තැනැත්තෙකු මෙන් උන් වහන්සේ පාමුල වැටුණෙමි. උන් වහන්සේ සිය දකුණත මා පිට තබා මෙසේ වදාළ සේක: “බිය නොවන්න. මම පළමුවැන්නා සහ අන්තිමයා ය, </span></span><span class="verse v18" data-usfm="REV.1.18"><span class="label">18</span><span class="content">ජීවමාන තැනැත්තා ය. මම මැරුණෙමි; එහෙත් බලන්න, මම සදහට ම ජීවත් ව සිටිමි. මරණයේ ද පාතාල ලෝකයේ ද යතුරු මට ඇත. </span></span><span class="verse v19" data-usfm="REV.1.19"><span class="label">19</span><span class="content">එබැවින් ඔබ දුටු දේ ද දැන් තිබෙන දේ ද මතු සිදු වන්නට යන දේ ද වන ඔබ දකින මේ දේවල් ගැන ලියන්න. </span></span><span class="verse v20" data-usfm="REV.1.20"><span class="label">20</span><span class="content">මාගේ දකුණතෙහි ඔබ දුටු තාරකා සතෙහි ද රන් පහන් රුක් සතෙහි ද ගුප්තාර්ථය මේ ය; තාරකා සත නම් සභා සතේ දූතයෝ ය; පහන් රුක් සත නම් සභා සත ය.</span></span> 
     </div> 
    </div> 
   </div> 
  </div>
 </body>
</html>