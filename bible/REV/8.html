<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch8" data-usfm="REV.8">  
     <div class="s1"> <span class="heading"><b>සත් වන මුද්‍රාව සහ ධූම පාත්‍රය</b></span> 
     </div> 
     <div class="p"> <span class="content"> </span><span class="verse v1" data-usfm="REV.8.1"><span class="label">1</span><span class="content">බැටළු පෝතකයාණන් සත් වන මුද්‍රාව කැඩූ කල ස්වර්ගයෙහි අඩපැයක් පමණ නිශ්ශබ්දතාවක් ඇති විය. </span></span><span class="verse v2" data-usfm="REV.8.2"><span class="label">2</span><span class="content">එවිට මම දෙවියන් වහන්සේ ඉදිරියෙහි සිටින දේව දූතයන් සත් දෙනා දිටිමි. ඔවුන්ට හොරණෑ සතක් දෙන ලද්දේ ය.</span></span> 
     </div> 
     <div class="p"> <span class="verse v2" data-usfm="REV.8.2"><span class="content"> </span></span><span class="verse v3" data-usfm="REV.8.3"><span class="label">3</span><span class="content"> </span><span class="content"> තවත් දේව දුතයෙක් රන් ධූම පාත්‍රයක් රැගෙන පූජාසනය ළඟ සිටියේ ය. සිංහාසනය ඉදිරියෙහි තිබුණු රන් පූජාසනය පිට සියලු සැදැහැවතුන්ගේ යාච්ඤා සමඟ ඔප්පු කරන පිණිස බොහෝ සුගන්ධ ද්‍රව්‍ය ඔහුට දෙන ලද්දේ ය. </span></span><span class="verse v4" data-usfm="REV.8.4"><span class="label">4</span><span class="content">සුගන්ධ ද්‍රව්‍යයන්හි දුම සැදැහැවතුන්ගේ යාච්ඤා සමඟ දේව දූතයාගේ අතින් දෙවියන් වහන්සේ වෙත නැඟුණි. </span></span><span class="verse v5" data-usfm="REV.8.5"><span class="label">5</span><span class="content"> දේව දූතයා ද ධූම පාත්‍රය රැගෙන පූජාසනයේ ගින්නෙන් එය පුරවා පොළොවට හෙළී ය. එවිට අහස් ගිගුරුම් ද ශබ්ද ද විදුලි කෙටීම් ද භූමිකම්පාවක් ද විය.</span></span> 
     </div> 
     <div class="s1"> <span class="heading"><b>හොරණෑ පිඹීම</b></span> 
     </div> 
     <div class="p"> <span class="verse v5" data-usfm="REV.8.5"><span class="content"> </span></span><span class="verse v6" data-usfm="REV.8.6"><span class="label">6</span><span class="content">හොරණෑ හත අතින් ගත් දේව දූතයෝ සත් දෙනා ඒවා පිඹින පිණිස සූදානම් වූ හ.</span></span> 
     </div> 
     <div class="p"> <span class="verse v6" data-usfm="REV.8.6"><span class="content"> </span></span><span class="verse v7" data-usfm="REV.8.7"><span class="label">7</span><span class="content"> </span><span class="content"> පළමු වන දේව දූතයා හොරණෑව පිම්බේ ය. එවිට ලේ මුසු ගල් වර්ෂාවක් ද ගිනි ද හටගෙන පොළොව පිට හෙළනු ලැබී ය. පොළොවෙන් තුනෙන් කොටසක් දැවී ගියේ ය. ගස්වලින් තුනෙන් කොටසක් ද දැවී ගියේ ය. අමු තණකොළ සියල්ල ද දැවී ගියේ ය.</span></span> 
     </div> 
     <div class="p"> <span class="verse v7" data-usfm="REV.8.7"><span class="content"> </span></span><span class="verse v8" data-usfm="REV.8.8"><span class="label">8</span><span class="content">දෙවැන්නා ද හොරණෑව පිම්බේ ය. එවිට ගින්නෙන් ඇවිලෙන මහා කන්දක් වැනි දෙයක් මුහුදේ හෙළනු ලැබී ය. මුහුදින් තුනෙන් කොටසක් ලේ විය. </span></span><span class="verse v9" data-usfm="REV.8.9"><span class="label">9</span><span class="content">පණ ඇති මුහුදු සත්ත්වයන්ගෙන් තුනෙන් කොටසක් මළෝ ය. නැව්වලින් ද තුනෙන් කොටසක් විනාශ විය.</span></span> 
     </div> 
     <div class="p"> <span class="verse v9" data-usfm="REV.8.9"><span class="content"> </span></span><span class="verse v10" data-usfm="REV.8.10"><span class="label">10</span><span class="content"> </span><span class="content"> තුන්වැන්නා ද හොරණෑව පිම්බේ ය. එවිට මහා තාරකාවක් ගිනි පන්දමක් මෙන් ඇවිලෙමින් අහසින් වැටිණි. එය ගංගාවලින් තුනෙන් කොටසක් පිට ද දිය උල්පත් පිට ද වැටිණි. </span></span><span class="verse v11" data-usfm="REV.8.11"><span class="label">11</span><span class="content"> තාරකාවේ නාමය ‘තික්ත’ යනුයි. වතුරෙන් තුනෙන් කොටසක් තික්ත විය. එය තික්ත වී තිබුණු බැවින් බොහෝ මනුෂ්‍යයෝ ඒ වතුර බී මළෝ ය.</span></span> 
     </div> 
     <div class="p"> <span class="verse v11" data-usfm="REV.8.11"><span class="content"> </span></span><span class="verse v12" data-usfm="REV.8.12"><span class="label">12</span><span class="content"> </span><span class="content"> සතර වන දූතයා ද හොරණෑව පිම්බේ ය. එවිට හිරුගෙන් තුනෙන් කොටසක් ද සඳුගෙන් තුනෙන් කොටසක් ද තාරකාවලින් තුනෙන් කොටසක් ද පහර ලැබී ය. මෙසේ ඒවායින් තුනෙන් කොටසක් අඳුරු විය. දවාලෙන් තුනෙන් කොටසක ද එසේ ම රාත්‍රියෙහි තුනෙන් කොටසක ද ආලෝකය පහ විය.</span></span> 
     </div> 
     <div class="p"> <span class="verse v12" data-usfm="REV.8.12"><span class="content"> </span></span><span class="verse v13" data-usfm="REV.8.13"><span class="label">13</span><span class="content">තවද එක් රාජාලියෙකු මැද අහසේ පියාසර කරමින්, “මින්පසු දේව දූතයන් තුන් දෙනා පිඹින්නට යන අන්තිම හොරණෑවල ශබ්දය පැතිර යන විට පොළොවෙහි වාසය කරන්නන් හට දුක් වේ, දුක් වේ, දුක් වේ ය”යි මහ හඬින් කියනු මට ඇසිණි.</span></span> 
     </div> 
    </div> 
   </div> 
  </div>
 </body>
</html>