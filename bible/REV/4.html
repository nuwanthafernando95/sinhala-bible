<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch4" data-usfm="REV.4">  
     <div class="s1"> <span class="heading"><b>ස්වර්ගයේ දේව නමස්කාරය</b></span> 
     </div> 
     <div class="p"> <span class="content"> </span><span class="verse v1" data-usfm="REV.4.1"><span class="label">1</span><span class="content">ඉන්පසු මෙන්න, අහසේ දොරක් ඇරී තිබෙනු මම දිටිමි. හොරණෑ හඬක් මෙන් කලින් මට කතා කළ එම හඬ, “මෙහි නැඟී එන්න. මින්පසු සිදු වෙන්නට යන දේ මම ඔබට පෙන්වන්නෙමි”යි කී ය. </span></span><span class="verse v2" data-usfm="REV.4.2"><span class="label">2</span><span class="content"> එකෙණෙහි ම මම ආත්මයාණන් වහන්සේගේ බලයට යටත් වී සිටියෙමි. ස්වර්ගයෙහි සිංහාසනයක් තිබිණි. ඒ සිංහාසනයෙහි කෙනෙක් වැඩ උන්හ. </span></span><span class="verse v3" data-usfm="REV.4.3"><span class="label">3</span><span class="content">එහි වැඩහුන් තැනැන් වහන්සේ පෙනුමෙන් සූර්යකාන්තයට හා පුෂ්පරාගයට සමාන වූ සේක. සිංහාසනය වටා මරකත මෙන් දිළෙන දේදුන්නක් විය. </span></span><span class="verse v4" data-usfm="REV.4.4"><span class="label">4</span><span class="content">මේ සිංහාසනය වටේ තව සිංහාසන විසිසතරක් විය. ඒ සිංහාසනවල කුලදෙටුවන් විසිසතරදෙනෙකු ධවල වස්ත්‍ර හැඳ, සිය හිස් මත රන් ඔටුනු දරාගෙන වාඩි වී සිටිනු මම දිටිමි. </span></span><span class="verse v5" data-usfm="REV.4.5"><span class="label">5</span><span class="content"> සිංහාසනයෙන් විදුලිය ද ශබ්ද ද අහස් ගිගුරුම් ද නික්මිණි. සිංහාසනය ඉදිරියෙහි ගිනි පහන් සතක් දැල්වෙමින් තිබිණි. ඒ සත නම් දෙවියන් වහන්සේගේ ආත්මයෝ සත් දෙනා ය. </span></span><span class="verse v6" data-usfm="REV.4.6"><span class="label">6</span><span class="content"> </span><span class="content"> සිංහාසනය ඉදිරියෙහි පළිඟු හා සමාන වීදුරු සමුද්‍රයක් වැනි දර්ශනයක් විය.</span></span> 
     </div> 
     <div class="p"> <span class="verse v6" data-usfm="REV.4.6"><span class="content">ඒ සිංහාසනය මැද හා අවටින්, ඉදිරියෙන් හා පිටුපසින්, ඇස් රාශියක් ඇති ජීවමාන සත්ත්වයෝ සතර දෙනෙක් වූ හ. </span></span><span class="verse v7" data-usfm="REV.4.7"><span class="label">7</span><span class="content">පළමු වන සත්ත්වයා සිංහයෙකුට සමාන ය. දෙ වන සත්ත්වයා වස්සෙකුට සමාන ය. තුන් වන සත්ත්වයාට මනුෂ්‍යයෙකුගේ මෙන් මුහුණක් තිබිණි. සතර වන සත්ත්වයා පියාසර කරන රාජාලියෙකුට සමාන ය. </span></span><span class="verse v8" data-usfm="REV.4.8"><span class="label">8</span><span class="content"> ඒ සත්ත්වයන් සතර දෙනාගෙන් එකිනෙකාට පියාපත් හය බැගින් තිබිණි. ඔවුන් වටකර ද ඇතුළත ද ඇස්වලින් පිරී තිබුණේ ය. ඔව්හු, “වැඩ සිටි, වැඩ සිටින, මතු වඩින සර්වපරාක්‍රම ස්වාමීන් වන දෙවියන් වහන්සේ, සුවිශුද්ධ ය, සුවිශුද්ධ ය, සුවිශුද්ධ ය”යි දිවා රෑ දෙක්හි නොනැවතී ගයන්නාහ. </span></span><span class="verse v9" data-usfm="REV.4.9"><span class="label">9</span><span class="content">ඒ ජීවමාන සත්ත්වයන් සිංහාසනයෙහි වැඩ හිඳින, සදහට ම ජීවත් වන තැනැන් වහන්සේට ප්‍රශංසාව ද ගෞරවය ද ස්තුතිය ද දෙන හැම විට ම, </span></span><span class="verse v10" data-usfm="REV.4.10"><span class="label">10</span><span class="content">කුලදෙටුවෝ විසිහතර දෙනා ද, සිංහාසනයෙහි වැඩ සිටින තැනැන් වහන්සේ ඉදිරියෙහි වැඳ වැටී, සදහට ම ජීවත් වන තැනැන් වහන්සේට නමස්කාර කරති. එසේ කරමින් ඔව්හු සිය ඔටුනු සිංහාසනය ඉදිරියෙහි හෙළා:</span></span> 
     </div> 
     <div class="q"> <span class="verse v10" data-usfm="REV.4.10"><span class="content"> </span></span><span class="verse v11" data-usfm="REV.4.11"><span class="label">11</span><span class="content">“අපගේ සමිඳාණන් වහන්ස, අපගේ දෙවියන් වහන්ස, ඔබ ප්‍රශංසාව ද ගෞරවය ද බලය ද, ලබන්නට වටින තැනැන් වහන්සේ ය.</span></span> 
     </div> 
     <div class="q2"> <span class="verse v11" data-usfm="REV.4.11"><span class="content">මන්ද, ඔබ සියලු දේ මවා වදාළ සේක.</span></span> 
     </div> 
     <div class="q2"> <span class="verse v11" data-usfm="REV.4.11"><span class="content">ඔබගේ කැමැත්ත නිසා, සියලු දේ ඇති විය.</span></span> 
     </div> 
     <div class="q2"> <span class="verse v11" data-usfm="REV.4.11"><span class="content">සියලු දේ මවන ලද්දේ ය”යි</span></span> 
     </div> 
     <div class="m"> <span class="verse v11" data-usfm="REV.4.11"><span class="content">කියන්නාහ.</span></span> 
     </div> 
    </div> 
   </div> 
  </div>
 </body>
</html>