<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch2" data-usfm="REV.2">  
     <div class="s1"> <span class="heading"><b>සභා සතට හසුන්: ප්‍රේම හීන සභාව</b></span> 
     </div> 
     <div class="p"> <span class="content"> </span><span class="verse v1" data-usfm="REV.2.1"><span class="label">1</span><span class="content">“එපීස සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v1" data-usfm="REV.2.1"><span class="content">‘සිය දකුණතෙහි තාරකා සත දරන, රන් පහන් රුක් සත මැද සක්මන් කරන තැනැන් වහන්සේ, මෙසේ වදාරන සේක. </span></span><span class="verse v2" data-usfm="REV.2.2"><span class="label">2</span><span class="content">ඔබේ ක්‍රියා ද ඔබේ වෙහෙසීම් ද ඔබේ ඉවසීම ද මම දනිමි. ඔබ දුදනන් නුරුස්සන බව ද, ප්‍රේරිතවරුන්ගේ පදවිය අයුතු ලෙස පවරාගත් අය සෝදිසි කර බලා ඔබ ඔවුන් බොරුකාරයන් යයි දැනගත් බව ද මම දනිමි. </span></span><span class="verse v3" data-usfm="REV.2.3"><span class="label">3</span><span class="content">මාගේ නාමය නිසා, ඔබ ඉවසිල්ලෙන් දුක් ඉසිලීමේ දී පසුබට නො වූ බව ද මම දනිමි.</span></span> 
     </div> 
     <div class="p"> <span class="verse v3" data-usfm="REV.2.3"><span class="content"> </span></span><span class="verse v4" data-usfm="REV.2.4"><span class="label">4</span><span class="content">‘එහෙත් ඔබට විරුද්ධ ව එක චෝදනාවක් මට ඇත. මුලින් ඔබ මට දැක්වූ ප්‍රේමය දැන් නැත. </span></span><span class="verse v5" data-usfm="REV.2.5"><span class="label">5</span><span class="content">ඔබ කෙතරම් පහතට වැටී ඇත් දැ යි සිහියට ගෙන, පසුතැවී සිත හරවා ගන්න. මුලින් කළ ක්‍රියා නැවත කරන්න; එසේ නොකළොත්, පසුතැවී සිත හරවා නොගතහොත්, මම ඔබ වෙත පැමිණ, ඔබේ පහන් රුක තිබෙන තැනින් එය ඉවත් කරන්නෙමි. </span></span><span class="verse v6" data-usfm="REV.2.6"><span class="label">6</span><span class="content">එහෙත් ඔබේ වාසියට එක දෙයක් ඇත. එනම්, මා මෙන් ම ඔබත් නිකොලයිතයන්ගේ ක්‍රියාවලට ද්වේෂ කිරීම ය.</span></span> 
     </div> 
     <div class="p"> <span class="verse v6" data-usfm="REV.2.6"><span class="content"> </span></span><span class="verse v7" data-usfm="REV.2.7"><span class="label">7</span><span class="content"> </span><span class="content"> ‘ආත්මයාණන් වහන්සේ සභාවලට වදාරන දේ කන් ඇත්තේ අසා වා! ජයග්‍රාහකයාට දෙවියන් වහන්සේගේ පාරාදීසයෙහි තිබෙන ජීවන වෘක්ෂයෙන් අනුභව කරන්නට දෙන්නෙමි.’</span></span> 
     </div> 
     <div class="s1"> <span class="heading"><b>පීඩා විඳින සභාව</b></span> 
     </div> 
     <div class="p"> <span class="verse v7" data-usfm="REV.2.7"><span class="content"> </span></span><span class="verse v8" data-usfm="REV.2.8"><span class="label">8</span><span class="content"> </span><span class="content"> “ස්මර්ණායේ සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v8" data-usfm="REV.2.8"><span class="content">‘පළමුවැන්නා ද අන්තිමයා ද වන, මැරුණ නමුත් ජීවත් ව සිටින තැනැන් වහන්සේ, මෙසේ වදාරන සේක. </span></span><span class="verse v9" data-usfm="REV.2.9"><span class="label">9</span><span class="content">ඔබ විඳින බලවත් පීඩාව ද දිළිඳුකම ද මම දනිමි. එහෙත් ඔබ ධනවත් ය. ජුදෙව්වරුන් නොවන නමුත්, තුමූ ජුදෙව්වරුන් යයි කියාගන්නා, සාතන්ගේ හවුලක් වන අයගේ අපවාද මම දනිමි. </span></span><span class="verse v10" data-usfm="REV.2.10"><span class="label">10</span><span class="content">ඔබ විඳින්නට යන දේවලට බිය නොවන්න. බලන්න, ඔබ විමසන පිණිස, යක්ෂයා ඔබෙන් සමහරෙකු සිරගත කිරීමට අර අඳිමින් සිටියි. දස දවසක් ඔබ පීඩා විඳින්නහු ය. මරණය දක්වා විශ්වාසී ව සිටින්න; එවිට මම ඔබට ජීවන කිරුළ ප්‍රදානය කරමි.</span></span> 
     </div> 
     <div class="p"> <span class="verse v10" data-usfm="REV.2.10"><span class="content"> </span></span><span class="verse v11" data-usfm="REV.2.11"><span class="label">11</span><span class="content"> </span><span class="content"> ‘ආත්මයාණන් වහන්සේ සභාවලට වදාරන දේ කන් ඇත්තේ අසා වා! ජයග්‍රාහකයාට දෙ වන මරණයෙන් අනතුරක් නොවන්නේ ය.’</span></span> 
     </div> 
     <div class="s1"> <span class="heading"><b>චපල සභාව</b></span> 
     </div> 
     <div class="p"> <span class="verse v11" data-usfm="REV.2.11"><span class="content"> </span></span><span class="verse v12" data-usfm="REV.2.12"><span class="label">12</span><span class="content">“පෙර්ගමම් සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v12" data-usfm="REV.2.12"><span class="content">‘දෙමුවහත් තියුණු කඩුව දරන තැනැන් වහන්සේ මෙසේ වදාරන සේක. </span></span><span class="verse v13" data-usfm="REV.2.13"><span class="label">13</span><span class="content">ඔබ වාසය කරන තැන මම දනිමි. එය සාතන්ගේ සිංහාසනය පිහිටි ස්ථානය යි. එහෙත් ඔබ මට පක්ෂපාත ව සිටින්නහු ය. මාගේ විශ්වාසවන්ත සාක්ෂිකාරයෙකු වූ අන්තිපාස්, සාතන්ගේ වාසභූමිය වන ඔබේ නගරයේ දී මරනු ලැබූ කාලයේ දී පවා, ඔබ මා කෙරෙහි විශ්වාසය ප්‍රතික්ෂේප නොකළහු ය. </span></span><span class="verse v14" data-usfm="REV.2.14"><span class="label">14</span><span class="content"> එහෙත් ඔබට විරුද්ධ ව චෝදනා ස්වල්පයක් මට ඇත. ඔබ අතර බාලාම්ගේ ඉගැන්වීම් පිළිගත් අය සිටිති. බාලාම්, දේවතා රූපවලට පිදූ පිදේනි කෑමටත්, කාමමිථ්‍යාචාරය කිරීමටත්, ඉශ්රායෙල් සෙනඟ පෙළඹවීමට බාලාක්ට ඉගැන්වී ය. </span></span><span class="verse v15" data-usfm="REV.2.15"><span class="label">15</span><span class="content">එලෙස ම නිකොලයිතයන්ගේ ඉගැන්වීම් පිළිගත් අයත් ඔබ අතර සිටිති. </span></span><span class="verse v16" data-usfm="REV.2.16"><span class="label">16</span><span class="content">එබැවින්, පසුතැවී සිත හරවා ගන්න. එසේ නුවූවොත්, මම විගසින් ඔබ වෙත පැමිණ, මාගේ මුඛයෙන් නික්මෙන කඩුවෙන් ඔවුන්ට විරුද්ධ ව සටන් කරන්නෙමි.</span></span> 
     </div> 
     <div class="p"> <span class="verse v16" data-usfm="REV.2.16"><span class="content"> </span></span><span class="verse v17" data-usfm="REV.2.17"><span class="label">17</span><span class="content"> </span><span class="content"> ‘ආත්මයාණන් වහන්සේ සභාවලට වදාරන දේ කන් ඇත්තේ අසා වා! සැඟවී තිබෙන මන්නා ආහාරයෙන් ජයග්‍රාහකයාට දෙන්නෙමි. තවද ලබන්නා මිස අන් කිසිවෙකු නොදන්නා අලුත් නාමයක් ලියා තිබෙන සුදු ගලක් ද මම ඔහුට දෙන්නෙමි.’</span></span> 
     </div> 
     <div class="s1"> <span class="heading"><b>දෑතට වැනෙන සභාව</b></span> 
     </div> 
     <div class="p"> <span class="verse v17" data-usfm="REV.2.17"><span class="content"> </span></span><span class="verse v18" data-usfm="REV.2.18"><span class="label">18</span><span class="content">“තියාතිරා සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v18" data-usfm="REV.2.18"><span class="content">‘ගිනි දැල්ලක් වැනි ඇස් ද, ඔපයෙන් දිළිසෙන ලෝකඩ වැනි පාද ද ඇති දෙවියන් වහන්සේගේ පුත්‍රයාණෝ මෙසේ වදාරන සේක. </span></span><span class="verse v19" data-usfm="REV.2.19"><span class="label">19</span><span class="content">ඔබේ ක්‍රියා ද ප්‍රේමය ද විශ්වාසවන්තකම ද සේවය ද ඉවසිල්ල ද මම දනිමි. තවද, මෑතක දී ඔබ කළ ක්‍රියා පෙරට වඩා හොඳ බව ද දනිමි. </span></span><span class="verse v20" data-usfm="REV.2.20"><span class="label">20</span><span class="content"> එහෙත් ඔබට විරුද්ධ ව මේ චෝදනාව මට ඇත. තමා දිවැස්වරියකැ යි කියාගන්නා ජෙසබෙල් නම් ස්ත්‍රියට ඔබ අනුබල දෙන්නහු ය. කාමමිථ්‍යාචාරය කරන්නට ද දේවතා රූපවලට පිදූ පිදේනි කන්නට ද උගන්වමින් ඈ මාගේ සේවකයන් මුළා කරන්නී ය. </span></span><span class="verse v21" data-usfm="REV.2.21"><span class="label">21</span><span class="content">පසුතැවී සිත හරවා ගැනීමට මා ඇයට කාලය දී ඇත. එහෙත් ඈ කාමමිථ්‍යාචාරය ගැන පසුතැවී සිත හරවා ගැනීමට අකමැති වන්නී ය. </span></span><span class="verse v22" data-usfm="REV.2.22"><span class="label">22</span><span class="content">එබැවින් මම ඇය දුක් යහනක හෙළා, ඇය සමඟ කාමමිථ්‍යාචාරය කරන්නන් පසුතැවී සිත් හරවා නොගතහොත්, ඔවුන් ද ඇය සමඟ දරුණු පීඩාවකට පත් කරන්නෙමි. </span></span><span class="verse v23" data-usfm="REV.2.23"><span class="label">23</span><span class="content"> තවද මම ඇගේ දරුවන් වනසාලන්නෙමි. එවිට, මිනිසුන්ගේ සිතුම්පැතුම් විමසන තැනැන් වහන්සේ මා බව, සියලු සභාවෝ දැන ගන්නහු ය. තවද, මම ඔබට එකිනෙකාගේ ක්‍රියා අනුව විපාක දෙන්නෙමි.</span></span> 
     </div> 
     <div class="p"> <span class="verse v23" data-usfm="REV.2.23"><span class="content"> </span></span><span class="verse v24" data-usfm="REV.2.24"><span class="label">24</span><span class="content">‘එහෙත් මේ ඉගැන්වීම් නොපිළිගත්, සාතන්ගේ යයි හඳුන්වනු ලබන ගුප්ත කරුණු නොදත්, තියාතිරාවෙහි සිටින සෙසු අයට මම මෙසේ කියමි. </span></span><span class="verse v25" data-usfm="REV.2.25"><span class="label">25</span><span class="content">මා එන තුරු ඔබට ඇති දේ තුළ ස්ථීර ව පවතින්න. වෙන බරක් ඔබ පිට මම නොතබමි. </span></span><span class="verse v26" data-usfm="REV.2.26"><span class="label">26</span><span class="content"> අග දක්වා මාගේ ක්‍රියා නොපිරිහෙළා ඉටු කරන ජයග්‍රාහකයාට පියාණන් වහන්සේගෙන් මා ලැබූ ලෙස, ජාතීන් කෙරෙහි බලය පවරා දෙන්නෙමි, </span></span><span class="verse v27" data-usfm="REV.2.27"><span class="label">27</span><span class="content">මැටි බඳුන් බිඳ සුණු විසුණු කරන්නාක් මෙන්, ඔහු ඔවුන් යගදාවකින් පාලනය කරන්නේ ය. </span></span><span class="verse v28" data-usfm="REV.2.28"><span class="label">28</span><span class="content">මම ඔහුට පහන් තාරකාව ද දෙන්නෙමි.</span></span> 
     </div> 
     <div class="p"> <span class="verse v28" data-usfm="REV.2.28"><span class="content"> </span></span><span class="verse v29" data-usfm="REV.2.29"><span class="label">29</span><span class="content">‘ආත්මයාණන් වහන්සේ සභාවලට වදාරන දේ කන් ඇත්තේ අසා වා!’</span></span> 
     </div> 
    </div> 
   </div> 
  </div>
 </body>
</html>