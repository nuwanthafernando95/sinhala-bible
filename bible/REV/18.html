<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch18" data-usfm="REV.18">  
     <div class="s1"> <span class="heading"><b>බබිලෝනියේ වැටීම</b></span> 
     </div> 
     <div class="p"> <span class="content"> </span><span class="verse v1" data-usfm="REV.18.1"><span class="label">1</span><span class="content">ඉන්පසු තවත් දේව දුතයෙකු මහා බලයෙන් යුක්ත ව ස්වර්ගයෙන් බැස එනු දිටිමි; ඔහුගේ තේජශ්‍රීයෙන් පොළොව ඒකාලෝක විය. </span></span><span class="verse v2" data-usfm="REV.18.2"><span class="label">2</span><span class="content"> ඔහු මහ හඬින් මොරගසා, “මහා බබිලෝනිය වැටුණා ය, මහා බබිලෝනිය වැටුණා ය. ඈ දුෂ්ටාත්මයන්ගේ වාසභවනයක් ද, සියලු අශුද්ධාත්මයන්ගේත් සියලු තුච්ඡ පිළිකුල් පක්ෂීන්ගේත් හිරගෙයක් ද වූවා ය. </span></span><span class="verse v3" data-usfm="REV.18.3"><span class="label">3</span><span class="content"> මන්ද, සියලු ජාතීහු ඇගේ තදබල කාමරාගය නමැති මද්‍යසාරය පානය කළහ. මිහි පිට රජවරු ඈ සමඟ කාමමිථ්‍යාචාරය කළහ. දේශාන්තර වෙළෙන්දෝ ඇගේ සැප ජීවිකාවේ අධිකකමින් ධනවත් වූ හ”යි කී ය.</span></span> 
     </div> 
     <div class="p"> <span class="verse v3" data-usfm="REV.18.3"><span class="content"> </span></span><span class="verse v4" data-usfm="REV.18.4"><span class="label">4</span><span class="content"> </span><span class="content"> තවද, මෙසේ කියන හඬක් ස්වර්ගයෙන් මට ඇසිණි:</span></span> 
     </div> 
     <div class="q2"> <span class="verse v4" data-usfm="REV.18.4"><span class="content">“මාගේ සෙනඟෙනි, ඇගේ පාපවලට හවුල් නොවන පිණිසත්, ඇගේ වංසගතවලට අසු නොවන පිණිසත් ඇගෙන් ඉවත් ව එන්න.</span></span> 
     </div> 
     <div class="q"> <span class="verse v4" data-usfm="REV.18.4"><span class="content"> </span></span><span class="verse v5" data-usfm="REV.18.5"><span class="label">5</span><span class="content"> </span><span class="content"> මන්ද, ඇගේ පාප අහස උසට ගොඩ ගැසී ඇත.</span></span> 
     </div> 
     <div class="q2"> <span class="verse v5" data-usfm="REV.18.5"><span class="content">දෙවියන් වහන්සේ ඇගේ අපරාධ අමතක නොකළ සේක.</span></span> 
     </div> 
     <div class="q"> <span class="verse v5" data-usfm="REV.18.5"><span class="content"> </span></span><span class="verse v6" data-usfm="REV.18.6"><span class="label">6</span><span class="content"> </span><span class="content"> ඈ කළ ලෙස ම ඈටත් කරන්න.</span></span> 
     </div> 
     <div class="q2"> <span class="verse v6" data-usfm="REV.18.6"><span class="content">ඇගේ ක්‍රියා අනුව දෙගුණයක් ඈට දෙන්න.</span></span> 
     </div> 
     <div class="q2"> <span class="verse v6" data-usfm="REV.18.6"><span class="content">ඈ මිශ්‍ර කර දුන් පාත්‍රය දෙගුණයකින් දැඩි කර ඈට දෙන්න.</span></span> 
     </div> 
     <div class="q"> <span class="verse v6" data-usfm="REV.18.6"><span class="content"> </span></span><span class="verse v7" data-usfm="REV.18.7"><span class="label">7</span><span class="content"> </span><span class="content"> ඇගේ ආත්ම වර්ණනාවේ හා සැප ජීවිකාවේ ප්‍රමාණයට, ඈට ශෝකය ද වද වේදනා ද දෙන්න.</span></span> 
     </div> 
     <div class="q2"> <span class="verse v7" data-usfm="REV.18.7"><span class="content">මන්ද, ‘මම රැජිනක් ව වැජඹෙමි, මම වැන්දඹුවක් නොවෙමි, ශෝකය කිසි දිනක නොවිඳිමි’යි ඈ තමාට ම කියා ගන්නී ය.</span></span> 
     </div> 
     <div class="q"> <span class="verse v7" data-usfm="REV.18.7"><span class="content"> </span></span><span class="verse v8" data-usfm="REV.18.8"><span class="label">8</span><span class="content">එබැවින්, මාරක රෝග ද ශෝකය ද සාගතය ද යන ඇගේ පීඩා එක දවසේ ම ඈට පැමිණෙන්නේ ය.</span></span> 
     </div> 
     <div class="q2"> <span class="verse v8" data-usfm="REV.18.8"><span class="content">ඈ සහමුලින් ම ගින්නෙන් දවනු ලබන්නී ය.</span></span> 
     </div> 
     <div class="q2"> <span class="verse v8" data-usfm="REV.18.8"><span class="content">මන්ද, ඈ විනිශ්චය කළ දෙවි ස්වාමීන් වහන්සේ බලසම්පන්න ය.”</span></span> 
     </div> 
     <div class="p"> <span class="verse v8" data-usfm="REV.18.8"><span class="content"> </span></span><span class="verse v9" data-usfm="REV.18.9"><span class="label">9</span><span class="content"> </span><span class="content"> ඈ සමඟ කාමමිථ්‍යාචාරය කළ, සැප ජීවිකාවෙන් විසූ පොළොවේ රජවරු ඈ දවාලන ගින්නේ දුම දකින කල, </span></span><span class="verse v10" data-usfm="REV.18.10"><span class="label">10</span><span class="content">ඇගේ වේදනාවට බයින් ඈතින් සිට, “අහෝ! අහෝ! බබිලෝනිය නම් මහා නුවර! බලවත් නුවර! එක පැයකින් තිගේ විනාශය පැමිණියේ ය”යි කියමින් හඬා වැලපෙති.</span></span> 
     </div> 
     <div class="p"> <span class="verse v10" data-usfm="REV.18.10"><span class="content"> </span></span><span class="verse v11" data-usfm="REV.18.11"><span class="label">11</span><span class="content"> </span><span class="content"> කිසිවෙකු තමන්ගේ වෙළඳ භාණ්ඩ තවදුරටත් මිල දී නොගන්නා බැවින්, දේශාන්තර වෙළෙන්දෝ ඈ ගැන හඬා ශෝක වෙති. </span></span><span class="verse v12" data-usfm="REV.18.12"><span class="label">12</span><span class="content"> ඒ බඩු නම්, රන් රිදී භාණ්ඩ, මුතු මැණික්, සිනිඳු රෙදි, රත්නිල් වස්ත්‍ර, පට රෙදි, රතු විල්ලූද, නා නා විධ සුවඳ දැව, ඇත් දත් බඩු, ඉතා අනර්ඝ ලීයෙන් ද ලෝකඩින් ද යකඩින් ද කිරිගරුඬෙන් ද සෑදූ විවිධ බඩු, </span></span><span class="verse v13" data-usfm="REV.18.13"><span class="label">13</span><span class="content">කුරුඳු, කුළු බඩු, සුගන්ධ ද්‍රව්‍ය, සුගන්ධ රස, තුවරලා, මුද්‍රික පානය, තෙල්, සිහින් පිටි, ධාන්‍ය, මහිෂයන්, බැටළුවන්, අසුන් සහ රථ, වහලුන් හා මිනිස් ජීවිත යන මේවා ය. </span></span><span class="verse v14" data-usfm="REV.18.14"><span class="label">14</span><span class="content">“තී හදින් පැතූ යසඉසුරු තී කෙරෙන් පහ වී ගියේ ය. තිගේ සුඛෝපභෝගී බව හා මනා පෙනුම යළි නොඑන සේ සදහට ම විනාශ වී ඇතැ”යි ඔව්හු කියති. </span></span><span class="verse v15" data-usfm="REV.18.15"><span class="label">15</span><span class="content"> ඈ නිසා ධනවත් වූ, මේ බඩු විකුණූ වෙළෙන්දෝ ඈ විඳින දුක් පීඩාවට බයින් තැතිගෙන ඈතින් සිට: </span></span><span class="verse v16" data-usfm="REV.18.16"><span class="label">16</span><span class="content">“අහෝ! අහෝ! මහා නුවර! සිනිඳු රෙදි, රත්නිල් හා රතු විල්ලූ ද හැඳ, රන් හා මුතු මැණික්වලින් සැරසුණු නුවර! </span></span><span class="verse v17" data-usfm="REV.18.17"><span class="label">17</span><span class="content"> එක පැයකින් මෙපමණ මහා ධන සම්භාරයක් නැති වී ගිය හැටි!”යි කියමින් හඬා වැලපෙති. සියලු නැව්පතියෝ ද මගීහු ද නාවිකයෝ ද මුහුදෙන් ජීවිකාව කරගන්නෝ ද, ඈතින් සිට, ඈ දවාලන ගින්නේ දුම දැක, </span></span><span class="verse v18" data-usfm="REV.18.18"><span class="label">18</span><span class="content"> “මේ මහත් නුවරට සමාන නුවරක් තවත් ඇත් දැ”යි කියමින් මොරගැසූ හ. </span></span><span class="verse v19" data-usfm="REV.18.19"><span class="label">19</span><span class="content"> ඔව්හු තමන්ගේ හිස් මත ධූලි දමාගෙන, හඬා වැලපෙමින්, “අහෝ! අහෝ! ඒ මහා නුවර! ඇගේ වස්තුව හේතුකොටගෙන මුහුදේ නැව් ඇති සියල්ලෝ ඇගෙන් ධනවත් වූ හ. එක පැයකින් ඈ නැතිනාස්ති වී ගිය හැටි”යි කියා මොරගැසුවෝ ය.</span></span> 
     </div> 
     <div class="p"> <span class="verse v19" data-usfm="REV.18.19"><span class="content"> </span></span><span class="verse v20" data-usfm="REV.18.20"><span class="label">20</span><span class="content">ස්වර්ගයෙනි, සැදැහැවතුනි, ප්‍රේරිතවරුනි, දිවැසිවරුනි, ඒ ගැන ප්‍රීති වන්න! මන්ද, ඈ ඔබට කළ වරද ගැන දෙවියන් වහන්සේ ඈ විනිශ්චය කළ සේක.</span></span> 
     </div> 
     <div class="p"> <span class="verse v20" data-usfm="REV.18.20"><span class="content"> </span></span><span class="verse v21" data-usfm="REV.18.21"><span class="label">21</span><span class="content">එවිට බලසම්පන්න දේව දුතයෙක් මහා ඇඹරුම් ගලක් වැනි ගලක් ගෙන, මෙසේ කියමින්, එය මුහුදේ හෙළී ය: “මෙලෙස ඒ මහා නුවර වූ බබිලෝනිය දරුණු අයුරින් හෙළාදමනු ලබන්නේ ය. එය නැත්තට ම නැති වී යයි. </span></span><span class="verse v22" data-usfm="REV.18.22"><span class="label">22</span><span class="content"> </span><span class="content"> වීණා වාදකයන්ගේ ද ගන්ධර්වයන්ගේ ද නළාකාරයන්ගේ ද හොරණෑකාරයන්ගේ ද ගීත නාදය තී තුළ තවත් නොඇසේ; කොයි ආකාර කර්මාන්ත කාරයෙක් වත් තී තුළ තවත් දකිනු නොලැබේ. ඇඹරුම් ගලේ හඬ තී තුළ තවත් නොඇසේ. </span></span><span class="verse v23" data-usfm="REV.18.23"><span class="label">23</span><span class="content">පහනක එළිය තී තුළ තවත් නොබැබළෙයි. මනාලයාගේත් මනාලියගේත් හඬ තී තුළ තවත් නොඇසේ. තීගේ වෙළෙන්දෝ පොළොවේ උත්තමයෝ ව සිටියෝ ය. තීගේ අනවිනවලින් සියලු ජාතීහු මුළා කරනු ලැබුවෝ ය.</span></span> 
     </div> 
     <div class="p"> <span class="verse v23" data-usfm="REV.18.23"><span class="content"> </span></span><span class="verse v24" data-usfm="REV.18.24"><span class="label">24</span><span class="content"> </span><span class="content"> දිවැසිවරයන්ගේ ද සැදැහැවතුන්ගේ ද මිහි පිට මරනු ලැබූ සියල්ලන්ගේ ද ලේ, ඈ තුළ දක්නා ලදී.”</span></span> 
     </div> 
    </div> 
   </div> 
  </div>
 </body>
</html>