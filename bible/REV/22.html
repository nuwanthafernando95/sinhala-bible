<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch22" data-usfm="REV.22">  
     <div class="s1"> <span class="heading"><b>ජීවන වෘක්ෂය</b></span> 
     </div> 
     <div class="p"> <span class="content"> </span><span class="verse v1" data-usfm="REV.22.1"><span class="label">1</span><span class="content"> </span><span class="content"> දේව දූතයා, දෙවියන් වහන්සේගේ ද බැටළු පෝතකයාණන්ගේ ද සිංහාසනයෙන් ගලා එන, පළිඟුමෙන් විනිවිද දිලෙන, ජීවනදායක වතුර ඇති ගංගාවක් මට පෙන්වී ය. </span></span><span class="verse v2" data-usfm="REV.22.2"><span class="label">2</span><span class="content"> එහි වීදිය මැද, ගඟ දෙපස, මසකට වරක් බැගින්, දොළොස් මුරයක් පල දරන ජීවන වෘක්ෂය පිහිටා තිබිණි. ඒ වෘක්ෂයේ කොළ, ජාතීන්ගේ සුවය සඳහා විය. </span></span><span class="verse v3" data-usfm="REV.22.3"><span class="label">3</span><span class="content"> කිසි සාපයක් තවත් එහි නොවන්නේ ය. දෙවියන් වහන්සේගේ ද බැටළු පෝතකයාණන්ගේ ද සිංහාසනය එහි වන්නේ ය. උන් වහන්සේගේ සේවකයෝ උන් වහන්සේට නමස්කාර කරන්නෝ ය. </span></span><span class="verse v4" data-usfm="REV.22.4"><span class="label">4</span><span class="content">ඔව්හු උන් වහන්සේගේ මුහුණ දකින්නෝ ය. උන් වහන්සේගේ නාමය ද ඔවුන්ගේ නළල්වල ඇත. </span></span><span class="verse v5" data-usfm="REV.22.5"><span class="label">5</span><span class="content"> එහි රාත්‍රියක් තවත් නොවන්නේ ය. පහන් ආලෝකය වත්, සූර්යාලෝකය වත් ඔවුන්ට අවශ්‍ය නැත. මන්ද, දෙවි ස්වාමීන් වහන්සේ ඔවුන්ට ආලෝකය දෙන සේක. ඔව්හු සදහට ම රජකම් කරන්නෝ ය.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේගේ පුනරාගමනය</b></span> 
     </div> 
     <div class="p"> <span class="verse v5" data-usfm="REV.22.5"><span class="content"> </span></span><span class="verse v6" data-usfm="REV.22.6"><span class="label">6</span><span class="content">එවිට දේව දූතයා මට කතා කොට, “මේ වචන විශ්වාස කටයුතු ය, සැබෑ ය. මඳ කලෙකින් සිදුවන්නට යන දේ තමන්ගේ සේවකයන්ට පෙන්වනු පිණිස දිවැසිවරුන්ට ආනුභාවය දුන් දෙවි ස්වාමීන් වහන්සේ ස්වකීය දූතයා එවූ සේක. </span></span><span class="verse v7" data-usfm="REV.22.7"><span class="label">7</span><span class="content">මෙන්න, මම ඉක්මනින් එමි”යි කී ය. “මේ පොතේ සඳහන් දිවැස් වැකි රක්ෂා කරන්නා භාග්‍යවන්තයෙකි”යි උන් වහන්සේ වදාරන සේක.</span></span> 
     </div> 
     <div class="p"> <span class="verse v7" data-usfm="REV.22.7"><span class="content"> </span></span><span class="verse v8" data-usfm="REV.22.8"><span class="label">8</span><span class="content">මේ සියල්ල ඇසූ දුටු තැනැත්තා ජොහන් වන මම ය. එවිට මා ඇසූ දුටු දේ මට පෙන්වූ දේව දූතයාට නමස්කාර කරන පිණිස මම ඔහුගේ පාමුල වැටුණෙමි. </span></span><span class="verse v9" data-usfm="REV.22.9"><span class="label">9</span><span class="content">ඔහු මට කතා කොට, “මට නමස්කාර නොකරන්න. මම ඔබේ ද, ඔබේ සහෝදර දිවැසිවරයන්ගේ ද මේ පොතේ වචන පිළිපදින්නන්ගේ ද හවුල් සේවකයෙක් වෙමි. දෙවියන් වහන්සේට පමණක් නමස්කාර කරන්නැ”යි කී ය.</span></span> 
     </div> 
     <div class="p"> <span class="verse v9" data-usfm="REV.22.9"><span class="content"> </span></span><span class="verse v10" data-usfm="REV.22.10"><span class="label">10</span><span class="content">තවද ඔහු මට කතා කොට, “මේ පොතේ ඇති දිවැස් වැකි රහසේ තබා නොගන්න. මන්ද, නියමිත කාලය ආසන්න ය. </span></span><span class="verse v11" data-usfm="REV.22.11"><span class="label">11</span><span class="content"> නපුරුකම් කරන්නා, නපුරුකම් කරමින් ද, අපිරිසිදුකම් කරන්නා, අපිරිසිදුකම් කරමින් ද සිටී වා! දමිටු තැනැත්තා දමිටු ක්‍රියා කරමින් ද, ශුද්ධ තැනැත්තා ශුද්ධවන්ත කමෙහි පවතිමින් ද සිටී වා!”යි කී ය.</span></span> 
     </div> 
     <div class="p"> <span class="verse v11" data-usfm="REV.22.11"><span class="content"> </span></span><span class="verse v12" data-usfm="REV.22.12"><span class="label">12</span><span class="content"> </span><span class="content"> “මෙන්න, මම ඉක්මනින් එමි. එකිනෙකාට තම තමන්ගේ ක්‍රියා අනුව විපාක දීම මා සතු ව ඇත. </span></span><span class="verse v13" data-usfm="REV.22.13"><span class="label">13</span><span class="content"> මම අල්පා සහ ඔමෙගා ය. මම පළමුවැන්නා සහ අන්තිමයා ය. ආරම්භය සහ අවසානය ය”යි උන් වහන්සේ වදාරන සේක.</span></span> 
     </div> 
     <div class="p"> <span class="verse v13" data-usfm="REV.22.13"><span class="content"> </span></span><span class="verse v14" data-usfm="REV.22.14"><span class="label">14</span><span class="content"> </span><span class="content"> ජීවන වෘක්ෂයට ළඟා වීමට අයිතිය ලැබෙන පිණිසත්, වාසල් දොරටුවලින් නගරයට ඇතුළු වන්නට හැකි වන පිණිසත්, තමන්ගේ සළුසෝදාගන්නා තැනැත්තෝ භාග්‍යවන්තයෝ ය. </span></span><span class="verse v15" data-usfm="REV.22.15"><span class="label">15</span><span class="content">එහෙත් නුවරින් පිටත සිටින්නෝ නම් බල්ලෝ ද අනවින කරන්නෝ ද කාමමිථ්‍යාචාරීහු ද මිනී මරන්නෝ ද රූප වඳින්නෝ ද මුසාවට ප්‍රිය කොට එය භාවිත කරන්නෝ ද යන මොවුහු ය.</span></span> 
     </div> 
     <div class="p"> <span class="verse v15" data-usfm="REV.22.15"><span class="content"> </span></span><span class="verse v16" data-usfm="REV.22.16"><span class="label">16</span><span class="content"> </span><span class="content"> “ජේසුස් වහන්සේ වන මම සභාවන්ගේ යහපත උදෙසා මේ දේවල් ප්‍රකාශ කරන පිණිස මාගේ දූතයා එවීමි. මම වනාහි දාවිත්ගේ වංශයේ මුල ද එයින් පැවත එන්නා ද වෙමි. මම සුදිළෙන පහන් තරුව වෙමි.”</span></span> 
     </div> 
     <div class="p"> <span class="verse v16" data-usfm="REV.22.16"><span class="content"> </span></span><span class="verse v17" data-usfm="REV.22.17"><span class="label">17</span><span class="content"> </span><span class="content"> ආත්මයාණන් වහන්සේ ද මනාලිය ද “එන්නැ”යි කියති. අසන්නෝ ද, “එන්නැ”යි කියත් වා! පිපාසය ඇත්තෝ ද එත් වා! කැමැති කෙනෙක් ජීවන පැන් නොමිලයේ ගනිත් වා!</span></span> 
     </div> 
     <div class="s1"> <span class="heading"><b>අවසානය</b></span> 
     </div> 
     <div class="p"> <span class="verse v17" data-usfm="REV.22.17"><span class="content"> </span></span><span class="verse v18" data-usfm="REV.22.18"><span class="label">18</span><span class="content"> </span><span class="content"> මේ පොතේ සඳහන් දිවැස් වැකි අසන සියල්ලන්ට මම මෙය සහතික ලෙස කියමි. යමෙක් ඒ වචනවලට යමක් එකතු කරන්නේ නම්, දෙවියන් වහන්සේ මේ පොතේ ලියන ලද වසංගත ඔහුට එකතු කරන සේක. </span></span><span class="verse v19" data-usfm="REV.22.19"><span class="label">19</span><span class="content">යමෙක් මේ පොතේ දිවැස් වැකිවලින් යමක් අහක් කරන්නේ නම්, මේ පොතේ සඳහන් ජීවන වෘක්ෂයේ ද ශුද්ධ නුවරේ ද පංගුකාරකමින් දෙවියන් වහන්සේ ඔහු පහ කරන සේක.</span></span> 
     </div> 
     <div class="p"> <span class="verse v19" data-usfm="REV.22.19"><span class="content"> </span></span><span class="verse v20" data-usfm="REV.22.20"><span class="label">20</span><span class="content">මේ කාරණා ගැන සාක්ෂි දරන තැනැන් වහන්සේ, “සැබැවින් ම මම ඉක්මනින් එමි”යි වදාරන සේක.</span></span> 
     </div> 
     <div class="p"> <span class="verse v20" data-usfm="REV.22.20"><span class="content">ආමෙන්. ජේසුස් ස්වාමීන් වහන්ස වැඩිය මැනව!</span></span> 
     </div> 
     <div class="p"> <span class="verse v20" data-usfm="REV.22.20"><span class="content"> </span></span><span class="verse v21" data-usfm="REV.22.21"><span class="label">21</span><span class="content">ජේසුස් ස්වාමීන් වහන්සේගේ කරුණාව සියල්ලන් සමඟ වේ වා!</span></span> 
     </div> 
    </div> 
   </div> 
  </div>
 </body>
</html>