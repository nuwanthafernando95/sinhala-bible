<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch10" data-usfm="REV.10">  
     <div class="s1"> <span class="heading"><b>දේව දූතයා හා කුඩා පොත</b></span> 
     </div> 
     <div class="p"> <span class="content"> </span><span class="verse v1" data-usfm="REV.10.1"><span class="label">1</span><span class="content">ඉන්පසු තවත් බලවත් දේව දුතයෙකු වලාකුළක් පැළඳ, හිස මත දේදුන්නක් දරා ස්වර්ගයෙන් බසිනු දිටිමි. ඔහුගේ මුහුණ සූර්යයා මෙන් ද ඔහුගේ කකුල් ගිනි කණු මෙන් ද විය. </span></span><span class="verse v2" data-usfm="REV.10.2"><span class="label">2</span><span class="content">ඔහුගේ අතේ දිග හළ කුඩා පොතක් විය. ඔහු සිය දකුණු පය මුහුද පිට ද වම් පය ගොඩබිම පිට ද තබා, </span></span><span class="verse v3" data-usfm="REV.10.3"><span class="label">3</span><span class="content">සිංහයෙකු ගොරවන්නාක් මෙන් මහ හඬින් මොරගැසී ය. ඔහු මොරගැසූ කල ගිගුරුම් සත ද කතා කෙළේ ය. </span></span><span class="verse v4" data-usfm="REV.10.4"><span class="label">4</span><span class="content">ඒ ගිගුරුම් සත කතා කළ විට මම ලියන්නට සැරසුණෙමි. එවිට, “ගිගුරුම් සත කී දේ රහසේ තබාගන්න; එය නොලියන්නැ”යි ස්වර්ගයෙන් කියන හඬක් මට ඇසිණි. </span></span><span class="verse v5" data-usfm="REV.10.5"><span class="label">5</span><span class="content"> මුහුද පිට ද ගොඩබිම ද සිටිනු මා දුටු දේව දූතයා, ස්වර්ගය දෙසට සිය දකුණත ඔසවා, </span></span><span class="verse v6" data-usfm="REV.10.6"><span class="label">6</span><span class="content">සදහට ම ජීවත් වන, ස්වර්ගයත් එහි ඇති දේත්, පොළොවත් එහි ඇති දේත්, මුහුදත් එහි ඇති දේත් මවා වදාළ තැනැන් වහන්සේගේ නාමයෙන් දිවුරමින් මෙසේ කී ය: “තවත් පමා වීමක් නැත. </span></span><span class="verse v7" data-usfm="REV.10.7"><span class="label">7</span><span class="content">සත් වන දේව දූතයාගේ හොරණෑව පිඹීමේ වේලාව පැමිණි විට, දෙවියන් වහන්සේ තම සේවක දිවැසිවරයන්ට ප්‍රකාශ කළ ලෙස, උන් වහන්සේගේ අබිරහස සම්පූර්ණ වනු ඇත.”</span></span> 
     </div> 
     <div class="p"> <span class="verse v7" data-usfm="REV.10.7"><span class="content"> </span></span><span class="verse v8" data-usfm="REV.10.8"><span class="label">8</span><span class="content"> </span><span class="content"> ස්වර්ගයෙන් ඇසුණු හඬ නැවතත් මට කතා කරමින්, “ඔබ ගොස් මුහුද පිට ද ගොඩබිම ද සිටින දේව දූතයාගේ අතේ දිගහැර තිබෙන පොත ගන්නැ”යි මට කී ය. </span></span><span class="verse v9" data-usfm="REV.10.9"><span class="label">9</span><span class="content">මම දේව දූතයා වෙත ගොස්, “කුඩා පොත මට දෙන්නැ”යි කීවෙමි. ඔහු ද: “එය රැගෙන කන්න; එයින් ඔබේ ආමාශය තික්ත වන්නේ ය. එහෙත් එය ඔබේ කටෙහි මීපැණි ලෙස මිහිරි වන්නේ ය”යි මට කී ය. </span></span><span class="verse v10" data-usfm="REV.10.10"><span class="label">10</span><span class="content">මම ද දේව දූතයා අතින් කුඩා පොත රැගෙන කෑවෙමි. එය මගේ කටේ මීපැණි ලෙස මිහිරි ව තිබුණේ ය. එය කෑ පසු මාගේ ආමාශය තික්ත විය.</span></span> 
     </div> 
     <div class="p"> <span class="verse v10" data-usfm="REV.10.10"><span class="content"> </span></span><span class="verse v11" data-usfm="REV.10.11"><span class="label">11</span><span class="content">තවද: “ඔබ බොහෝ සෙනඟ ද ජාතීන් ද භාෂාවන් ද රජුන් ද ගැන නැවතත් දිවැස් වැකි ප්‍රකාශ කළ යුතු ය”යි මට කියන ලද්දේ ය.</span></span> 
     </div> 
    </div> 
   </div> 
  </div>
 </body>
</html>