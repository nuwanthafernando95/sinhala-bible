<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch19" data-usfm="REV.19">  
     <div class="p"> <span class="content"> </span><span class="verse v1" data-usfm="REV.19.1"><span class="label">1</span><span class="content">ඉන්පසු ස්වර්ගයේ විශාල පිරිසකගේ මහා හඬක් මට ඇසිණි. ඔව්හු මෙසේ කී හ: “අලේලූයා! විමුක්තිය ද මහිමය ද බලය ද අපගේ දෙවියන් වහන්සේට හිමි ය. </span></span><span class="verse v2" data-usfm="REV.19.2"><span class="label">2</span><span class="content"> මන්ද, උන් වහන්සේගේ විනිශ්චය නිවැරදි ය, සාධාරණ ය, සිය වේශ්‍යාකමින් පොළොව දූෂණය කළ ප්‍රසිද්ධ වේශ්‍යාව උන් වහන්සේ විනිශ්චය කළ සේක. තමන් වහන්සේගේ මෙහෙකරුවන් මැරීම ගැන ඈට විපාක දුන් සේක.” </span></span><span class="verse v3" data-usfm="REV.19.3"><span class="label">3</span><span class="content"> තව වරක් ඔව්හු, “අලේලූයා! ඇගේ දුම සදහට ම නගින්නේ ය”යි කී හ. </span></span><span class="verse v4" data-usfm="REV.19.4"><span class="label">4</span><span class="content">තවද කුලදෙටුවෝ විසිහතර දෙනා ද, ජීවමාන සත්ත්වයෝ සතර දෙනා ද වැඳවැටී, “ආමෙන්, අලේලූයා” කියමින් සිංහාසනයේ වැඩහුන් දෙවියන් වහන්සේට නමස්කාර කළහ.</span></span> 
     </div> 
     <div class="s1"> <span class="heading"><b>බැටළු පෝතකයාණන්ගේ මංගල උළෙල</b></span> 
     </div> 
     <div class="p"> <span class="verse v4" data-usfm="REV.19.4"><span class="content"> </span></span><span class="verse v5" data-usfm="REV.19.5"><span class="label">5</span><span class="content"> </span><span class="content"> තවද, “අපේ දෙවියන් වහන්සේගේ සියලු සේවකයෙනි, උන් වහන්සේට බිය ඇති ලොකු කුඩා සියල්ලෙනි, උන් වහන්සේට ප්‍රශංසා කරන්නැ”යි කියන හඬක් සිංහාසනයෙන් නික්මිණි. </span></span><span class="verse v6" data-usfm="REV.19.6"><span class="label">6</span><span class="content"> එවිට විශාල ජන සමූහයකගේ ඝෝෂාව මෙන් ද, සමුද්‍ර ඝෝෂාවක් මෙන් ද, බලවත් හෙන හඬක් මෙන් ද ශබ්දයක් මට ඇසිණි. ඒ හඬ මෙසේ කී ය: “අලේලූයා! අපගේ සර්ව පරාක්‍රම දෙවි ස්වාමීන් වහන්සේ රජකම් කිරීමට පටන්ගෙන ඇත. </span></span><span class="verse v7" data-usfm="REV.19.7"><span class="label">7</span><span class="content">අපි අතිශයින් ප්‍රීති සන්තෝෂවෙමු. උන් වහන්සේට ගෞරවය පිරිනමමු. මන්ද, බැටළු පෝතකයාණන්ගේ සරණ මංගල්‍යය පැමිණ ඇත. උන් වහන්සේගේ මනාලිය සැරසී සිටින්නී ය. </span></span><span class="verse v8" data-usfm="REV.19.8"><span class="label">8</span><span class="content">බැබළෙන, පිවිතුරු, සිනිඳු වස්ත්‍රයෙන් සැරසෙන්නට ඈට අවසර දී ඇත.” සිනිඳු වස්ත්‍රවලින් සැදැහැවතුන්ගේ ධර්මිෂ්ඨ ක්‍රියා හඟවනු ලැබේ.</span></span> 
     </div> 
     <div class="p"> <span class="verse v8" data-usfm="REV.19.8"><span class="content"> </span></span><span class="verse v9" data-usfm="REV.19.9"><span class="label">9</span><span class="content"> </span><span class="content"> එවිට දේව දූතයා මට කතා කොට: “බැටළු පෝතකයාණන්ගේ සරණ මංගල්‍ය භෝජනයට කැඳවනු ලැබුවෝ භාග්‍යවන්තයෝ ය කියා ලියන්නැ”යි කී ය. “දෙවියන් වහන්සේගේ මේ වචන සත්‍යය”යි තවදුරටත් ඔහු මට කී ය. </span></span><span class="verse v10" data-usfm="REV.19.10"><span class="label">10</span><span class="content">එවිට නමස්කාර කරන පිණිස මම ඔහුගේ පාමුල වැටුණෙමි. එහෙත් ඔහු: “මට නමස්කාර නොකරන්න. මම, ඔබ ද ඔබේ සහෝදරයන් ද සමඟ හවුල් සේවකයෙක් වෙමි. ජේසුස් වහන්සේ දැරූ සාක්ෂිය අප හැම සතු ය. ඔබ දෙවියන් වහන්සේට පමණක් නමස්කාර කළ යුතු ය”යි මට කී ය. ඒ ජේසුස් වහන්සේ දැරූ සාක්ෂිය දිවැසිවරයන්ගේ ජීව බලය වන බැවිනි.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේගේ ජයග්‍රහණය</b></span> 
     </div> 
     <div class="p"> <span class="verse v10" data-usfm="REV.19.10"><span class="content"> </span></span><span class="verse v11" data-usfm="REV.19.11"><span class="label">11</span><span class="content"> </span><span class="content"> එවිට ස්වර්ගය ඇරී තිබෙනු දිටිමි. එහි සුදු අශ්වයෙක් සිටියේ ය. ‘විශ්වාසය’ ‘සත්‍යය’ යන නම් දරන තැනැන් වහන්සේ ඌ පිට වැඩහුන් සේක. උන් වහන්සේ ධර්මිෂ්ඨකමින් විනිශ්චය කරන සේක; යුද්ධ කරන සේක. </span></span><span class="verse v12" data-usfm="REV.19.12"><span class="label">12</span><span class="content"> උන් වහන්සේගේ නේත්‍ර අග්නි ජාලා මෙනි; උන් වහන්සේගේ හිස මත බොහෝ කිරුළු ඇත. උන් වහන්සේ හැර අන් කිසිවෙකු නොදන්නා නාමයක් එහි ලියා ඇත. </span></span><span class="verse v13" data-usfm="REV.19.13"><span class="label">13</span><span class="content">ලෙයින් පෙඟුණු වස්ත්‍රයක් උන් වහන්සේ ඇඳ සිටි සේක. “දෙවියන් වහන්සේගේ ධර්මයාණෝ” යයි උන් වහන්සේට කියන ලදී. </span></span><span class="verse v14" data-usfm="REV.19.14"><span class="label">14</span><span class="content">ස්වර්ගීක යුද්ධ සේනාවෝ සුදු, සිනිඳු, පිවිතුරු වස්ත්‍ර හැඳ, සුදු අශ්වයන් පිට උන් වහන්සේ පසුපස්සේ ගියහ. </span></span><span class="verse v15" data-usfm="REV.19.15"><span class="label">15</span><span class="content"> ජාතීන්ට පහර දෙනු පිණිස උන් වහන්සේගේ මුඛයෙන් තියුණු කඩුවක් නික්මේ. උන් වහන්සේ යගදාවකින් ඔවුන් පාලනය කර, සර්ව පරාක්‍රම දෙවියන් වහන්සේගේ කෝපයේ උදහස නමැති මිදි යන්ත්‍රයේ මිදි මඬින සේක. </span></span><span class="verse v16" data-usfm="REV.19.16"><span class="label">16</span><span class="content">උන් වහන්සේගේ වස්ත්‍රයෙහි ද කලවයෙහි ද “රජවරුන්ගේ රජ ය, ස්වාමීවරුන්ගේ ස්වාමී ය” යන නාමය ලියා තිබේ.</span></span> 
     </div> 
     <div class="s1"> <span class="heading"><b>සතුරු සේනාවන්ගේ විනාශය</b></span> 
     </div> 
     <div class="p"> <span class="verse v16" data-usfm="REV.19.16"><span class="content"> </span></span><span class="verse v17" data-usfm="REV.19.17"><span class="label">17</span><span class="content"> </span><span class="content"> තවද හිරු මඬලෙහි දේව දුතයෙකු සිටිනු දිටිමි. ඔහු මැද අහසේ පියාසර කරන සියලු පක්ෂීන්ට මහා හඬකින් මොරගසා: </span></span><span class="verse v18" data-usfm="REV.19.18"><span class="label">18</span><span class="content">“තෙපි රජුන්ගේ මස් ද සේනාධිපතීන්ගේ මස් ද බලවත් මිනිසුන්ගේ මස් ද අශ්වයන්ගේත් අශ්වාරෝහකයන්ගේත් මස් ද දාස නිර්දාස, ලොකු කුඩා සියලු මිනිසුන්ගේ මස් ද කන පිණිස, දෙවියන් වහන්සේගේ මහා මංගල්‍ය භෝජනයට පැමිණ එක්රැස් වෙයව්” යයි කී ය.</span></span> 
     </div> 
     <div class="p"> <span class="verse v18" data-usfm="REV.19.18"><span class="content"> </span></span><span class="verse v19" data-usfm="REV.19.19"><span class="label">19</span><span class="content">අශ්වාරෝහක තැනැන් වහන්සේටත්, උන් වහන්සේගේ යුද්ධ සේනාවටත් විරුද්ධ ව සටන් කිරීමට මෘගයා ද මිහි පිට රජවරුන් ද ඔවුන්ගේ යුද්ධ සේනා ද රැස් ව සිටිනු මම දිටිමි. </span></span><span class="verse v20" data-usfm="REV.19.20"><span class="label">20</span><span class="content"> එකල මෘගයා ද ඌ ඉදිරියෙහි හාස්කම් කර, උගේ සලකුණ ලැබූවන් සහ උගේ රූපයට නමස්කාර කළවුන් රැවටූ බොරු දිවැසිවරයා ද අල්ලාගනු ලැබූ හ. ඔව්හු දෙදෙනා ම ගෙන්දගමින් දැවෙන ගිනිවිලට පණපිටින් හෙළනු ලැබූ හ. </span></span><span class="verse v21" data-usfm="REV.19.21"><span class="label">21</span><span class="content">සෙසු අය අශ්වාරෝහක තැනැන් වහන්සේගේ මුඛයෙන් නික්මුණු කඩුවෙන් මරනු ලැබූ හ. සියලු පක්ෂීහු ඔවුන්ගේ මාංස ගිජු ලෙස ගිලදැමූ හ.</span></span> 
     </div> 
    </div> 
   </div> 
  </div>
 </body>
</html>