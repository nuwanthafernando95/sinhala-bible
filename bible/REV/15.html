<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch15" data-usfm="REV.15">  
     <div class="s1"> <span class="heading"><b>වසංගත සත</b></span> 
     </div> 
     <div class="p"> <span class="content"> </span><span class="verse v1" data-usfm="REV.15.1"><span class="label">1</span><span class="content">ස්වර්ගයෙහි තවත් විස්මයජනක මහා ලකුණක් දිටිමි. දේව දූතයෝ සත් දෙනෙක් වසංගත සතක් රැගෙන සිටියෝ ය. මේවායින් දෙවියන් වහන්සේගේ උදහස අවසාන වන බැවින්, ඒවා අන්තිම වසංගත වේ.</span></span> 
     </div> 
     <div class="p"> <span class="verse v1" data-usfm="REV.15.1"><span class="content"> </span></span><span class="verse v2" data-usfm="REV.15.2"><span class="label">2</span><span class="content">ගිනි මුසු වීදුරු සාගරයක් වැනි දෙයක් ද, මෘගයාගෙනුත්, උගේ රූපයෙනුත්, උගේ නාමයේ සංබ්‍යාවෙනුත් දැක්වෙන ජයගත් අය, දෙවියන් වහන්සේගේ වීණා රැගෙන වීදුරු සාගරය ළඟ සිටිනු දිටිමි. </span></span><span class="verse v3" data-usfm="REV.15.3"><span class="label">3</span><span class="content"> ඔව්හු දෙවියන් වහන්සේගේ සේවකයා වූ මෝසෙස්ගේ ගීතිකාව ද බැටළු පෝතකයාණන්ගේ ගීතිකාව ද ගායනා කරමින් මෙසේ කී හ:</span></span> 
     </div> 
     <div class="q2"> <span class="verse v3" data-usfm="REV.15.3"><span class="content">“සව් බලැති ස්වාමීන් වන දෙවියන් වහන්ස, ඔබගේ ක්‍රියා උදාර ය, චමත්කාර ජනක ය.</span></span> 
     </div> 
     <div class="q2"> <span class="verse v3" data-usfm="REV.15.3"><span class="content">ජාතීන්ගේ රජාණෙනි, ඔබගේ මාර්ග සාධාරණ ය, සැබෑ ය.</span></span> 
     </div> 
     <div class="q"> <span class="verse v3" data-usfm="REV.15.3"><span class="content"> </span></span><span class="verse v4" data-usfm="REV.15.4"><span class="label">4</span><span class="content"> </span><span class="content"> ස්වාමීනි ඔබ වහන්සේට බිය නොවන්නේත්, ඔබ වහන්සේගේ නාමයට ගෞරව නොකරන්නේත් කවරෙක් ද?</span></span> 
     </div> 
     <div class="q2"> <span class="verse v4" data-usfm="REV.15.4"><span class="content">ඔබ වහන්සේ පමණක් සුවිශුද්ධ බැවිනි;</span></span> 
     </div> 
     <div class="q2"> <span class="verse v4" data-usfm="REV.15.4"><span class="content">සියලු ජාතීහු පැමිණ, ඔබ වහන්සේ ඉදිරියේ නමස්කාර කරති.</span></span> 
     </div> 
     <div class="q2"> <span class="verse v4" data-usfm="REV.15.4"><span class="content">මන්ද, ඔබ වහන්සේගේ ධර්මිෂ්ඨ ක්‍රියා ප්‍රකාශ කරන ලද්දේ ය.”</span></span> 
     </div> 
     <div class="p"> <span class="verse v4" data-usfm="REV.15.4"><span class="content"> </span></span><span class="verse v5" data-usfm="REV.15.5"><span class="label">5</span><span class="content"> </span><span class="content"> ඉන්පසු ස්වර්ගයෙහි තිබෙන සාක්ෂි මණ්ඩපය වන ඇතුළු ශුද්ධස්ථානය ඇරී, </span></span><span class="verse v6" data-usfm="REV.15.6"><span class="label">6</span><span class="content">වසංගත සතේ දේව දූතයන් සත් දෙනා පිටතට ආවෝ ය. ඔව්හු දිළිසෙන පිරිසිදු වස්ත්‍ර ඇඳ, තමන්ගේ ළයෙහි රන් පටි බැඳගෙන සිටියෝ ය. </span></span><span class="verse v7" data-usfm="REV.15.7"><span class="label">7</span><span class="content">එවිට ජීවමාන සත්ත්වයන් සතර දෙනාගෙන් එකෙක්, සදහට ම ජීවත් වන දෙවියන් වහන්සේගේ උදහසින් පිරුණු, රන් පාත්‍ර සතක් දේව දූතයන් සත් දෙනාට දුන්නේ ය. </span></span><span class="verse v8" data-usfm="REV.15.8"><span class="label">8</span><span class="content"> එවිට දේව මාලිගාව දෙවියන් වහන්සේගේ තේජසින් හා බලයෙන් නික්මුණු ධූමයෙන් පිරුණේ ය. ඒ නිසා, දේව දූතයන් සත් දෙනාගේ වසංගත සත කෙළවර වන තුරු දේව මාලිගාවට ඇතුළු වීමට කිසිවෙකුට නුපුළුවන් විය.</span></span> 
     </div> 
    </div> 
   </div> 
  </div>
 </body>
</html>