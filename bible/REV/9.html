<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch9" data-usfm="REV.9">  
     <div class="p"> <span class="content"> </span><span class="verse v1" data-usfm="REV.9.1"><span class="label">1</span><span class="content">පස් වන දේව දූතයා ද හොරණෑව පිම්බේ ය. එවිට අහසින් තාරකාවක් පොළොවට වැටී තිබෙනු මම දිටිමි. එයට පාතාල වළේ යතුර දෙන ලදී. </span></span><span class="verse v2" data-usfm="REV.9.2"><span class="label">2</span><span class="content"> එය පාතාල වළ විවෘත කෙළේ ය. එවිට එයින් මහත් උදුනකින් මෙන් දුමක් නැඟී, ඉරත් ආකාශයත් වළේ දුමෙන් අඳුරු විය. </span></span><span class="verse v3" data-usfm="REV.9.3"><span class="label">3</span><span class="content"> ඒ දුමෙන් පළඟැටියෝ පොළොව පිටට නික්ම ආහ. පොළොවේ ගෝනුස්සන්ට මෙන් බලයක් ඔවුන්ට දෙන ලදී. </span></span><span class="verse v4" data-usfm="REV.9.4"><span class="label">4</span><span class="content"> දෙවියන් වහන්සේගේ මුද්‍රා සලකුණ තමන්ගේ නළල්වල නැති මනුෂ්‍යයන්ට මිස, පොළොවේ තණ කොළවලට වත්, පැළෑටිවලට වත්, කිසි ගසකට වත් අනතුරු නොකරන ලෙස උන්ට කියන ලද්දේ ය. </span></span><span class="verse v5" data-usfm="REV.9.5"><span class="label">5</span><span class="content">උන්ට අවසර තිබුණේ මිනිසුන් මරන්නට නොව ඔවුන්ට පස් මසක් පීඩා කරන්නට ය. ඔවුන්ගේ වේදනාව මනුෂ්‍යයෙකුට ගෝනුස්සෙකු ඇන්න විට හටගන්න වේදනාව මෙන් විය. </span></span><span class="verse v6" data-usfm="REV.9.6"><span class="label">6</span><span class="content"> ඒ දවස්වල දී මනුෂ්‍යයන් මරණය සොයන නමුත්, කිසිසේත් එය හමු නොවන්නේ ය. ඔවුන් මරණය පතන නමුත්, මරණය ඔවුන් කෙරෙන් පලා යන්නේ ය.</span></span> 
     </div> 
     <div class="p"> <span class="verse v6" data-usfm="REV.9.6"><span class="content"> </span></span><span class="verse v7" data-usfm="REV.9.7"><span class="label">7</span><span class="content"> </span><span class="content"> පළඟැටියන්ගේ ආකාරය, යුද්ධයට සැරසී සිටින අශ්වයන්ට සමාන ය. උන්ගේ හිස් පිට රන් ඔටුනු වැනි යමක් තිබිණි. උන්ගේ මුහුණු මනුෂ්‍යයන්ගේ මුහුණු හා සමාන ය. </span></span><span class="verse v8" data-usfm="REV.9.8"><span class="label">8</span><span class="content"> උන්ගේ හිසකේ ස්ත්‍රීන්ගේ හිසකේ මෙන් ද උන්ගේ දත් සිංහයන්ගේ දත් මෙන් ද විය. </span></span><span class="verse v9" data-usfm="REV.9.9"><span class="label">9</span><span class="content"> උන්ගේ ළය වැසුම් යකඩ ළය වැසුම් මෙන් විය. උන්ගේ පියාපත්වල ශබ්දය යුද්ධයට කඩා පනින බොහෝ අශ්වරථවල ශබ්දයට සමාන ය. </span></span><span class="verse v10" data-usfm="REV.9.10"><span class="label">10</span><span class="content">ගෝනුස්සන්ගේ මෙන් වලිග සහ දළ ඔවුන්ට ඇත. මනුෂ්‍යයන්ට පස් මසක් පීඩා කිරීමේ බලය උන්ගේ වලිගවල පිහිටා තිබිණි. </span></span><span class="verse v11" data-usfm="REV.9.11"><span class="label">11</span><span class="content">පාතාලයේ දූතයා උන්ගේ රජ විය. ඔහුගේ නම හෙබ්‍රෙව් බසින් අබද්දෝනි ය. ග්‍රීක බසින් අපොල්ලියොන් ය. (එහි අර්ථය ‘විනාශකයා’ යනුයි)</span></span> 
     </div> 
     <div class="p"> <span class="verse v11" data-usfm="REV.9.11"><span class="content"> </span></span><span class="verse v12" data-usfm="REV.9.12"><span class="label">12</span><span class="content">පළමු වන විපත්තිය පහ විය. ඉන්පසු තව විපත්ති දෙකක් පැමිණේ.</span></span> 
     </div> 
     <div class="p"> <span class="verse v12" data-usfm="REV.9.12"><span class="content"> </span></span><span class="verse v13" data-usfm="REV.9.13"><span class="label">13</span><span class="content"> </span><span class="content"> සය වන දේව දූතයා ද හොරණෑව පිම්බේ ය. එවිට, “එප්‍රාත් නම් මහා ගංගාව අසබඩ බඳින ලද දූතයන් සතර දෙනා මුදන්නැ”යි, </span></span><span class="verse v14" data-usfm="REV.9.14"><span class="label">14</span><span class="content">හොරණෑව ගෙන සිටි සය වන දේව දූතයාට කියන හඬක් දෙවියන් වහන්සේ ඉදිරියෙහි වූ රන් පූජාසනයේ සතර කොණින් මට ඇසුණේ ය. </span></span><span class="verse v15" data-usfm="REV.9.15"><span class="label">15</span><span class="content">එවිට මනුෂ්‍යයන්ගෙන් තුනෙන් කොටසක් මරන පිණිස දූතයෝ සතර දෙනා මුදනු ලැබුවෝ ය. ඒ සඳහා මේ අවුරුද්දේ, මේ මාසයේ, මේ දවසේ, මේ පැයේ ක්‍රියා කරන පිණිස ඔව්හු සූදානම් කරනු ලැබ සිටියහ. </span></span><span class="verse v16" data-usfm="REV.9.16"><span class="label">16</span><span class="content">අසරු සේනාවන්ගේ ගණන විසි කෝටියකැ යි ඔවුන්ගේ සංබ්‍යාව කියනු ඇසීමි. </span></span><span class="verse v17" data-usfm="REV.9.17"><span class="label">17</span><span class="content">මෙසේ අශ්වයන් ද උන් පිට හුන් අය ද මම දර්ශනයෙන් දිටිමි. ඔව්හු ගිනි ද නිල් කැට ද ගෙන්දගම් ද පැහැති ළය වැසුම් පැළඳ සිටියහ. අශ්වයන්ගේ හිස් සිංහයන්ගේ හිස් වැනි ය. උන්ගේ කටින් ගිනි ද දුම් ද ගෙන්දගම් ද නික්මිණි. </span></span><span class="verse v18" data-usfm="REV.9.18"><span class="label">18</span><span class="content">උන්ගේ කටින් නික්මුණු ගිනි ද දුම් ද ගෙන්දගම් ද යන මේ පීඩා තුනෙන් මනුෂ්‍යයන්ගෙන් තුනෙන් කොටසක් මරනු ලැබූ හ. </span></span><span class="verse v19" data-usfm="REV.9.19"><span class="label">19</span><span class="content">මන්ද, ඒ අශ්වයන්ගේ බලය පිහිටියේ උන්ගේ කටවලත්, වලිගවලත් ය. උන්ගේ වලිග සර්පයනට සමාන ය; හිස් සහිත වූ ඒ වලිගවලින් ඔව්හු අනතුරු කරති.</span></span> 
     </div> 
     <div class="p"> <span class="verse v19" data-usfm="REV.9.19"><span class="content"> </span></span><span class="verse v20" data-usfm="REV.9.20"><span class="label">20</span><span class="content"> </span><span class="content"> මේ පීඩාවලින් නොමැරී ඉතිරි වූ මනුෂ්‍යයෝ තමන්ගේ අත්වලින් කළ නිර්මාණ අත් නොහළහ; දකින්නටත්, අසන්නටත්, ඇවිදින්නටත් නොහැකි, රන්, රිදී, ලෝකඩ, ගල්, ලී ආදියෙන් කළ රූපවලටත්, දුෂ්ටාත්මයන්ටත් නමස්කාර කිරීමෙන් වැළකී නොසිටියහ. </span></span><span class="verse v21" data-usfm="REV.9.21"><span class="label">21</span><span class="content">ඔවුන්ගේ මිනී මැරීම ද අනවින ද සල්ළාලකම් ද සොරකම් ද ගැන ඔව්හු පසුතැවී සිත් හරවා නොගත් හ.</span></span> 
     </div> 
    </div> 
   </div> 
  </div>
 </body>
</html>