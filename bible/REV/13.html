<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch13" data-usfm="REV.13">  
     <div class="s1"> <span class="heading"><b>මුහුදෙන් මතු වූ මෘගයා</b></span> 
     </div> 
     <div class="p"> <span class="content"> </span><span class="verse v1" data-usfm="REV.13.1"><span class="label">1</span><span class="content"> </span><span class="content"> එවිට අං දසයක් ද හිස් සතක් ද ඇති මෘගයෙකු මුහුදෙන් මතු වී එනු දිටිමි. උගේ අං පිට කිරුළු දසයක් ද උගේ හිස්වල දේවාපහාස නාම ද තිබිණි. </span></span><span class="verse v2" data-usfm="REV.13.2"><span class="label">2</span><span class="content"> මා දුටු මෘගයා අඳුන් දිවියෙකුට සමාන ය. උගේ පාද වලසෙකුගේ පාද වැනි ය. උගේ කට සිංහයෙකුගේ කට වැනි ය. මකරා සිය පරාක්‍රමය ද සිංහාසනය ද මහා අධිපතිකම ද ඌට දුන්නේ ය. </span></span><span class="verse v3" data-usfm="REV.13.3"><span class="label">3</span><span class="content">උගේ හිස්වලින් එකක මාරක තුවාළයක් තිබෙන්නාක් මෙන් පෙනිණි; එහෙත් උගේ මාරක තුවාළය සුව වී තිබිණි. මුළු ලෝකයා මවිත වෙමින් මෘගයා පසුපස්සේ ගියෝ ය. </span></span><span class="verse v4" data-usfm="REV.13.4"><span class="label">4</span><span class="content">මකරා මෘගයාට අධිපතිකම පැවරූ නිසා ඔව්හු මකරාට නමස්කාර කළහ. ඔව්හු මෘගයාටත් නමස්කාර කොට, “මෘගයාට සමාන කවරෙක් ද? ඌ හා සමඟ සටන් කිරීමට කවරෙකුට හැකි දැ”යි කී හ.</span></span> 
     </div> 
     <div class="p"> <span class="verse v4" data-usfm="REV.13.4"><span class="content"> </span></span><span class="verse v5" data-usfm="REV.13.5"><span class="label">5</span><span class="content"> </span><span class="content"> අහංකාර වචන ද දේව අපහාස ද තෙපලීමට කටක් ඌට දෙන ලදි. තවද මාස සතළිස් දෙකක් තමා කැමැති සේ ක්‍රියා කිරීමට ඌට බලය දෙන ලද්දේ ය. </span></span><span class="verse v6" data-usfm="REV.13.6"><span class="label">6</span><span class="content">එකල ඌ දේවාපහාස කීමට ද, උන් වහන්සේගේ නාමයටත් වාසස්ථානයටත් ස්වර්ග වාසීන්ටත් විරුද්ධ ව අපහාස කීමට ද මුඛය ඇරියේ ය. </span></span><span class="verse v7" data-usfm="REV.13.7"><span class="label">7</span><span class="content"> තවද, සැදැහැවතුන්ට විරුද්ධ ව සටන් කරන්නට ද ඔවුන්ගෙන් ජයගන්නට ද ඌට ඉඩ දෙන ලදී. සියලු ගෝත්‍රයන් ද සෙනඟ ද භාෂාවන් ද ජාතීන් ද කෙරෙහි බලය ද ඌට දෙන ලද්දේ ය. </span></span><span class="verse v8" data-usfm="REV.13.8"><span class="label">8</span><span class="content"> මරණයට පත් කරන ලද, බැටළු පෝතකයාණන්ගේ ජීවන පොතේ ලෝකාරම්භයේ සිට නාම නොලියන ලද මිහි පිට සියලු පොළෝ වාසීහු ඌට නමස්කාර කරන්නෝ ය. </span></span><span class="verse v9" data-usfm="REV.13.9"><span class="label">9</span><span class="content">කන් ඇත්තේ අසා වා! </span></span><span class="verse v10" data-usfm="REV.13.10"><span class="label">10</span><span class="content"> වහල්කමට නියම තැනැත්තාට වහල්කම නියත ය. කඩුවෙන් මරන්නා, කඩුවෙන් ම මැරිය යුතු ය. සැදැහැවතුන්ට ඉවසිල්ලත් ඇදහීමත් අවශ්‍ය වන්නේ මේ නිසා ය.</span></span> 
     </div> 
     <div class="p"> <span class="verse v10" data-usfm="REV.13.10"><span class="content"> </span></span><span class="verse v11" data-usfm="REV.13.11"><span class="label">11</span><span class="content">එවිට තවත් මෘගයෙකු පොළොවෙන් නැඟී එනු දිටිමි. බැටළු පැටවෙකුට මෙන් අං දෙකක් ඌට තිබිණි. ඌ මකරෙකු මෙන් කතා කෙළේ ය. </span></span><span class="verse v12" data-usfm="REV.13.12"><span class="label">12</span><span class="content">ඌ පළමු වැනි මෘගයාගෙන් ආධිපත්‍යය ලබා, එය ඒ මෘගයා ඉදිරියෙහි මෙහෙය වී ය. මාරක තුවාළයෙන් සුවය ලැබූ පළමු වන මෘගයාට නමස්කාර කිරීමට ඌ පොළොවට හා එහි වැසියන්ට බල කෙළේ ය. </span></span><span class="verse v13" data-usfm="REV.13.13"><span class="label">13</span><span class="content">සියලු මිනිසුන් ඉදිරියෙහි අහසින් පොළොවට ගිනි බස්වන තරම් මහා හාස්කම් කෙළේ ය. </span></span><span class="verse v14" data-usfm="REV.13.14"><span class="label">14</span><span class="content">මෘගයා ඉදිරියෙහි කරන්නට ඉඩ දෙන ලද හාස්කම් මඟින් ඌ ලෝවැසියන් මුළා කෙළේ ය. කඩුපහර ලැබූ නමුත් තවමත් ජීවත් වන මෘගයා සඳහා රූපයක් පිහිටුවීමට පොළෝ වැසි සියල්ලන්ට ඌ නියම කෙළේ ය. </span></span><span class="verse v15" data-usfm="REV.13.15"><span class="label">15</span><span class="content">ඒ ඇර කතා කරන පිණිස මෘගයාගේ රූපයට පණ දෙන්නටත්, මෘගයාගේ රූපයට නමස්කාර නොකරන සියල්ලන්ට මරණය සලසන්නටත් ඌට බලය ලැබුණේ ය. </span></span><span class="verse v16" data-usfm="REV.13.16"><span class="label">16</span><span class="content">තවද, ඌ ලොකු කුඩා, දුප්පත් පොහොසත්, දාස නිර්දාස යන සියල්ලන්ට තමන්ගේ දකුණතේ හෝ නළලේ හෝ සලකුණක් ලබන්නට සැලැස්වී ය; </span></span><span class="verse v17" data-usfm="REV.13.17"><span class="label">17</span><span class="content">ඒ සලකුණ වන මෘගයාගේ නාමය හෝ උගේ නාමය අඟවන අංකය හෝ ඇත්තාට මිස, අන් කිසිවෙකුට මිලයට ගන්නට වත් විකුණන්නට වත් ඉඩක් නොතැබී ය.</span></span> 
     </div> 
     <div class="p"> <span class="verse v17" data-usfm="REV.13.17"><span class="content"> </span></span><span class="verse v18" data-usfm="REV.13.18"><span class="label">18</span><span class="content">නැණනුවණ අවශ්‍ය වන්නේ මෙතැන දී ය. නුවණැත්තා, මෘගයාගේ අංකය ගණන් බලා දැනගනී වා. මන්ද, එය මනුෂ්‍යයෙකුගේ නාමය දක්වයි. ඒ ගණන හයසිය හැට හයයි </span><span class="bk"><span class="content">(666).</span></span></span> 
     </div> 
    </div> 
   </div> 
  </div>
 </body>
</html>