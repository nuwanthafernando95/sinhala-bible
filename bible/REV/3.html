<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch3" data-usfm="REV.3">  
     <div class="s1"> <span class="heading"><b>නිඳා වැටෙන සභාව</b></span> 
     </div> 
     <div class="p"> <span class="content"> </span><span class="verse v1" data-usfm="REV.3.1"><span class="label">1</span><span class="content">“සර්දිස් සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v1" data-usfm="REV.3.1"><span class="content">‘දෙවියන් වහන්සේගේ ආත්මයන් සත් දෙනා හා තාරකා සත දරන තැනැන් වහන්සේ, මෙසේ වදාරන සේක. ඔබේ ක්‍රියා මම දනිමි. නමින් ඔබ ජීවත් ව සිටියත්, සැබැවින් ම ඔබ මළ කෙනෙකි. </span></span><span class="verse v2" data-usfm="REV.3.2"><span class="label">2</span><span class="content">පිබිදෙන්න. තවමත් ඉතිරි ව ඇති දේ මැරී යාමට පෙර පණගන්වන්න. මන්ද, මාගේ දෙවියන් වහන්සේ ඉදිරියෙහි, සම්පූර්ණ යයි කිව හැකි ඔබේ කිසි ක්‍රියාවක් මට නොපෙනේ. </span></span><span class="verse v3" data-usfm="REV.3.3"><span class="label">3</span><span class="content"> එබැවින්, ඔබ අසා පිළිගත් වචනය සිහි කර, ඊට කීකරු වී, පසුතැවී සිත හරවා ගන්න. ඔබ අවදි ව නොසිටින්නහු නම්, සොරෙකු මෙන් ඔබ වෙත එන්නෙමි. මා ඔබ වෙත පැමිණෙන වේලාව ඔබ නොදන්නහු ය. </span></span><span class="verse v4" data-usfm="REV.3.4"><span class="label">4</span><span class="content">එහෙත් තමන්ගේ වස්ත්‍ර අපවිත්‍ර කර නොගත් ස්වල්ප දෙනෙක් සර්දිස්හි ඔබ අතර සිටිති. ඔව්හු සුදුස්සන් බැවින් ධවල වස්ත්‍ර ඇඳ මා සමඟ ඇවිදින්නෝ ය. </span></span><span class="verse v5" data-usfm="REV.3.5"><span class="label">5</span><span class="content"> ජයග්‍රාහකයා මෙලෙස ධවල වස්ත්‍රයෙන් සරසනු ලබන්නේ ය. මම ඔහුගේ නාමය ජීවන පොතෙන් මකා නොහරින්නෙමි. මාගේ පියාණන් වහන්සේ ද, උන් වහන්සේගේ දූතයන් ද ඉදිරියෙහි මම ඔහුගේ නාමය පිළිගන්නෙමි.</span></span> 
     </div> 
     <div class="p"> <span class="verse v5" data-usfm="REV.3.5"><span class="content"> </span></span><span class="verse v6" data-usfm="REV.3.6"><span class="label">6</span><span class="content">‘ආත්මයාණන් වහන්සේ සභාවලට වදාරන දේ කන් ඇත්තේ අසා වා!’</span></span> 
     </div> 
     <div class="s1"> <span class="heading"><b>විවෘත දොරක් ඇති සභාව</b></span> 
     </div> 
     <div class="p"> <span class="verse v6" data-usfm="REV.3.6"><span class="content"> </span></span><span class="verse v7" data-usfm="REV.3.7"><span class="label">7</span><span class="content"> </span><span class="content"> “පිලදෙල්පියා සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v7" data-usfm="REV.3.7"><span class="content">‘ශුද්ධ වූ, සත්‍ය වූ, දාවිත්ගේ යතුර ඇත්තා වූ ද, කිසිවෙකු නොපියන ලෙස දොර අරින්නා වූ ද කිසිවෙකු නාරින ලෙස එය පියන්නා වූ ද තැනැන් වහන්සේ මෙසේ වදාරන සේක. </span></span><span class="verse v8" data-usfm="REV.3.8"><span class="label">8</span><span class="content">මම ඔබේ ක්‍රියා දනිමි. බලන්න, කිසිවෙකුට වැසිය නොහැකි විවෘත දොරක් මම ඔබ ඉදිරියෙහි තැබුවෙමි. ඔබට ඇති ශක්තිය ස්වල්ප වූ නමුත්, ඔබ මාගේ වචනය පිළිපැද්දහු ය. මාගේ නාමය ප්‍රතික්ෂේප නොකළහු ය. </span></span><span class="verse v9" data-usfm="REV.3.9"><span class="label">9</span><span class="content"> බලන්න, ජුදෙව්වරුන් නොවන නමුත්, තුමූ ජුදෙව්වරු යයි බොරුවට කියා ගන්නා වූ සාතන්ගේ හවුලේ අයට පැමිණ ඔබේ පා ඉදිරියෙහි වැඳ වැටෙන්නටත්, මා ඔබට ප්‍රේම කළ බව දැනගන්නටත් සලසන්නෙමි. </span></span><span class="verse v10" data-usfm="REV.3.10"><span class="label">10</span><span class="content">ඉවසීමෙන් සිටින්නැ යි මා කළ නියමය ඔබ රක්ෂා කළ බැවින්, ලෝකවාසීන් පරීක්ෂා කිරීමට මුළු ලෝකය පිට පැමිණෙන්නට තිබෙන පරීක්ෂාවේ පැයෙන් මමත් ඔබ ආරක්ෂා කරන්නෙමි. </span></span><span class="verse v11" data-usfm="REV.3.11"><span class="label">11</span><span class="content">මම වහා ම එමි. ඔබේ කිරුළ කිසිවෙකු පැහැර නොගන්න ලෙස, ඔබ සතු දෙය තදින් අල්ලාගන්න. </span></span><span class="verse v12" data-usfm="REV.3.12"><span class="label">12</span><span class="content"> ජයග්‍රාහකයා මාගේ දෙවියන් වහන්සේගේ මාලිගාවෙහි කණුවක් කරන්නෙමි. ඔහු එතැනින් කිසි කලෙක පිටත නොයන්නේ ය. මාගේ දෙවියන් වහන්සේගේ නාමය ද, මාගේ දෙවියන් වහන්සේ කෙරෙන් ස්වර්ගයෙන් බසින නව ජෙරුසලම වන මාගේ දෙවියන් වහන්සේගේ නගරයේ නාමය ද, මාගේ ම අලුත් නාමය ද ඔහු පිට කැටයම් කරන්නෙමි.</span></span> 
     </div> 
     <div class="p"> <span class="verse v12" data-usfm="REV.3.12"><span class="content"> </span></span><span class="verse v13" data-usfm="REV.3.13"><span class="label">13</span><span class="content">‘ආත්මයාණන් වහන්සේ සභාවලට වදාරන දේ කන් ඇත්තේ අසා වා!’</span></span> 
     </div> 
     <div class="s1"> <span class="heading"><b>ඇල්මැරුණු සභාව</b></span> 
     </div> 
     <div class="p"> <span class="verse v13" data-usfm="REV.3.13"><span class="content"> </span></span><span class="verse v14" data-usfm="REV.3.14"><span class="label">14</span><span class="content"> </span><span class="content"> “ලවෝදීසයේ සභාවේ දූතයා වෙත මෙසේ ලියන්න:</span></span> 
     </div> 
     <div class="p"> <span class="verse v14" data-usfm="REV.3.14"><span class="content">‘විශ්වාසවන්ත, සත්‍ය සාක්ෂිකාරයාණන් වන දෙවියන් වහන්සේගේ මැවිල්ලේ කර්තෘ වූ ආමෙන් නම් තැනැන් වහන්සේ මෙසේ වදාරන සේක. </span></span><span class="verse v15" data-usfm="REV.3.15"><span class="label">15</span><span class="content">මම ඔබේ ක්‍රියා දනිමි. ඔබ ශීතල ගතියෙන් වත් උණුසුම් ගතියෙන් වත් නොසිටින බව මම දනිමි. ඔබ ශීතල ව හෝ උණුසුම් ව හෝ සිටියා නම් මම කැමැත්තෙමි. </span></span><span class="verse v16" data-usfm="REV.3.16"><span class="label">16</span><span class="content">ඔබ උණුසුම් ව හෝ ශීතල ව හෝ නොසිට, ඇල්මැරී සිටින බැවින් මම මාගේ මුඛයෙන් ඔබ වමාරන්නෙමි. </span></span><span class="verse v17" data-usfm="REV.3.17"><span class="label">17</span><span class="content">‘මම ධනවත් ය, මට මහත් සම්පත් ඇත. මට කිසි හිඟයක් නැතැ’යි ඔබ කියන්නහු ය. එහෙත්, ඔබ කාලකණ්ණියෙකි, දුඃඛිතයෙකි, දිළින්දෙකි, අන්ධයෙකි, නග්නය, මේ කිසිවක් ඔබ නොදන්නහු ය. </span></span><span class="verse v18" data-usfm="REV.3.18"><span class="label">18</span><span class="content">එහෙයින් ඔබ ධනවත් වන පිණිස ගින්නෙන් පවිත්‍ර කළ රන් ද, නග්න භාවයේ විළිලජ්ජාව එළි නොවන පිණිස ඇඳගන්නට ධවල වස්ත්‍ර ද, ඇස් පෙනෙන පිණිස ආලේප කිරීමට අඳුන් ද, මාගෙන් මිලට ගන්නා ලෙස මම අවවාද කරමි. </span></span><span class="verse v19" data-usfm="REV.3.19"><span class="label">19</span><span class="content"> මා ප්‍රේම කරන සියල්ලන්ට තරවටු කර මම ඔවුන් හික්මවමි. එබැවින් උද්‍යෝගිමත් ව, පසුතැවී සිත් හරවා ගන්න. </span></span><span class="verse v20" data-usfm="REV.3.20"><span class="label">20</span><span class="content">මෙන්න, මම දොර ළඟ සිට තට්ටු කරමි. යමෙක් මාගේ හඬ අසා දොර අරින්නේ නම් මම ඇතුළු වී, ඔහු සමඟ කෑම කන්නෙමි. ඔහු ද මා සමඟ කෑම කන්නේ ය. </span></span><span class="verse v21" data-usfm="REV.3.21"><span class="label">21</span><span class="content">මා ජයගෙන, පියාණන් වහන්සේ සමඟ, උන් වහන්සේගේ සිංහාසනයෙහි හිඳගත්තාක් මෙන්, ජයග්‍රාහකයාට ද මාගේ සිංහාසනයෙහි මා සමඟ හිඳගැන්මට දෙන්නෙමි.</span></span> 
     </div> 
     <div class="p"> <span class="verse v21" data-usfm="REV.3.21"><span class="content"> </span></span><span class="verse v22" data-usfm="REV.3.22"><span class="label">22</span><span class="content">‘ආත්මයාණන් වහන්සේ සභාවලට වදාරන දේ කන් ඇත්තේ අසා වා!’ “</span></span> 
     </div> 
    </div> 
   </div> 
  </div>
 </body>
</html>