<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkREV"> 
    <div class="chapter ch11" data-usfm="REV.11">  
     <div class="s1"> <span class="heading"><b>සාක්ෂිකාරයන් දෙදෙනා</b></span> 
     </div> 
     <div class="p"> <span class="content"> </span><span class="verse v1" data-usfm="REV.11.1"><span class="label">1</span><span class="content"> </span><span class="content"> ඉන්පසු දිග සැරයටියක් වැනි කෝදුවක් මට දෙන ලද්දේ ය. “නැඟිට දෙවියන් වහන්සේගේ මාලිගාව ද පූජාසනය ද මැන, එහි නමස්කාර කරන්නන් ගණන් කරන්න. </span></span><span class="verse v2" data-usfm="REV.11.2"><span class="label">2</span><span class="content"> මාලිගාවෙන් පිටත වූ මළුව විජාතීන්ට දී ඇති බැවින්, එය නොමැන අත් හරින්න. ඔව්හු සතළිස් දෙමාසයක් ශුද්ධ නගරය පයින් පාගා දමන්නෝ ය. </span></span><span class="verse v3" data-usfm="REV.11.3"><span class="label">3</span><span class="content">තවද මාගේ සාක්ෂිකාරයන් දෙදෙනා යවන්නෙමි. ඔව්හු ගෝණි රෙදි හැඳ, එක් දහස් දෙසිය සැට දවසක් දිවැස් වැකි කියන්නෝ ය”යි මට කියන ලදී.</span></span> 
     </div> 
     <div class="p"> <span class="verse v3" data-usfm="REV.11.3"><span class="content"> </span></span><span class="verse v4" data-usfm="REV.11.4"><span class="label">4</span><span class="content"> </span><span class="content"> මේ දෙදෙනා පොළොවේ සමිඳාණන් වහන්සේ ඉදිරිපිට තිබෙන ඔලීව ගස් දෙක ද පහන් රුක් දෙක ද වෙයි. </span></span><span class="verse v5" data-usfm="REV.11.5"><span class="label">5</span><span class="content">යමෙක් ඔවුන්ට අනතුරු කරන්නට සිතන්නේ නම්, ඔවුන්ගේ කටින් ගිනි නික්ම විත් ඔවුන්ගේ සතුරන් විනාශ කරයි. ඔවුන්ට අනතුරු කරන්නට සිතන තැනැත්තේ, මෙලෙස මරනු ලබන්නේ ය. </span></span><span class="verse v6" data-usfm="REV.11.6"><span class="label">6</span><span class="content"> තමන් දිවැස් වැකි පවසන කාලයේ දී වැසි නොවසින ලෙස අහස් තලය වසන්නට මොවුන්ට බලය ඇත. ජලය ලේ කිරීමටත්, සියලු වසංගතවලින් පොළොවට කැමැති විටක පහර දීමටත් ඔවුන්ට බලය ඇත.</span></span> 
     </div> 
     <div class="p"> <span class="verse v6" data-usfm="REV.11.6"><span class="content"> </span></span><span class="verse v7" data-usfm="REV.11.7"><span class="label">7</span><span class="content"> </span><span class="content"> ඔවුන් තමන්ගේ සාක්ෂිය නිම කළ විට පාතාලයෙන් නැඟී එන මෘගයා ඔවුන්ට විරුද්ධ ව සටන් කොට, ඔවුන් පරාජය කර මරාදමන්නේ ය. </span></span><span class="verse v8" data-usfm="REV.11.8"><span class="label">8</span><span class="content"> ඔවුන්ගේ මළකඳන්, උපමා අර්ථයෙන් සොදොම් නොහොත් මිසරය යයි කියන, ඔවුන්ගේ සමිඳාණන් වහන්සේ කුරුසියෙහි ඇණ ගැසූ, මහා නුවර වීදියෙහි හෙළනු ලබන්නේ ය. </span></span><span class="verse v9" data-usfm="REV.11.9"><span class="label">9</span><span class="content">සියලු සෙනඟගෙන් ද ගෝත්‍රයන්ගෙන් ද භාෂාවන්ගෙන් ද ජාතීන්ගෙන් ද මනුෂ්‍යයෝ ඔවුන්ගේ මළකඳන් දෙස දවස් තුනහමාරක් බලා සිටිමින් ඒවා සොහොනක තබන්නට ඉඩ නොදෙති. </span></span><span class="verse v10" data-usfm="REV.11.10"><span class="label">10</span><span class="content">ඒ දිවැසිවරුන් දෙදෙනා මිහි පිට වැසියන්ට පීඩා කළ බැවින්, ඔව්හු ප්‍රීති සන්තෝෂ වෙමින් තමන් අතරේ තෑගි හුවමාරු කරගන්නාහ. </span></span><span class="verse v11" data-usfm="REV.11.11"><span class="label">11</span><span class="content"> ඒ දවස් තුනහමාරට පසු දෙවියන් වහන්සේ කෙරෙන් ජීවන හුස්ම ඔවුන් තුළට පැමිණි විට ඔව්හු නැඟිට සිටියෝ ය. ඔවුන් දුටු අය බොහෝ සේ බියපත් වූ හ. </span></span><span class="verse v12" data-usfm="REV.11.12"><span class="label">12</span><span class="content"> “නැඟිට මෙහි එන්නැ”යි කියන මහ හඬක් ස්වර්ගයෙන් ඔවුන්ට ඇසිණි. එකල ඔවුන්ගේ සතුරන් බලා සිටිය දී ඔව්හු වලාකුළකින් ස්වර්ගයට නැඟී ගියහ. </span></span><span class="verse v13" data-usfm="REV.11.13"><span class="label">13</span><span class="content"> ඒ ඇසිල්ලෙහි ම මහා භූමිකම්පාවක් ඇති විය. නුවරෙන් දසයෙන් කොටසක් බිඳ වැටිණි. භූමිකම්පාවෙන් මනුෂ්‍යයෝ සත් දහසක් මළහ. ඉතිරි අය බියෙන් ඇලළී ස්වර්ගයේ දෙවියන් වහන්සේට ගෞරවය පිරිනැමූ හ.</span></span> 
     </div> 
     <div class="p"> <span class="verse v13" data-usfm="REV.11.13"><span class="content"> </span></span><span class="verse v14" data-usfm="REV.11.14"><span class="label">14</span><span class="content">දෙ වන විපත පහ විය; මෙන්න තුන් වන විපත වහා එන්නේ ය.</span></span> 
     </div> 
     <div class="s1"> <span class="heading"><b>සත් වන හොරණෑව</b></span> 
     </div> 
     <div class="p"> <span class="verse v14" data-usfm="REV.11.14"><span class="content"> </span></span><span class="verse v15" data-usfm="REV.11.15"><span class="label">15</span><span class="content"> </span><span class="content"> සත් වන දේව දූතයා ද හොරණෑව පිම්බේ ය. එවිට: “ලෝකයේ රාජත්වය අපගේ සමිඳාණන් වහන්සේට ද උන් වහන්සේගේ ආලේප ලත් ක්‍රිස්තුන් වහන්සේට ද අත් විය. උන් වහන්සේ සදහට ම රජකම් කරන සේකැ”යි කියන මහ ශබ්ද ස්වර්ගයෙහි විය. </span></span><span class="verse v16" data-usfm="REV.11.16"><span class="label">16</span><span class="content">දෙවියන් වහන්සේ ඉදිරියෙහි තමන්ගේ සිහසුන්වල හුන් කුලදෙටුවෝ විසි හතර දෙනා මුහුණින් වැටී, දෙවියන් වහන්සේට නමස්කාර කර මෙසේ කී හ:</span></span> 
     </div> 
     <div class="q"> <span class="verse v16" data-usfm="REV.11.16"><span class="content"> </span></span><span class="verse v17" data-usfm="REV.11.17"><span class="label">17</span><span class="content">“වැඩ සිටින, වැඩ සිටිය, සර්ව පරාක්‍රම දෙවි සමිඳාණන් වහන්ස, ඔබගේ අතිමහත් බලය මෙහෙයවා ඔබ රජකම් කළ බැවින් අපි ඔබට ස්තුති කරමු.</span></span> 
     </div> 
     <div class="q"> <span class="verse v17" data-usfm="REV.11.17"><span class="content"> </span></span><span class="verse v18" data-usfm="REV.11.18"><span class="label">18</span><span class="content"> </span><span class="content"> මනුෂ්‍ය ජාතීහු කෝපාවිෂ්ට වූ හ.</span></span> 
     </div> 
     <div class="q2"> <span class="verse v18" data-usfm="REV.11.18"><span class="content">ඔබගේ උදහස ද මළවුන් විනිශ්චය කිරීමේ කාලය ද දැන් පැමිණ තිබේ.</span></span> 
     </div> 
     <div class="q2"> <span class="verse v18" data-usfm="REV.11.18"><span class="content">ඔබගේ සේවක දිවැසිවරයන්ට හා සැදැහැවතුන්ට ද ඔබගේ නාමයට භය වන ලොකු කුඩා සියල්ලන්ට ද විපාක දීමටත් පොළොව වනසන්නන් වැනසීමටත් කාලය පැමිණ තිබේ.”</span></span> 
     </div> 
     <div class="p"> <span class="verse v18" data-usfm="REV.11.18"><span class="content"> </span></span><span class="verse v19" data-usfm="REV.11.19"><span class="label">19</span><span class="content"> </span><span class="content"> එවිට ස්වර්ගයෙහි තිබෙන දෙවියන් වහන්සේගේ මාලිගාව විවෘත කරන ලද්දේ ය. උන් වහන්සේගේ ගිවිසුම් කරඬුව මාලිගාව තුළ පෙනුණේ ය. එවිට විදුලි කෙටීම් ද ශබ්ද ද ගිගුරුම් ද භූමිකම්පාවක් ද, මහ ගල් වර්ෂාවක් ද විය.</span></span> 
     </div> 
    </div> 
   </div> 
  </div>
 </body>
</html>