<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch9" data-usfm="JHN.9">  
     <div class="s1"> <span class="heading"><b>ජාත්‍යන්ධයෙකු සුවපත් කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="JHN.9.1"><span class="label">1</span><span class="content">උන් වහන්සේ වඩිනා කල්හි, උපන් දා සිට අන්ධ වූ මිනිසෙකු දුටු සේක. </span></span><span class="verse v2" data-usfm="JHN.9.2"><span class="label">2</span><span class="content">“ගුරුදේවයෙනි, මොහු අන්ධ ව ඉපදුණේ මොහු හෝ මොහුගේ දෙමවුපියන් හෝ පව් කළ නිසා දැ”යි ශ්‍රාවකයෝ උන් වහන්සේගෙන් ඇසූ හ. </span></span><span class="verse v3" data-usfm="JHN.9.3"><span class="label">3</span><span class="content">ජේසුස් වහන්සේ පිළිතුරු දෙමින්, “මොහු අන්ධ ව ඉපදුණේ මොහු වත් මොහුගේ දෙමවුපියන් වත් පව් කළ නිසා නොව; දෙවියන් වහන්සේගේ බලය මොහු තුළ ප්‍රකාශ වන පිණිස ය. </span></span><span class="verse v4" data-usfm="JHN.9.4"><span class="label">4</span><span class="content">දිවා කාලය තිබෙන තුරු මා එවා වදාළ තැනැන් වහන්සේගේ ක්‍රියා අප විසින් කළ යුතු ය. රාත්‍රි කාලය පැමිණෙයි; එවිට කිසිවෙකුට ක්‍රියා කළ නොහැකි ය. </span></span><span class="verse v5" data-usfm="JHN.9.5"><span class="label">5</span><span class="content"> මම ලෝකයෙහි සිටින තුරු ලෝකයේ ආලෝකය වෙමි”යි වදාළ සේක.</span></span> 
     </div> 
     <div class="p"> <span class="verse v5" data-usfm="JHN.9.5"><span class="content"> </span></span><span class="verse v6" data-usfm="JHN.9.6"><span class="label">6</span><span class="content">මෙසේ කියමින් උන් වහන්සේ බිමට කෙළ පිඬක් ගසා, එයින් මඬ සාදා, ඔහුගේ නෙත්වල ගල්වා, </span></span><span class="verse v7" data-usfm="JHN.9.7"><span class="label">7</span><span class="content">“ගොස් සිලෝවම් පොකුණෙන් සෝදා ගන්නැ”යි වදාළ සේක. (සිලෝවම් යන්නෙහි අර්ථය ‘එවන ලද්දේ ය’ යනු යි.) එවිට ඔහු ගොස් සෝදාගෙන පෙනීම ලැබ ආපසු පැමිණියේ ය.</span></span> 
     </div> 
     <div class="p"> <span class="verse v7" data-usfm="JHN.9.7"><span class="content"> </span></span><span class="verse v8" data-usfm="JHN.9.8"><span class="label">8</span><span class="content">අසල්වාසීහු ද, පෙර ඔහු සිඟනු දුටු අය ද, “මේ, අර හිඳගෙන සිඟා කෑ මිනිසා නොවේ දැ”යි ඇසූ හ. </span></span><span class="verse v9" data-usfm="JHN.9.9"><span class="label">9</span><span class="content">“මේ ඔහු ම ය”යි සමහරු කී හ. “නැත, ඔහු නොවේ, ඔහුට සමාන අන් අයෙකැ”යි වෙනත් අය, කී හ. එහෙත්, “මම ඒ මිනිසා ම ය”යි ඔහු කී ය. </span></span><span class="verse v10" data-usfm="JHN.9.10"><span class="label">10</span><span class="content">“එසේ නම් නුඹේ ඇස් පෑදුණේ කෙසේ දැ”යි ඔව්හු ඔහුගෙන් ඇසූ හ. </span></span><span class="verse v11" data-usfm="JHN.9.11"><span class="label">11</span><span class="content">ඔහු පිළිතුරු දෙමින්, “ජේසුස් නම් කෙනෙක් මඬ සාදා මගේ ඇස්වල ගල්වා, ‘සිලෝවම් පොකුණට ගොස් සෝදාගන්නැ’යි මට කී හ. මම ගොස් සෝදාගෙන පෙනීම ලබාගතිමි”යි කී ය. </span></span><span class="verse v12" data-usfm="JHN.9.12"><span class="label">12</span><span class="content">“ඒ තැනැත්තා කොහේ දැ”යි ඔව්හු ඇසූ හ. “මම නො දනිමි”යි ඔහු කී ය.</span></span> 
     </div> 
     <div class="s1"> <span class="heading"><b>අන්ධයාගේ සුවය ගැන වගවිභාගය</b></span> 
     </div> 
     <div class="p"> <span class="verse v12" data-usfm="JHN.9.12"><span class="content"> </span></span><span class="verse v13" data-usfm="JHN.9.13"><span class="label">13</span><span class="content">ඔව්හු කලින් අන්ධ ව සිටි ඒ තැනැත්තා පරිසිවරුන් වෙතට ගෙන ගියහ. </span></span><span class="verse v14" data-usfm="JHN.9.14"><span class="label">14</span><span class="content">ජේසුස් වහන්සේ මඬ පිඬක් සාදා ඔහුගේ ඇස් පෑදුවේ සබත් දවසක දී ය. </span></span><span class="verse v15" data-usfm="JHN.9.15"><span class="label">15</span><span class="content">එබැවින් ඔහුට පෙනීම ලැබුණේ කොහොම දැ යි නැවතත් පරිසිවරු ඔහුගෙන් ඇසූ හ. ඔහු පිළිතුරු දෙමින්, “උන් වහන්සේ මාගේ ඇස්වල මඬ ගැල්වූ සේක: මම සෝදාගතිමි; එවිට පෙනීම ලදිමි”යි කී ය.</span></span> 
     </div> 
     <div class="p"> <span class="verse v15" data-usfm="JHN.9.15"><span class="content"> </span></span><span class="verse v16" data-usfm="JHN.9.16"><span class="label">16</span><span class="content">එබැවින් පරිසිවරුන්ගෙන් සමහරෙක්, “ඒ මිනිසා සබත් විනය කඩ කරන බැවින් ඔහු දෙවියන් වහන්සේ වෙතින් පැමිණියෙක් නොවේ ය”යි කී හ. එහෙත් අන් සමහරෙක්, “පව්කාර මිනිසෙකුට මෙබඳු හාස්කම් කළ හැක්කේ කෙසේ දැ”යි ඇසූ හ. මෙසේ ඔවුන් අතර භේදයක් ඇති විය. </span></span><span class="verse v17" data-usfm="JHN.9.17"><span class="label">17</span><span class="content">එබැවින් ඔව්හු නැවතත් අන්ධයාට කතා කොට, “නුඹේ ඇස් පෑදුවේ ඒ මිනිසා නම්, ඔහු ගැන නුඹේ අදහස කුමක් දැ”යි ඇසූ හ. “ඔහු නම් දිවැසිචරයෙකැ”යි හෙතෙම පිළිතුරු දුන්නේ ය.</span></span> 
     </div> 
     <div class="p"> <span class="verse v17" data-usfm="JHN.9.17"><span class="content"> </span></span><span class="verse v18" data-usfm="JHN.9.18"><span class="label">18</span><span class="content">ඔහු අන්ධ ව සිටි බවත්, පසුව පෙනීම ලැබූ බවත්, පෙනීම ලැබූ මිනිසාගේ දෙමවුපියන් කැඳවා විමසන තුරු විශ්වාස කිරීමට ජුදෙව්වරු මැළි වූ හ. </span></span><span class="verse v19" data-usfm="JHN.9.19"><span class="label">19</span><span class="content">“මේ මිනිසා ඔබේ පුතා ද? ඇත්තට ම ඔහු අන්ධ ව උපන්නේ ද? එසේ නම් දැන් ඔහුට පෙනෙන්නේ කෙසේ දැ”යි ඔව්හු දෙමවුපියන්ගෙන් ප්‍රශ්න කළහ. </span></span><span class="verse v20" data-usfm="JHN.9.20"><span class="label">20</span><span class="content">ඔහුගේ මවුපියෝ පිළිතුරු දෙමින්, “මේ අපගේ පුත්‍රයා බව අපි දනිමු, ඔහු අන්ධ ව උපන් බවත් අපි දනිමු. </span></span><span class="verse v21" data-usfm="JHN.9.21"><span class="label">21</span><span class="content">එහෙත් දැන් ඔහුට පෙනෙන්නේ කොහොම දැ යි අපි නොදනිමු. ඔහුගේ ඇස් පෑදුවේ කවරෙක් ද කියාත් අපි නොදනිමු. ඔහුගෙන් ම අසන්න; දැන් ඔහු තේරෙන වයසැති කෙනෙකි. තමා ගැන ම කතා කරන්නට ඔහුට පුළුවනැ”යි කී හ. </span></span><span class="verse v22" data-usfm="JHN.9.22"><span class="label">22</span><span class="content">ඔහුගේ දෙමවුපියන් මෙසේ කීවේ ජුදෙව්වරුන්ට බියෙනි. මන්ද, ‘යමෙක් උන් වහන්සේ ක්‍රිස්තුවරයාණෝ යයි ඒත්තුගන්නේ නම් ඔහු ධර්මශාලාවෙන් නෙරපාදැමිය යුතු ය’යි ජුදෙව්වරුන් නියම කරගෙන සිටි හෙයිනි. </span></span><span class="verse v23" data-usfm="JHN.9.23"><span class="label">23</span><span class="content">ඒ නිසා ඔහුගේ මවුපියෝ, “ඔහු තේරෙන වයසැති කෙනෙකි; ඔහුගෙන් අසන්නැ”යි කී හ.</span></span> 
     </div> 
     <div class="p"> <span class="verse v23" data-usfm="JHN.9.23"><span class="content"> </span></span><span class="verse v24" data-usfm="JHN.9.24"><span class="label">24</span><span class="content">ඔව්හු අන්ධ ව සිටි මිනිසා නැවතත් ගෙන්වා, “දෙවියන් වහන්සේ ඉදිරියේ ඇත්ත</span><span class="content"> කියන්න; මේ මිනිසා නම් පව්කාරයෙකු බව අපි දනිමු”යයි කී හ. </span></span><span class="verse v25" data-usfm="JHN.9.25"><span class="label">25</span><span class="content">එවිට ඔහු පිළිතුරු දෙමින්, “ඒ තැනැත්තා පව්කාරයෙක් ද නැද්දැ යි මම නොදනිමි; එහෙත් එක දෙයක් මම දනිමි; මම අන්ධ ව සිටියෙමි, දැන් මට පෙනේ” යයි කී ය. </span></span><span class="verse v26" data-usfm="JHN.9.26"><span class="label">26</span><span class="content">එවිට ඔව්හු, “ඔහු ඔබට කුමක් කෙළේ ද? ඔබේ ඇස් පැහැදුවේ කොහොම දැ”යි ඔහුගෙන් ඇසූ හ. </span></span><span class="verse v27" data-usfm="JHN.9.27"><span class="label">27</span><span class="content">ඔහු පිළිතුරු දෙමින්, “මම කලින් ඔබට කීවෙමි, එහෙත් ඔබ මගේ කීම ඇසුවේ නැත. ඔබ එය නැවතත් අසන්නට තැත් කරන්නේ මන් ද? ඔබත් උන් වහන්සේගේ ශ්‍රාවකයන් වෙන්නට අදහස් කරන නිසා වත් දැ”යි ඇසී ය.</span></span> 
     </div> 
     <div class="p"> <span class="verse v27" data-usfm="JHN.9.27"><span class="content"> </span></span><span class="verse v28" data-usfm="JHN.9.28"><span class="label">28</span><span class="content">ඔව්හු ඔහුට බැණවදිමින්, “ඔබ යි ඔහුගේ ශ්‍රාවකයා; අපි නම් මෝසෙස්ගේ ශ්‍රාවකයෝ වම්හ. </span></span><span class="verse v29" data-usfm="JHN.9.29"><span class="label">29</span><span class="content">දෙවියන් වහන්සේ මෝසෙස්ට කතා කළ බව අපි දනිමු. එහෙත් මේ මිනිසා ගැන නම්, මොහු කොහෙන් වී දැ යි අපි නොදනිමු”යි කී හ.</span></span> 
     </div> 
     <div class="p"> <span class="verse v29" data-usfm="JHN.9.29"><span class="content"> </span></span><span class="verse v30" data-usfm="JHN.9.30"><span class="label">30</span><span class="content">ඒ මිනිසා පිළිතුරු දෙමින්, “මෙය මහ පුදුමයක්! ඔහු කොතැනින් ආවේ දැ යි ඔබ නොදන්නහු ය; එහෙත් මාගේ ඇස් පෑදුවේ ඔහු ය. </span></span><span class="verse v31" data-usfm="JHN.9.31"><span class="label">31</span><span class="content">දෙවියන් වහන්සේ පව්කාරයන්ගේ බස් නොඅසන බවත්, දේව භක්තිය ඇති, දේව කැමැත්ත කරන, යමෙකු ඇත්නම් ඔහුගේ බස් අසන බවත් අපි දනිමු. </span></span><span class="verse v32" data-usfm="JHN.9.32"><span class="label">32</span><span class="content">යම් කිසිවෙකු අන්ධ ව උපන් කෙනෙකුගේ ඇස් පෑදූ බව ලෝකයේ පටන්ගැන්මේ සිට කවදාවත් ඇසූ දෙයක් නොවේ. </span></span><span class="verse v33" data-usfm="JHN.9.33"><span class="label">33</span><span class="content">මේ තැනැත්තා දෙවියන් වහන්සේ වෙතින් නොපැමිණියෙක් නම් කිසිවක් කරන්නට ඔහුට නොහැකි ය”යි කී ය. </span></span><span class="verse v34" data-usfm="JHN.9.34"><span class="label">34</span><span class="content">ඔව්හු පිළිතුරු දෙමින්, “උපන් දා සිට ම පාපයේ සිටින ඔබ අපට උගන්වන්නට එන්නෙහි දැ”යි කියා ඔහු ධර්මශාලාවෙන් නෙරපාදැමූ හ.</span></span> 
     </div> 
     <div class="s1"> <span class="heading"><b>ආධ්‍යාත්මික අන්ධකම</b></span> 
     </div> 
     <div class="p"> <span class="verse v34" data-usfm="JHN.9.34"><span class="content"> </span></span><span class="verse v35" data-usfm="JHN.9.35"><span class="label">35</span><span class="content">ඔවුන් ඒ මිනිසා නෙරපාදැමූ බව ජේසුස් වහන්සේට ආරංචි වී, ඔහු හමු වූ පසු, “ඔබ මනුෂ්‍ය-පුත්‍රයාණන් අදහන්නෙහි දැ”යි ඇසූ සේක. </span></span><span class="verse v36" data-usfm="JHN.9.36"><span class="label">36</span><span class="content">“ස්වාමීනි, ඒ කවරෙක් ද? එතුමා අදහාගන්න පිණිස මට කියන්නැ”යි ඔහු යැදී ය. </span></span><span class="verse v37" data-usfm="JHN.9.37"><span class="label">37</span><span class="content">“ඔබ එතුමා දැක ඇත; දැන් ඔබ සමඟ කතා කරන තැනැත්තේ එතුමා ය”යි පිළිතුරු දුන් සේක. </span></span><span class="verse v38" data-usfm="JHN.9.38"><span class="label">38</span><span class="content">ඔහු ද, “ස්වාමීනි, මම අදහමි”යි කියා පසඟ පිහිටුවා උන් වහන්සේට වැන්දේ ය.</span></span> 
     </div> 
     <div class="p"> <span class="verse v38" data-usfm="JHN.9.38"><span class="content"> </span></span><span class="verse v39" data-usfm="JHN.9.39"><span class="label">39</span><span class="content">ජේසුස් වහන්සේ කතා කොට: “මා මෙලොවට වැඩියේ විනිශ්චය සඳහා ය. එයින්, පෙනීම නැත්තන්ට පෙනීම ඇති වනු ඇත, පෙනීම ඇත්තන්ට පෙනීම නැති වනු ඇතැ”යි වදාළ සේක.</span></span> 
     </div> 
     <div class="p"> <span class="verse v39" data-usfm="JHN.9.39"><span class="content"> </span></span><span class="verse v40" data-usfm="JHN.9.40"><span class="label">40</span><span class="content">උන් වහන්සේ සමඟ සිටි පරිසිවරුන්ගෙන් ඇතැමෙක් එය අසා, “අපිත් අන්ධයෝ දැ?”යි උන් වහන්සේගෙන් ඇසූ හ. </span></span><span class="verse v41" data-usfm="JHN.9.41"><span class="label">41</span><span class="content">උන් වහන්සේ පිළිතුරු දෙමින්, “ඔබ අන්ධ ව සිටියා නම් ඔබට පාපයක් නැත. එහෙත් දැන් ‘අපට පෙනේ ය’යි ඔබ කියන නිසා ඔබේ පාපය එසේ ම පවතී ය”යි ඔවුන්ට වදාළ සේක.</span></span> 
     </div> 
    </div> 
   </div> 
  </div>
 </body>
</html>