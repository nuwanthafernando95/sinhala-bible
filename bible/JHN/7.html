<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch7" data-usfm="JHN.7">  
     <div class="s1"> <span class="heading"><b>සහෝදරයන්ගේ අවිශ්වාසය</b></span> 
     </div> 
     <div class="p"> <span class="content"> </span><span class="verse v1" data-usfm="JHN.7.1"><span class="label">1</span><span class="content">ඉන්පසු ජේසුස් වහන්සේ ගලීලයේ සැරිසරමින් සිටි සේක. ජුදෙව්වරුන් තමන් මරන්නට සෙවූ බැවින්, උන් වහන්සේ ජුදයෙහි සැරිසරන්ට නොකැමැති වූ සේක. </span></span><span class="verse v2" data-usfm="JHN.7.2"><span class="label">2</span><span class="content"> එකල ජුදෙව්වරුන්ගේ කූඩාරම් මංගල්‍යය ළං ව තිබිණි. </span></span><span class="verse v3" data-usfm="JHN.7.3"><span class="label">3</span><span class="content">එබැවින් උන් වහන්සේගේ සහෝදරයෝ කතා කොට, “ඔබ කරන ක්‍රියා ඔබේ ශ්‍රාවකයන් ද දකින පිණිස මෙතැනින් පිටත් ව ජුදයට යන්න. </span></span><span class="verse v4" data-usfm="JHN.7.4"><span class="label">4</span><span class="content">එසේ කියන්නේ, ප්‍රසිද්ධ වන්නට කැමැති කිසිවෙකු රහසින් කිසිත් නොකරන බැවිනි. ඔබ මේ දේවල් කරන්නෙහි නම්, ලෝකයාට ප්‍රකාශ වුව මැනවැ”යි කී හ. </span></span><span class="verse v5" data-usfm="JHN.7.5"><span class="label">5</span><span class="content">මන්ද, සිය සහෝදරයෝ පවා උන් වහන්සේ අදහාගත්තේ නැත. </span></span><span class="verse v6" data-usfm="JHN.7.6"><span class="label">6</span><span class="content">ජේසුස් වහන්සේ ඔවුන් අමතා, “මගේ නියමිත මොහොත තව ම පැමිණ නැත. එහෙත් ඔබට නම් කොයි වේලාවත් සුදුසු ය. </span></span><span class="verse v7" data-usfm="JHN.7.7"><span class="label">7</span><span class="content">ඔබට ද්වේෂ කරන්නට ලෝකයාට නොහැකි ය. එහෙත්, ලෝකයා මට ද්වේෂ කරති. මන්ද, ‘ලෝකයාගේ ක්‍රියා නපුරු ය’යි මා සාක්ෂි දරන බැවිනි. </span></span><span class="verse v8" data-usfm="JHN.7.8"><span class="label">8</span><span class="content">ඔබ කැමැති නම් මංගල්‍යයට යන්න. මාගේ නියමිත මොහොත තව ම පැමිණ නැති බැවින් මම නම් නොයමි”යි වදාළ සේක. </span></span><span class="verse v9" data-usfm="JHN.7.9"><span class="label">9</span><span class="content">උන් වහන්සේ මෙසේ වදාරා ගලීලයෙහි ම නැවතී සිටි සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ කූඩාරම් මංගල්‍යයට යාම</b></span> 
     </div> 
     <div class="p"> <span class="verse v9" data-usfm="JHN.7.9"><span class="content"> </span></span><span class="verse v10" data-usfm="JHN.7.10"><span class="label">10</span><span class="content">එහෙත්, තමන්ගේ සහෝදරයන් මංගල්‍යයට ගිය පසු, උන් වහන්සේ ද ප්‍රසිද්ධියේ නොව, රහසින් මංගල්‍යයට වැඩිය සේක. </span></span><span class="verse v11" data-usfm="JHN.7.11"><span class="label">11</span><span class="content">එකල ජුදෙව්වරු මංගල්‍යයේ දී උන් වහන්සේ සොය සොයා “ඔහු කොහේ දැ”යි විමසූ හ. </span></span><span class="verse v12" data-usfm="JHN.7.12"><span class="label">12</span><span class="content">සමූහයා අතර උන් වහන්සේ ගැන මහා කසුකුසුවක් ඇති විය. සමහරුන් “උන් වහන්සේ සත්පුරුෂයෙකැ”යි කී අතර, සමහරු, “එසේ නොවේ, ඔහු මහජනයා මුළා කරති”යි කී හ. </span></span><span class="verse v13" data-usfm="JHN.7.13"><span class="label">13</span><span class="content">එහෙත්, ජුදෙව්වරුන්ට බියෙන් කිසිවෙක් උන් වහන්සේ ගැන එළිපිට කතා නොකළහ.</span></span> 
     </div> 
     <div class="p"> <span class="verse v13" data-usfm="JHN.7.13"><span class="content"> </span></span><span class="verse v14" data-usfm="JHN.7.14"><span class="label">14</span><span class="content">මංගල්‍යයේ මැද හරියේ දී ජේසුස් වහන්සේ දේව මාලිගාවට වැඩම කර අනුශාසනා කරන්නට පටන්ගත් සේක. </span></span><span class="verse v15" data-usfm="JHN.7.15"><span class="label">15</span><span class="content">ඒ ගැන ජුදෙව්වරු මවිත ව “කිසිකලෙක ඉගෙන නොගත් මේ මිනිසාට මේ සා උගත්කමක් කොයින් දැ”යි කී හ. </span></span><span class="verse v16" data-usfm="JHN.7.16"><span class="label">16</span><span class="content">එහෙයින් ජේසුස් වහන්සේ පිළිතුරු දෙමින්, “මාගේ ඉගැන්වීම මාගේ ම නොව, මා එවා වදාළ තැනැන් වහන්සේගේ ය. </span></span><span class="verse v17" data-usfm="JHN.7.17"><span class="label">17</span><span class="content">යමෙක් දෙවියන් වහන්සේගේ කැමැත්ත කරන්නට කැමැති වන්නේ නම්, ඔහු ඒ ඉගැන්වීම දෙවියන් වහන්සේගෙන් වූවක් ද නැතහොත් මාගෙන් ම වූවක් දැ යි දැනගන්නේ ය. </span></span><span class="verse v18" data-usfm="JHN.7.18"><span class="label">18</span><span class="content">තමාගේ ම අධිකාරී බලයෙන් අදහස් පවසන තැනැත්තේ තමාගේ ම ගෞරවය සොයන්නෙකි. එහෙත්, තමන් එවා වදාළ තැනැන් වහන්සේගේ ගෞරවය සොයන්නා අවංක තැනැත්තෙකි. වංක බවක් ඔහු තුළ නැත.</span></span> 
     </div> 
     <div class="p"> <span class="verse v18" data-usfm="JHN.7.18"><span class="content"> </span></span><span class="verse v19" data-usfm="JHN.7.19"><span class="label">19</span><span class="content">“මෝසෙස් ඔබට ව්‍යවස්ථාවලිය දුන්නා නොවේ ද? එහෙත් ඔබගෙන් කිසිවෙක් ව්‍යවස්ථාවලිය නොපිළිපදිති. ඔබ මා මරන්නට සොයන්නේ මන්දැ”යි ඇසූ සේක. </span></span><span class="verse v20" data-usfm="JHN.7.20"><span class="label">20</span><span class="content">සෙනඟ පිළිතුරු දෙමින්, “ඔබට දුෂ්ටාත්මයක් වැහී සිටියි; ඔබව මරන්න සොයන්නේ කවරෙක් දැ”යි ඇසූ හ. </span></span><span class="verse v21" data-usfm="JHN.7.21"><span class="label">21</span><span class="content">ජේසුස් වහන්සේ පිළිතුරු දෙමින්, “මම එක් ක්‍රියාවක් සබත් දවසේ දී කෙළෙමි; ඊට ඔබ සියල්ලෝ ම තවමත් මවිත වී සිටිති. </span></span><span class="verse v22" data-usfm="JHN.7.22"><span class="label">22</span><span class="content"> මෝසෙස් චර්මඡේදන නීතිය ඔබට දී ඇත. (එය මෝසෙස්ගෙන් පැවත එන්නක් නොව, පියවරුන්ගෙන් පැවත එන්නකි). එහෙත්, ඔබ සබත් දවසේ වුව ද චර්මඡේදනය කරන්නහු ය. </span></span><span class="verse v23" data-usfm="JHN.7.23"><span class="label">23</span><span class="content"> ඉදින්, මෝසෙස්ගේ ව්‍යවස්ථාව කඩ නො වන පරිදි, මිනිසෙක් සබත් දවසේ දී චර්මඡේදනය ලබන්නේ නම්, සබත් දවසේ දී මා මිනිසෙකු සම්පූර්ණයෙන් ම සුවපත් කළ බැවින්, ඔබ කෝප වන්නේ මන් ද? </span></span><span class="verse v24" data-usfm="JHN.7.24"><span class="label">24</span><span class="content">බැලූ බැල්මට විනිශ්චය නොකරන්න; සාධාරණ විනිශ්චයක් ම කරන්නැ”යි වදාළ සේක.</span></span> 
     </div> 
     <div class="s1"> <span class="heading"><b>මොහු ක්‍රිස්තුවරයාණෝ ද?</b></span> 
     </div> 
     <div class="p"> <span class="verse v24" data-usfm="JHN.7.24"><span class="content"> </span></span><span class="verse v25" data-usfm="JHN.7.25"><span class="label">25</span><span class="content">එබැවින්, ජෙරුසලම් වැසි ඇතැමෙක්, “ඔවුන් මරන්නට සොයන්නේ මේ මිනිසා නොවේ ද? </span></span><span class="verse v26" data-usfm="JHN.7.26"><span class="label">26</span><span class="content">එසේ වුව ද ඔහු එළිපිට ම කතා කරයි. එහෙත්, ඔව්හු කිසිවක් ඔහුට නොකියති. මේ ක්‍රිස්තුවරයාණන් බව ප්‍රධානීන් දැන සිටිනවා විය හැකි ද? </span></span><span class="verse v27" data-usfm="JHN.7.27"><span class="label">27</span><span class="content">කෙසේ වෙතත්, මොහු පැමිණියේ කොහෙන් දැ යි අපි දනිමු. එහෙත් ක්‍රිස්තුවරයාණන් පැමිණි විට උන් වහන්සේ කොතැනින් වඩින සේක් දැ යි කිසිවෙක් දැන නොගනිති”යි කී හ.</span></span> 
     </div> 
     <div class="p"> <span class="verse v27" data-usfm="JHN.7.27"><span class="content"> </span></span><span class="verse v28" data-usfm="JHN.7.28"><span class="label">28</span><span class="content">එවිට ජේසුස් වහන්සේ දේව මාලිගාවේ දී හඬනඟා අනුශාසනා කරමින් මෙසේ වදාළ සේක: “ඔබ සැම මා දන්නහු ය, මා පැමිණියේ කොතැනින් ද කියාත් දන්නහු ය. එහෙත් මා පැමිණියේ, මාගේ ම කැමැත්තෙන් නොවේ. මා එවා වදාළේ සත්‍යය ම වන තැනැන් වහන්සේ ය. ඔබ උන් වහන්සේ නොදන්නහු ය. </span></span><span class="verse v29" data-usfm="JHN.7.29"><span class="label">29</span><span class="content">එහෙත් මම උන් වහන්සේ දනිමි; කුමක් හෙයින් ද, මම උන් වහන්සේ කෙරෙන් පැමිණියෙමි; මා එවා වදාළේ උන් වහන්සේ ය.” </span></span><span class="verse v30" data-usfm="JHN.7.30"><span class="label">30</span><span class="content">මෙසේ වදාළ විට, ඔව්හු උන් වහන්සේ අල්ලාගන්නට උත්සාහ කළහ. ඒ නමුත්, උන් වහන්සේගේ නියමිත මොහොත නොපැමිණි බැවින් කිසිවෙක් උන් වහන්සේ පිට අත් නොතැබූ හ. </span></span><span class="verse v31" data-usfm="JHN.7.31"><span class="label">31</span><span class="content">එසේ වුව ද, සෙනඟගෙන් බොහෝ දෙනෙක් උන් වහන්සේ අදහාගෙන, “ක්‍රිස්තුවරයාණන් වැඩම කළ විට, මේ මිනිසා කර ඇති හාස්කම්වලට වඩා යමක් එතුමාණන් කරනු ඇද්දැ”යි ඇසූ හ.</span></span> 
     </div> 
     <div class="s1"> <span class="heading"><b>ජේසුස් වහන්සේ අල්ලාගැනීමට මුර සේවකයන් යැවීම</b></span> 
     </div> 
     <div class="p"> <span class="verse v31" data-usfm="JHN.7.31"><span class="content"> </span></span><span class="verse v32" data-usfm="JHN.7.32"><span class="label">32</span><span class="content">සමූහයා උන් වහන්සේ ගැන මේ දේ කියමින් කොඳුරනු ඇසූ පරිසිවරු ද නායක පූජකයෝ ද උන් වහන්සේ අල්ලාගන්නට මුර සේවකයන් යැවූ හ. </span></span><span class="verse v33" data-usfm="JHN.7.33"><span class="label">33</span><span class="content">ජේසුස් වහන්සේ ඔවුන් අමතා, “තව ටික කලක් මම ඔබ සමඟ සිටිමි; ඉන්පසු මා එවා වදාළ තැනැන් වහන්සේ වෙතට යමි. </span></span><span class="verse v34" data-usfm="JHN.7.34"><span class="label">34</span><span class="content">ඔබ මා සොයන්නහු ය; එහෙත් ඔබට මා සම්බ වන්නේ නැත. ඔබට මා සිටින තැනට පැමිණිය නොහැකි ය”යි වදාළ සේක. </span></span><span class="verse v35" data-usfm="JHN.7.35"><span class="label">35</span><span class="content">එබැවින් ජුදෙව්වරු ඔවුනොවුන් අතර කතා කරමින්, “මොහු අපට සම්බ නොවන පරිදි, කොතැනට යන්නේ ද? ග්‍රීකයන් අතර විසිර සිටින ජුදෙව්වරුන් වෙත ගොස් ග්‍රීකයන්ට උගන්වනු ඇද් ද? </span></span><span class="verse v36" data-usfm="JHN.7.36"><span class="label">36</span><span class="content">‘ඔබ මා සොයන්නහු ය, එහෙත් ඔබට මා සම්බ වන්නේ නැත; ඔබට මා සිටින තැනට පැමිණිය නොහැකි ය’යි ඔහු කී කියමනේ තේරුම කුමක් දැ”යි ඇසූ හ.</span></span> 
     </div> 
     <div class="s1"> <span class="heading"><b>ජීවනදායක ජලධාරා</b></span> 
     </div> 
     <div class="p"> <span class="verse v36" data-usfm="JHN.7.36"><span class="content"> </span></span><span class="verse v37" data-usfm="JHN.7.37"><span class="label">37</span><span class="content"> </span><span class="content"> මංගල්‍යයේ අවසාන මහා දවසේ දී, ජේසුස් වහන්සේ නැඟිට, හඬනඟා, “යමෙක් පිපාසයෙන් සිටිත් නම්, ඔහු මා වෙතට පැමිණ පානය කෙරේ වා! </span></span><span class="verse v38" data-usfm="JHN.7.38"><span class="label">38</span><span class="content"> ශුද්ධ ලියවිල්ලෙහි කියා තිබෙන පරිදි මා කෙරෙහි අදහන්නා තුළින් ජීවනදායක ජලධාරා ගලන්නේ ය”යි ප්‍රකාශ කළ සේක. </span></span><span class="verse v39" data-usfm="JHN.7.39"><span class="label">39</span><span class="content">උන් වහන්සේ මෙසේ වදාළේ තමන් වහන්සේ කෙරෙහි අදහාගත්තවුන් මතු ලබන්නට සිටි ශුද්ධාත්මයාණන් වහන්සේ පිළිබඳ ව ය. ශුද්ධාත්මයාණන් ඒ තාක් නොදෙන ලද්දේ ය; මන්ද, ජේසුස් වහන්සේ ඒ තාක් මහිමයට පත් නොවූ බැවිනි.</span></span> 
     </div> 
     <div class="s1"> <span class="heading"><b>මිනිසුන් අතර මතභේද</b></span> 
     </div> 
     <div class="p"> <span class="verse v39" data-usfm="JHN.7.39"><span class="content"> </span></span><span class="verse v40" data-usfm="JHN.7.40"><span class="label">40</span><span class="content">මේ වචන ඇසූ කල සෙනඟගෙන් සමහරු, “මොහු, සැබැවින් ම ඒ දිවැසිවරයාණෝ ය”යි කී හ. </span></span><span class="verse v41" data-usfm="JHN.7.41"><span class="label">41</span><span class="content">අන් සමහරු, “මේ ක්‍රිස්තුස් ය”යි කී හ. තවත් සමහරු “ක්‍රිස්තුවරයාණන් වඩින්නේ ගලීලයෙන් ද? </span></span><span class="verse v42" data-usfm="JHN.7.42"><span class="label">42</span><span class="content"> ක්‍රිස්තුවරයාණන් දාවිත්ගේ වංශයෙන්, දාවිත් විසූ ගම වන බෙත්ලෙහෙ‍මෙන්, වඩින බව ශුද්ධ ලියවිල්ලෙහි ලියා නැද්දැ”යි ඇසූ හ. </span></span><span class="verse v43" data-usfm="JHN.7.43"><span class="label">43</span><span class="content">මෙසේ උන් වහන්සේ නිසා සමූහයා අතර භේදයක් හටගත්තේ ය. </span></span><span class="verse v44" data-usfm="JHN.7.44"><span class="label">44</span><span class="content">ඔවුන් අතරෙන් සමහරෙක් උන් වහන්සේ අල්ලාගන්නට සිතූ හ. එහෙත්, කිසිවෙක් උන් වහන්සේ පිට අත නොතැබූ හ.</span></span> 
     </div> 
     <div class="s1"> <span class="heading"><b>අධිකාරි බලය ඇත්තන්ගේ අවිශ්වාසය</b></span> 
     </div> 
     <div class="p"> <span class="verse v44" data-usfm="JHN.7.44"><span class="content"> </span></span><span class="verse v45" data-usfm="JHN.7.45"><span class="label">45</span><span class="content">ඉක්බිති, මුර සේවකයෝ නායක පූජකයන් ද පරිසිවරුන් ද වෙතට පෙරළා පැමිණියහ. ඔව්හු ද, “නුඹලා ඔහු නොගෙනාවේ මන්දැ”යි ඇසූ හ. </span></span><span class="verse v46" data-usfm="JHN.7.46"><span class="label">46</span><span class="content">“කවර මිනිසෙක් වත් මෙසේ කතා නොකෙළේ ය”යි මුර සේවකයෝ පිළිතුරු දුන්හ. </span></span><span class="verse v47" data-usfm="JHN.7.47"><span class="label">47</span><span class="content">පරිසිවරු පිළිතුරු දෙමින්, “නුඹලාත් මුළා වූවාහු ද? </span></span><span class="verse v48" data-usfm="JHN.7.48"><span class="label">48</span><span class="content">ප්‍රධානීන්ගෙන් වත් පරිසිවරුන්ගෙන් වත් කිසිවෙක් ඔහු අදහාගත්තෝ ද? </span></span><span class="verse v49" data-usfm="JHN.7.49"><span class="label">49</span><span class="content">ව්‍යවස්ථාව නොදත් මේ සෙනඟ සාප ලද්දෝ ය”යි කී හ. </span></span><span class="verse v50" data-usfm="JHN.7.50"><span class="label">50</span><span class="content"> ඔවුන්ගෙන් එක් කෙනෙක් වූ, මීට පෙර උන් වහන්සේ වෙත ගිය නිකොදේමුස් කතා කොට, </span></span><span class="verse v51" data-usfm="JHN.7.51"><span class="label">51</span><span class="content">“පළමුකොට යම් මිනිසකුගෙන් කරුණු නොවිමසා, ඔහු කරන්නේ කුමක් දැ යි තේරුම් නොගෙන, අපේ ව්‍යවස්ථාව අනුව ඔහු විනිශ්චය කළ හැකි දැ”යි ඔවුන්ගෙන් ඇසී ය. </span></span><span class="verse v52" data-usfm="JHN.7.52"><span class="label">52</span><span class="content">ඔව්හු පිළිතුරු දෙමින්, “ඔබත් ගලීලයෙක් ද? ගලීලයෙන් දිවැසිවරයෙක් එන්නේ ද කියා සොයා බලන්නැ”යි කී හ.</span><span class="content"> </span></span><span class="verse v53" data-usfm="JHN.7.53"><span class="label">53</span><span class="content">එවිට සියල්ලෝ ම තම තමන්ගේ ගෙවලට ගිය හ.</span></span> 
     </div> 
    </div> 
   </div> 
  </div>
 </body>
</html>