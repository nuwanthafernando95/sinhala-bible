<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch10" data-usfm="JHN.10">  
     <div class="s1"> <span class="heading"><b>බැටළු ගාල පිළිබඳ උපමාව</b></span> 
     </div> 
     <div class="p"> <span class="content"> </span><span class="verse v1" data-usfm="JHN.10.1"><span class="label">1</span><span class="content">ජේසුස් වහන්සේ කතා කරමින්, “ඒකාන්තයෙන් ම මම ඔබට කියමි, දොරටුවෙන් බැටළු ගාලට ඇතුළු නොවී අන් තැනකින් නැඟී පැන එන්නා සොරෙක් ද කොල්ලකන්නෙක් ද වේ. </span></span><span class="verse v2" data-usfm="JHN.10.2"><span class="label">2</span><span class="content">එහෙත් දොරටුවෙන් ඇතුළු වෙන්නා බැටළුවන්ගේ එඬේරා ය. </span></span><span class="verse v3" data-usfm="JHN.10.3"><span class="label">3</span><span class="content">දොරටු පාලයා ඔහුට දොර හරියි; බැටළුවෝ ඔහුගේ කටහඬ අඳුනති. ඔහු තමාගේ ම බැටළුවන්ට නම් කියා අඬගසා උන් පිටතට ආ විට, </span></span><span class="verse v4" data-usfm="JHN.10.4"><span class="label">4</span><span class="content">උන්ට පෙරටුව යයි; බැටළුවෝ ද ඔහුගේ කටහඬ අඳුනන බැවින් ඔහු පසුපස්සේ යති. </span></span><span class="verse v5" data-usfm="JHN.10.5"><span class="label">5</span><span class="content">එහෙත් බැටළුවෝ අමුත්තෙකු පසුපස්සේ නොයති; එපමණක් නොව, ඔහු වෙතින් පලා යති. මන්ද, උන් අමුත්තන්ගේ කටහඬ නාඳුනන බැවිනි”යි වදාළ සේක.</span></span> 
     </div> 
     <div class="p"> <span class="verse v5" data-usfm="JHN.10.5"><span class="content"> </span></span><span class="verse v6" data-usfm="JHN.10.6"><span class="label">6</span><span class="content">ජේසුස් වහන්සේ මේ උපමාව ඔවුන්ට වදාළ නමුත්, එයින් කුමක් අදහස් කළ සේක් දැ යි ඔව්හු තේරුම් නොගත්හ.</span></span> 
     </div> 
     <div class="s1"> <span class="heading"><b>යහපත් එඬේරාණෝ</b></span> 
     </div> 
     <div class="p"> <span class="verse v6" data-usfm="JHN.10.6"><span class="content"> </span></span><span class="verse v7" data-usfm="JHN.10.7"><span class="label">7</span><span class="content">එහෙයින්, යළිත් ජේසුස් වහන්සේ ඔවුන් අමතා, “ඒකාන්තයෙන් ම මම ඔබට කියමි. බැටළුවන්ට දොරටුව මම ය. </span></span><span class="verse v8" data-usfm="JHN.10.8"><span class="label">8</span><span class="content">මට පළමුව ආ සියල්ලෝ ම සොරු ද කොල්ලකන්නෝ ද වෙති. බැටළුවෝ ඔවුන්ට ඇහුම්කන් නුදුන්හ. </span></span><span class="verse v9" data-usfm="JHN.10.9"><span class="label">9</span><span class="content">දොරටුව මම ය; මා තුළින් යමෙක් ඇතුළු වන්නේ ද ඔහු ගළවනු ලැබ ඇතුළට හා පිටතට ගොස් ආහාර ලබන්නේ ය. </span></span><span class="verse v10" data-usfm="JHN.10.10"><span class="label">10</span><span class="content">සොරා එන්නේ සොරකම් කරන්නටත්, මරන්නටත්, විනාශ කරන්නටත් පමණකි. මා පැමිණියේ ඔවුන් හට ජීවනය ලැබෙන පිණිස ය. සපුරා ම එය ලැබෙන පිණිස ය.</span></span> 
     </div> 
     <div class="p"> <span class="verse v10" data-usfm="JHN.10.10"><span class="content"> </span></span><span class="verse v11" data-usfm="JHN.10.11"><span class="label">11</span><span class="content">“යහපත් එඬේරා මම වෙමි. යහපත් එඬේරා, තම ජීවිතය බැටළුවන් උදෙසා පූජා කරන්නේ ය. </span></span><span class="verse v12" data-usfm="JHN.10.12"><span class="label">12</span><span class="content">එඬේරෙකු නොවන, එසේ ම බැටළුවන්ගේ අයිතිකාරයා ද නොවන කුලීකාරයා, වෘකයා එනු දැක බැටළුවන් හැරදමා පලා යන්නේ ය. වෘකයා ද උන් වෙත කඩා පැන විසුරුවා හරින්නේ ය. </span></span><span class="verse v13" data-usfm="JHN.10.13"><span class="label">13</span><span class="content">ඔහු පලා යන්නේ ඔහු කුලීකාරයෙකු වන නිසාත්, බැටළුවන් ගැන සැලකිල්ලක් ඔහුට නැති නිසාත් ය.</span></span> 
     </div> 
     <div class="p"> <span class="verse v13" data-usfm="JHN.10.13"><span class="content"> </span></span><span class="verse v14" data-usfm="JHN.10.14"><span class="label">14</span><span class="content">“යහපත් බැටළු එඬේරා මම වෙමි; මම මගේ බැටළුවන් අඳුනමි; ඔව්හු ද මා අඳුනති. </span></span><span class="verse v15" data-usfm="JHN.10.15"><span class="label">15</span><span class="content"> පියාණන් වහන්සේ මා ද, මා පියාණන් වහන්සේ ද අඳුනන්නාක් මෙන්, මම මාගේ බැටළුවන් අඳුනමි. බැටළුවන් උදෙසා මාගේ දිවි පුදමි. </span></span><span class="verse v16" data-usfm="JHN.10.16"><span class="label">16</span><span class="content">තවද, මේ රැළට අයිති නොවූ අන් බැටළුවෝ ද මට ඇත්තාහ. මා ඔවුන් ද ගෙන ආ යුතු ය. ඔව්හු මාගේ හඬට ඇහුම්කන් දෙති. මෙසේ එක රැළක් ද එක එඬේරෙක් ද වන්නාහ.</span></span> 
     </div> 
     <div class="p"> <span class="verse v16" data-usfm="JHN.10.16"><span class="content"> </span></span><span class="verse v17" data-usfm="JHN.10.17"><span class="label">17</span><span class="content">“මා පියාණන් මට ප්‍රේම කරන්නේ, මා නැවත ලබන පිණිස මාගේ දිවි පුදන බැවිනි. </span></span><span class="verse v18" data-usfm="JHN.10.18"><span class="label">18</span><span class="content">කිසිවෙක් එය මගෙන් පැහැර නොගනිති. මාගේ ම කැමැත්තෙන් මම එය පුදමි. එය පුදන්නට මට බලය තිබේ. එය යළි ලබන්නට ද මට බලය තිබේ. මේ නියමය මාගේ පියාණන් වහන්සේගෙන් ම ලදිමි”යි වදාළ සේක.</span></span> 
     </div> 
     <div class="p"> <span class="verse v18" data-usfm="JHN.10.18"><span class="content"> </span></span><span class="verse v19" data-usfm="JHN.10.19"><span class="label">19</span><span class="content">මේ වදන් නිසා ජුදෙව්වරුන් අතර නැවත භේදයක් හටගත්තේ ය. </span></span><span class="verse v20" data-usfm="JHN.10.20"><span class="label">20</span><span class="content">ඔවුන්ගෙන් බොහෝ දෙනෙක්, “ඔහුට දුෂ්ටාත්මයක් වැහී ඇත; සිහිවිකල වී ඇත; ඔහුට කන්දෙන්නේ කුමට දැ”යි කී හ. </span></span><span class="verse v21" data-usfm="JHN.10.21"><span class="label">21</span><span class="content">“මේවා දුෂ්ටාත්මාවේශ වූවකුගේ කීම් නොවේ; අන්ධයන්ගේ ඇස් පහදන්නට දුෂ්ටාත්මයකට පුළුවන් දැ”යි සෙසු අය කී හ.</span></span> 
     </div> 
     <div class="s1"> <span class="heading"><b>ජේසුස් වහන්සේ ප්‍රතික්ෂේප කරනු ලැබීම</b></span> 
     </div> 
     <div class="p"> <span class="verse v21" data-usfm="JHN.10.21"><span class="content"> </span></span><span class="verse v22" data-usfm="JHN.10.22"><span class="label">22</span><span class="content">එකල ජෙරුසලමේ, කැප කිරීමේ මංගල්‍යය පවත්වනු ලැබී ය. </span></span><span class="verse v23" data-usfm="JHN.10.23"><span class="label">23</span><span class="content">ඒ ශීත සෘතුව විය. ජේසුස් වහන්සේ දේව මාලිගාවේ සලමොන්ගේ ද්වාර මණ්ඩපයේ සක්මන් කරමින් සිටි සේක. </span></span><span class="verse v24" data-usfm="JHN.10.24"><span class="label">24</span><span class="content">එබැවින් ජුදෙව්වරු පැමිණ උන් වහන්සේ වටකරගෙන, “ඔබ කොතෙක් කල් අප සැක පිට තබන සේක් ද? ඔබ ක්‍රිස්තුවරයාණෝ නම් පැහැදිලි ලෙස අපට කිව මැනවැ”යි කී හ.</span></span> 
     </div> 
     <div class="p"> <span class="verse v24" data-usfm="JHN.10.24"><span class="content"> </span></span><span class="verse v25" data-usfm="JHN.10.25"><span class="label">25</span><span class="content">ජේසුස් වහන්සේ ඔවුන්ට පිළිතුරු දෙමින්, “ඔබට මම කීවෙමි; එහෙත් ඔබ විශ්වාස නොකරන්නහු ය. මාගේ පියාණන් වහන්සේගේ නාමයෙන් මා කරන ක්‍රියාවෝ ම මා ගැන සාක්ෂි දෙති. </span></span><span class="verse v26" data-usfm="JHN.10.26"><span class="label">26</span><span class="content">එහෙත්, ඔබ මාගේ බැටළුවන් නොවන බැවින්, මා විශ්වාස නොකරන්නහු ය. </span></span><span class="verse v27" data-usfm="JHN.10.27"><span class="label">27</span><span class="content">මාගේ බැටළුවෝ මාගේ කටහඬ අසති. මම ද ඔවුන් අඳුනමි; ඔව්හු ද මා පසුපස්සේ එති. </span></span><span class="verse v28" data-usfm="JHN.10.28"><span class="label">28</span><span class="content">මම ඔවුන්ට සදාතන ජීවනය දෙමි. ඔව්හු කිසි කලෙකත් විනාශ නොවෙති. කිසිවෙක් ඔවුන් මා අතින් පැහැර නොගනිති. </span></span><span class="verse v29" data-usfm="JHN.10.29"><span class="label">29</span><span class="content">ඔවුන් මා හට දෙවා වදාළ මාගේ පියාණන් වහන්සේ සියල්ලන්ට ම වඩා ශ්‍රේෂ්ඨ ය. පියාණන් වහන්සේගේ අතින් ඔවුන් පැහැර ගන්නට කිසිවෙකුට නොහැකි ය. </span></span><span class="verse v30" data-usfm="JHN.10.30"><span class="label">30</span><span class="content">මාත් මාගේ පියාණන් වහන්සේත් එක ම ය”යි වදාළ සේක.</span></span> 
     </div> 
     <div class="p"> <span class="verse v30" data-usfm="JHN.10.30"><span class="content"> </span></span><span class="verse v31" data-usfm="JHN.10.31"><span class="label">31</span><span class="content">උන් වහන්සේට ගසන්නට ජුදෙව්වරු නැවත ගල් අතට ගත්හ. </span></span><span class="verse v32" data-usfm="JHN.10.32"><span class="label">32</span><span class="content">එවිට ජේසුස් වහන්සේ කතා කොට, “පියාණන් වහන්සේ කරණකොටගෙන බොහෝ යහපත් ක්‍රියා ඔබට දැක්වීමි. එයින් කවර ක්‍රියාවක් නිසා ඔබ මට ගල් ගසන්නහු දැ”යි ඇසූ සේක. </span></span><span class="verse v33" data-usfm="JHN.10.33"><span class="label">33</span><span class="content"> ජුදෙව්වරු උන් වහන්සේට පිළිතුරු දෙමින්, “අප ඔබට ගල් ගසන්නේ යහපත් ක්‍රියාවක් නිසා නොව, ඔබ කළ දේවාපහාසය නිසා ය; මිනිසෙකු වන ඔබ දෙවියන් වහන්සේ වෙන්නට බලන නිසා ය”යි කී හ.</span></span> 
     </div> 
     <div class="p"> <span class="verse v33" data-usfm="JHN.10.33"><span class="content"> </span></span><span class="verse v34" data-usfm="JHN.10.34"><span class="label">34</span><span class="content"> </span><span class="content"> ජේසුස් වහන්සේ ඔවුන්ට පිළිතුරු දෙමින්, “ ‘ඔබ දෙවිවරු ය’යි කීමි යි ඔබේ ව්‍යවස්ථාවලියේ ලියා තිබෙනවා නොවේ ද? </span></span><span class="verse v35" data-usfm="JHN.10.35"><span class="label">35</span><span class="content">එය ප්‍රතික්ෂේප කළ නොහැකි ය. ඒ ශුද්ධ ලියවිල්ලේ කියා ඇති පරිදි, දෙවියන් වහන්සේගේ වචනය දෙනු ලැබූවන්ට දෙවිවරු යයි උන් වහන්සේ වදාළ සේක. ඒ ශුද්ධ ලියවිල්ල ප්‍රතික්ෂේප කළ නොහැකි ය. </span></span><span class="verse v36" data-usfm="JHN.10.36"><span class="label">36</span><span class="content">එසේ නම්, දෙවියන් වහන්සේ විසින් කැප කරනු ලැබ ලොවට එවන ලද තැනැත්තා වන මා ‘මම දෙවියන් වහන්සේගේ පුත්‍රයා’යි කී නිසා, ‘ඔබ දේවාපහාස කරන්නෙහි ය’යි මා ගැන කියන්නහු ද? </span></span><span class="verse v37" data-usfm="JHN.10.37"><span class="label">37</span><span class="content">මම මාගේ පියාණන් වහන්සේගේ ක්‍රියා නොකරම් නම්, මා විශ්වාස නොකරන්න. </span></span><span class="verse v38" data-usfm="JHN.10.38"><span class="label">38</span><span class="content">එහෙත් මම ඒවා කරම් නම්, ඔබ මා විශ්වාස නොකරතත්, මාගේ ක්‍රියා විශ්වාස කර පියාණන් වහන්සේ මා තුළ ද, මා පියාණන් වහන්සේ තුළ ද සිටින බව අවසාන වශයෙන් දැනගන්නැ”යි වදාළ සේක.</span></span> 
     </div> 
     <div class="p"> <span class="verse v38" data-usfm="JHN.10.38"><span class="content"> </span></span><span class="verse v39" data-usfm="JHN.10.39"><span class="label">39</span><span class="content">නැවතත් ඔව්හු උන් වහන්සේ අල්ලාගන්නට උත්සාහ කළහ. එහෙත් උන් වහන්සේ ඔවුන් අතින් මිදී ගිය සේක.</span></span> 
     </div> 
     <div class="p"> <span class="verse v39" data-usfm="JHN.10.39"><span class="content"> </span></span><span class="verse v40" data-usfm="JHN.10.40"><span class="label">40</span><span class="content"> </span><span class="content"> උන් වහන්සේ ජොර්දානෙන් එගොඩ ජොහන් පළමුවෙන් බව්තීස්ම-ස්නාපනය කරමින් සිටි ස්ථානයට යළිත් ගොස්, එහි නැවතී සිටි සේක. </span></span><span class="verse v41" data-usfm="JHN.10.41"><span class="label">41</span><span class="content">බොහෝ දෙනෙක් උන් වහන්සේ වෙතට පැමිණ: “ජොහන් කිසි හාස්කමක් නොකළ නමුත් ජේසුස් වහන්සේ ගැන ජොහන් කී සියල්ල ම සැබෑ ය”යි කී හ. </span></span><span class="verse v42" data-usfm="JHN.10.42"><span class="label">42</span><span class="content">එහි දී බොහෝ දෙනෙක් උන් වහන්සේ අදහාගත්හ.</span></span> 
     </div> 
    </div> 
   </div> 
  </div>
 </body>
</html>