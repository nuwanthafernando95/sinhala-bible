<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch6" data-usfm="JHN.6">  
     <div class="s1"> <span class="heading"><b>පන්දහසකට කෑම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:13-21</b></span><span class="heading"><b>;</b></span><span class="heading"><b>මාක් 6:30-44</b></span><span class="heading"><b>;</b></span><span class="heading"><b>ලූක් 9:10-17</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="JHN.6.1"><span class="label">1</span><span class="content">ඉන්පසු ජේසුස් වහන්සේ ගලීල මුහුදෙන්, හෙවත් තිබේරියස් මුහුදෙන් එගොඩට වැඩම කළ සේක. </span></span><span class="verse v2" data-usfm="JHN.6.2"><span class="label">2</span><span class="content">උන් වහන්සේ රෝගීන් සුව කරමින් කළ හාස්කම් දුටු බැවින් මහා සමූහයක් උන් වහන්සේ පසුපස්සේ ගියහ. </span></span><span class="verse v3" data-usfm="JHN.6.3"><span class="label">3</span><span class="content">එවිට ජේසුස් වහන්සේ කන්දකට නැඟී තමන්ගේ ශ්‍රාවකයන් සමඟ එහි වැඩහුන් සේක. </span></span><span class="verse v4" data-usfm="JHN.6.4"><span class="label">4</span><span class="content">ජුදෙව්වරුන්ගේ මංගල්‍යය වූ පාස්කුව ළං ව තිබිණි. </span></span><span class="verse v5" data-usfm="JHN.6.5"><span class="label">5</span><span class="content">ජේසුස් වහන්සේ ඇස් ඔසවා බැලූ කල, තමන් ළඟට මහා සමූහයක් ඇදී එනු දැක, “මොවුන් හැම දෙනාට ම කන්නට දීමට අපි කොතැනින් රොටි මිලේට ගනිමු දැ”යි පිලිප්ගෙන් ඇසූ සේක. </span></span><span class="verse v6" data-usfm="JHN.6.6"><span class="label">6</span><span class="content">උන් වහන්සේ මෙසේ වදාළේ ඔහු පරීක්ෂා කරන පිණිස ය. මන්ද, තමන් කරන්න යන්නේ කුමක් දැ යි උන් වහන්සේ ම දැන සිටි බැවිනි. </span></span><span class="verse v7" data-usfm="JHN.6.7"><span class="label">7</span><span class="content">පිලිප් පිළිතුරු දෙමින්, “එකිනෙකාට ටික ටිකවත් දීමට රිදී කාසි දෙසියයක රොටි වුවත් නොසෑහේ ය”යි කී ය. </span></span><span class="verse v8" data-usfm="JHN.6.8"><span class="label">8</span><span class="content">ශ්‍රාවකයන්ගෙන් එක් කෙනෙක් වූ සීමොන් පේදුරුගේ සොහොයුරු ඇන්ඩෘ උන් වහන්සේ අමතා, </span></span><span class="verse v9" data-usfm="JHN.6.9"><span class="label">9</span><span class="content">“යව රොටි පහක් ද මසුන් දෙදෙනකු ද ඇති කොලුවෙක් මෙහි සිටියි. එහෙත් මෙපමණ දෙනෙකුන්ට එයින් කුමන පලක් දැ”යි ඇසී ය. </span></span><span class="verse v10" data-usfm="JHN.6.10"><span class="label">10</span><span class="content">“මිනිසුන් හිඳුවන්නැ”යි ජේසුස් වහන්සේ වදාළ සේක. එතැන බොහෝ තණකොළ විය. ගණනින් පන්දහසක් පමණ පිරිමි එහි හිඳගත්හ. </span></span><span class="verse v11" data-usfm="JHN.6.11"><span class="label">11</span><span class="content">එවිට ජේසුස් වහන්සේ රොටි ගෙන තුති පුදා, හිඳගෙන සිටි අයට බෙදා දුන් සේක. එලෙස ම මසුන්ගෙන් ද දුන් සේක. සියල්ලන්ට කැමැති තරම් කෑම ලැබුණේ ය. </span></span><span class="verse v12" data-usfm="JHN.6.12"><span class="label">12</span><span class="content">ඔවුන් කා තෘප්තියට පැමිණි පසු, උන් වහන්සේ සිය ශ්‍රාවකයන් අමතා, “කිසිවක් නාස්ති නොවන ලෙස කැබලි එකතු කර ගන්නැ”යි වදාළ සේක. </span></span><span class="verse v13" data-usfm="JHN.6.13"><span class="label">13</span><span class="content">මෙසේ කෑම වැළඳු අය, යව රොටි පහෙන් ඉතිරි කළ කැබලි එකතු කොට මලු දොළසක් පුරවාගන්නා ලදී.</span></span> 
     </div> 
     <div class="p"> <span class="verse v13" data-usfm="JHN.6.13"><span class="content"> </span></span><span class="verse v14" data-usfm="JHN.6.14"><span class="label">14</span><span class="content">සමූහයා මේ හාස්කම දුටු කල “සැබෑවට ම මෙතුමාණෝ ලොවට වඩින්නට සිටින දිවැසිවරයාණෝ ය”යි කී හ. </span></span><span class="verse v15" data-usfm="JHN.6.15"><span class="label">15</span><span class="content">තමන් බලහත්කාරයෙන් අල්ලාගෙන, රජකමට පත් කරන්නට ඔවුන් සැරසෙන බව ජේසුස් වහන්සේ දැනගෙන, නැවත තනියම කන්දට වැඩිය සේක.</span></span> 
     </div> 
     <div class="s1"> <span class="heading"><b>මුහුද මත ඇවිදීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:22-33</b></span><span class="heading"><b>;</b></span><span class="heading"><b>මාක් 6:45-52</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="JHN.6.15"><span class="content"> </span></span><span class="verse v16" data-usfm="JHN.6.16"><span class="label">16</span><span class="content">සවස් වූ කල, උන් වහන්සේගේ ශ්‍රාවකයෝ මුහුදට ගොස්, </span></span><span class="verse v17" data-usfm="JHN.6.17"><span class="label">17</span><span class="content">ඔරුවට නැඟී මුහුදෙන් එතෙර‍ කපර්ණවුමට යන්නට පිටත් වූ හ. රෑ බෝ වී තිබුණ නමුත්, ජේසුස් වහන්සේ ඒ තාක් ඔවුන් වෙත නො පැමිණි සේක. </span></span><span class="verse v18" data-usfm="JHN.6.18"><span class="label">18</span><span class="content">තද සුළඟක් හැමූ බැවින් මුහුද කැළඹිණි. </span></span><span class="verse v19" data-usfm="JHN.6.19"><span class="label">19</span><span class="content">ඔව්හු කිලෝමීටර් පහක් පමණ ඔරුව පැදගෙන ගිය කල, ජේසුස් වහන්සේ මුහුද මත ඇවිදිමින් ඔරුව ළඟට වඩින බව දැක බියපත් වූ හ. </span></span><span class="verse v20" data-usfm="JHN.6.20"><span class="label">20</span><span class="content">එහෙත්, උන් වහන්සේ ඔවුන් අමතා, “මේ මම ය, බිය නො වන්නැ”යි වදාළ සේක. </span></span><span class="verse v21" data-usfm="JHN.6.21"><span class="label">21</span><span class="content">ඔව්හු උන් වහන්සේ ඔරුවට පිළිගන්නට සතුටු වූ හ. එකෙණෙහි ම ඔරුව ඔවුන් යමින් සිටි රටට පැමිණියේ ය.</span></span> 
     </div> 
     <div class="s1"> <span class="heading"><b>ජීවනදායක ආහාරය</b></span> 
     </div> 
     <div class="p"> <span class="verse v21" data-usfm="JHN.6.21"><span class="content"> </span></span><span class="verse v22" data-usfm="JHN.6.22"><span class="label">22</span><span class="content">පසු දින උදේ මුහුදෙන් එගොඩ සිටි සමූහයා, එහි තිබුණේ එක ම ඔරුවක් පමණක් බවත්, ජේසුස් වහන්සේ සිය ශ්‍රාවකයන් සමඟ එයට නො නැඟුණු බවත්, ශ්‍රාවක පිරිස පමණක් එයට නැඟී ගිය බවත් දැක සිටියහ. </span></span><span class="verse v23" data-usfm="JHN.6.23"><span class="label">23</span><span class="content">කෙසේ වුව ද, සමිඳාණන් වහන්සේ තුති පිදූ පසු රොටි වළඳන ලද ස්ථානය සමීපයට තිබේරියස් සිට ඔරු පැමිණියේ ය. </span></span><span class="verse v24" data-usfm="JHN.6.24"><span class="label">24</span><span class="content">ජේසුස් වහන්සේ වත්, ශ්‍රාවකයන් වත් එහි නො සිටි බව සමූහයා දුටු කල, ඔව්හු ඒ ඔරුවලට නැඟී ජේසුස් වහන්සේ සොයමින් කපර්ණවුමට පැමිණියාහ.</span></span> 
     </div> 
     <div class="p"> <span class="verse v24" data-usfm="JHN.6.24"><span class="content"> </span></span><span class="verse v25" data-usfm="JHN.6.25"><span class="label">25</span><span class="content">මුහුදෙන් එගොඩ දී උන් වහන්සේ හමු වී, “ගුරුදේවයෙනි, ඔබ මෙහි වැඩියේ කොයි වේලේ දැ”යි ඔව්හු ඇසූ හ. </span></span><span class="verse v26" data-usfm="JHN.6.26"><span class="label">26</span><span class="content">ජේසුස් වහන්සේ පිළිතුරු දෙමින්, “ඒකාන්තයෙන් මම ඔබට කියමි, ඔබ මා සොයන්නේ හාස්කම් දුටු නිසා නොව, රොටි කා තෘප්තියට පැමිණි නිසා ය. </span></span><span class="verse v27" data-usfm="JHN.6.27"><span class="label">27</span><span class="content">නැති වී යන ආහාරය සඳහා නොව, සදාතන ජීවනයට ඉවහල් වන ආහාරය සඳහා වීර්ය වඩන්න. මේ ආහාරය ඔබට ප්‍රදානය කරන්නේ මනුෂ්‍ය-පුත්‍රයාණෝ ය. පියාණන් වන දෙවියන් වහන්සේ මුද්‍රාව තබා ඇත්තේ උන් වහන්සේ මත ය”යි වදාළ සේක. </span></span><span class="verse v28" data-usfm="JHN.6.28"><span class="label">28</span><span class="content">එබැවින් ඔව්හු, “දෙවියන් වහන්සේගේ අභිප්‍රාය අනුව වැඩ කරන පිණිස අප කුමක් කටයුතු දැ”යි ඇසූ හ. </span></span><span class="verse v29" data-usfm="JHN.6.29"><span class="label">29</span><span class="content">ජේසුස් වහන්සේ පිළිතුරු දෙමින්, “දෙවියන් වහන්සේගේ අභිප්‍රාය වනුයේ, උන් වහන්සේ එවා වදාළ තැනැත්තාණන් ඔබ විසින් අදහාගැනීම ය”යි වදාළ සේක.</span></span> 
     </div> 
     <div class="p"> <span class="verse v29" data-usfm="JHN.6.29"><span class="content"> </span></span><span class="verse v30" data-usfm="JHN.6.30"><span class="label">30</span><span class="content">එවිට ඔව්හු, “එසේ නම්, අප විසින් දැක අදහාගන්නා පිණිස ඔබ කවර හාස්කමක් දක්වන සේක් ද? කවර ක්‍රියාවක් කරන සේක් ද? </span></span><span class="verse v31" data-usfm="JHN.6.31"><span class="label">31</span><span class="content"> අපේ පියවරු පාළුකරයෙහි දී මන්නා කෑහ. ‘බුදින පිණිස එතුමෝ ඔවුන්ට ස්වර්ගයෙන් ආහාර සැපයූහ’යි ලියා ඇතැ”යි උන් වහන්සේට කී හ. </span></span><span class="verse v32" data-usfm="JHN.6.32"><span class="label">32</span><span class="content">එවිට ජේසුස් වහන්සේ, “ඒකාන්තයෙන් මම ඔබට කියමි, ස්වර්ගයෙන් ඔබට ආහාරය දුන්නේ මෝසෙස් නොවේ; ස්වර්ගයෙන් සැබෑ ආහාරය දෙන්නේ මාගේ පියාණන් වහන්සේ ය. </span></span><span class="verse v33" data-usfm="JHN.6.33"><span class="label">33</span><span class="content">මන්ද, දෙවියන් වහන්සේ දෙන ආහාරය වනාහි, ස්වර්ගයෙන් පහළ වී ලෝකයට ජීවනය දෙන ආහාර ය”යි වදාළ සේක. </span></span><span class="verse v34" data-usfm="JHN.6.34"><span class="label">34</span><span class="content">ඔව්හු ද, “ස්වාමීනි, ඒ ආහාරය නිතර ම අපට දුන මැනවැ”යි කී හ.</span></span> 
     </div> 
     <div class="p"> <span class="verse v34" data-usfm="JHN.6.34"><span class="content"> </span></span><span class="verse v35" data-usfm="JHN.6.35"><span class="label">35</span><span class="content">ජේසුස් වහන්සේ කතා කොට, “ජීවනදායක ආහාරය මම ය, මා වෙත පැමිණෙන යමෙක් වේ ද, ඔහුට සාගිනි නොවන්නේ ය. මා අදහන යමෙක් වේ ද, ඔහුට කිසි කලෙකත් පිපාසය නොවන්නේ ය. </span></span><span class="verse v36" data-usfm="JHN.6.36"><span class="label">36</span><span class="content">එහෙත් මා කී ලෙස ම, ඔබ මා දුටු නමුත් මා නොඅදහන්නහු ය. </span></span><span class="verse v37" data-usfm="JHN.6.37"><span class="label">37</span><span class="content">පියාණන් වහන්සේ මට දෙන සියල්ලෝ ම මා වෙතට පැමිණෙති; මා වෙතට පැමිණෙන්නා මම කිසි සේත් ඉවත නොදමමි. </span></span><span class="verse v38" data-usfm="JHN.6.38"><span class="label">38</span><span class="content">මා ස්වර්ගයෙන් පහළ වූයේ මාගේ ම කැමැත්ත කරන පිණිස නොව, මා එවා වදාළ තැනැන් වහන්සේගේ කැමැත්ත කරන පිණිස ය. </span></span><span class="verse v39" data-usfm="JHN.6.39"><span class="label">39</span><span class="content">මා එවා වදාළ උන් වහන්සේගේ කැමැත්ත නම්, උන් වහන්සේ මට දුන් සියල්ලන්ගෙන් එක් කෙනෙකු වත් නැති වන්නට නෑර, සියල්ලන් ම අන්තිම දවසේ දී මා විසින් උත්ථාන කරනු ලැබීම ය. </span></span><span class="verse v40" data-usfm="JHN.6.40"><span class="label">40</span><span class="content">පුත්‍රයාණන් වහන්සේ දැක උන් වහන්සේ අදහාගන්නා හැම කෙනෙකු ම සදාතන ජීවනය ලැබීම මාගේ පියාණන් වහන්සේගේ කැමැත්ත ය. මම ද අන්තිම දවසේ දී ඔවුන් උත්ථාන කරන්නෙමි”යි වදාළ සේක.</span></span> 
     </div> 
     <div class="p"> <span class="verse v40" data-usfm="JHN.6.40"><span class="content"> </span></span><span class="verse v41" data-usfm="JHN.6.41"><span class="label">41</span><span class="content">එවිට, ‘ස්වර්ගයෙන් පහළ වූ ආහාරය මම ය’යි උන් වහන්සේ වදාළ බැවින්, ජුදෙව්වරු උන් වහන්සේ ගැන මැසිවිලි කියමින්, </span></span><span class="verse v42" data-usfm="JHN.6.42"><span class="label">42</span><span class="content">“මොහු ජෝසෙප්ගේ පුත් ජේසුස් නොවේ ද? අප මොහුගේ මව ද පියා ද අඳුනන්නේ නැද් ද? ‘මම ස්වර්ගයෙන් බැස්සෙමි’යි ඔහු දැන් කියන්නේ කෙසේ දැ”යි කී හ. </span></span><span class="verse v43" data-usfm="JHN.6.43"><span class="label">43</span><span class="content">ජේසුස් වහන්සේ ඔවුන් අමතමින්, “ඔබ අතරෙහි මැසිවිලි නොදොඩන්න. </span></span><span class="verse v44" data-usfm="JHN.6.44"><span class="label">44</span><span class="content">මා එවා වදාළ පියාණන් වහන්සේ තමන් වෙත ඇද ගන්නා අයෙකුට මිස, අන් කිසිවෙකුට මා වෙතට පැමිණිය නොහැකි ය. මම අන්තිම දවසේ දී ඔහු උත්ථාන කරන්නෙමි. </span></span><span class="verse v45" data-usfm="JHN.6.45"><span class="label">45</span><span class="content"> ‘සියල්ලෝ ම දෙවියන් වහන්සේ විසින් උගන්වනු ලබති’යි දිවැසාවලියෙහි ලියා ඇත. දෙවියන් වහන්සේට සවන් දී, උන් වහන්සේගෙන් ඉගෙනගත් සියල්ලෝ ම මා වෙත එති. </span></span><span class="verse v46" data-usfm="JHN.6.46"><span class="label">46</span><span class="content">දෙවියන් වහන්සේ වෙතින් පැමිණි තැනැන් වහන්සේ හැර, අන් කිසිවෙකු දෙවියන් වහන්සේ දැක ඇතැ යි මෙයින් අදහස් නොකරමි, උන් වහන්සේ පමණක් පියාණන් වහන්සේ දැක ඇත. </span></span><span class="verse v47" data-usfm="JHN.6.47"><span class="label">47</span><span class="content">ඒකාන්තයෙන් ම මම ඔබට කියමි, අදහන්නාට සදාතන ජීවනය ඇත. </span></span><span class="verse v48" data-usfm="JHN.6.48"><span class="label">48</span><span class="content">ජීවනදායක ආහාරය මම ය. </span></span><span class="verse v49" data-usfm="JHN.6.49"><span class="label">49</span><span class="content">ඔබේ පියවරු කාන්තාරයේ දී මන්නා කෑහ; එහෙත් ඔව්හු මියගියහ. </span></span><span class="verse v50" data-usfm="JHN.6.50"><span class="label">50</span><span class="content">මෙය වනාහි, ස්වර්ගයෙන් බැස එන ආහාරය බැවින් එයින් පෝෂණය වන කිසිදු මිනිසෙක් නො මැරෙන්නේ ය. </span></span><span class="verse v51" data-usfm="JHN.6.51"><span class="label">51</span><span class="content">ස්වර්ගයෙන් පහළ වන ජීවනදායක ආහාරය මම ය. යමෙක් මේ ආහාරයෙන් වැළඳුවොත්, ඔහු සදහට ම ජීවත් වන්නේ ය. මා විසින් දෙනු ලබන ඒ ආහාරය මාගේ මාංසය වේ. මා එය දෙන්නේ ලෝකයාගේ ජීවනය පිණිස ය”යි වදාළ සේක.</span></span> 
     </div> 
     <div class="p"> <span class="verse v51" data-usfm="JHN.6.51"><span class="content"> </span></span><span class="verse v52" data-usfm="JHN.6.52"><span class="label">52</span><span class="content">එවිට ජුදෙව්වරු ඔවුනොවුන් අතර විවාද කරමින්, “මේ මිනිසා, ඔහුගේ මාංසය අනුභව කරන පිණිස අපට දෙන්නේ කෙසේ දැ”යි කී හ. </span></span><span class="verse v53" data-usfm="JHN.6.53"><span class="label">53</span><span class="content">එබැවින් ජේසුස් වහන්සේ ඔවුන් මෙසේ ඇමතූ සේක: “ඒකාන්තයෙන් මම ඔබට කියමි, ඔබ මනුෂ්‍ය-පුත්‍රයාණන්ගේ මාංසය අනුභව නොකරන්නහු නම්, ඔහුගේ රුධිරය පානය නොකරන්නහු නම්, ඔබ තුළ ජීවනය නැත. </span></span><span class="verse v54" data-usfm="JHN.6.54"><span class="label">54</span><span class="content">යමෙක් මාගේ මාංසය අනුභව කරන්නේ ද, මාගේ රුධිරය පානය කරන්නේ ද, ඔහුට සදාතන ජීවනය ඇත. තවද, මම ඔහු අන්තිම දවසේ දී උත්ථාන කරන්නෙමි. </span></span><span class="verse v55" data-usfm="JHN.6.55"><span class="label">55</span><span class="content">මන්ද, මාගේ මාංසය සැබෑ ආහාරය වේ; මාගේ රුධිරය සැබෑ පානය වේ. </span></span><span class="verse v56" data-usfm="JHN.6.56"><span class="label">56</span><span class="content">මාගේ මාංසය අනුභව කරන, මාගේ රුධිරය පානය කරන තැනැත්තේ මා තුළ ජීවත් වන්නේ ය; මම ද ඔහු තුළ ජීවත් වන්නෙමි. </span></span><span class="verse v57" data-usfm="JHN.6.57"><span class="label">57</span><span class="content">ජීවමාන පියාණන් වහන්සේ මා එවා වදාළ බැවින්, මා පියාණන් වහන්සේ නිසා ජීවත් වන ලෙස ම, මා අනුභව කරන තැනැත්තේ, මා නිසා ජීවත් වෙයි. </span></span><span class="verse v58" data-usfm="JHN.6.58"><span class="label">58</span><span class="content">මේ වනාහි ස්වර්ගයෙන් පහළ වූ ආහාරය වේ. එය අපේ පියවරුන් වැළඳූ ආහාර මෙන් නොවේ. ඒ ආහාරය වැළඳූ ඔව්හු මළහ. එහෙත්, මේ ආහාරය වළඳන තැනැත්තේ සදහට ම ජීවත් වන්නේ ය.” </span></span><span class="verse v59" data-usfm="JHN.6.59"><span class="label">59</span><span class="content">උන් වහන්සේ කපර්ණවුමේ ධර්මශාලාවෙහි උගන්වමින් සිටිය දී මේ සියල්ල වදාළ සේක.</span></span> 
     </div> 
     <div class="s1"> <span class="heading"><b>සදාතන ජීවනය පිළිබඳ කියුම්</b></span> 
     </div> 
     <div class="p"> <span class="verse v59" data-usfm="JHN.6.59"><span class="content"> </span></span><span class="verse v60" data-usfm="JHN.6.60"><span class="label">60</span><span class="content">එය ඇසූ විට, උන් වහන්සේගේ ශ්‍රාවකයෝ බොහෝ දෙනෙක් “මෙය දරාගන්නට බැරි කීමකි, එතුමාණන්ට සවන් දී සිටිය හැක්කේ කාට දැ”යි තමන් අතරේ කතා කරගත්හ. </span></span><span class="verse v61" data-usfm="JHN.6.61"><span class="label">61</span><span class="content">ශ්‍රාවකයන් මෙසේ මැසිවිලි කියන බව ජේසුස් වහන්සේ දිවැසින් දැන ඔවුන් අමතා, “මෙය ඔබට අධෛර්යයට පත්වීමට හේතුවක් ද? </span></span><span class="verse v62" data-usfm="JHN.6.62"><span class="label">62</span><span class="content">එසේ නම්, මනුෂ්‍ය-පුත්‍රයාණන් පෙර සිටි තැනට නඟිනු බව ඔබ දුටුවොත් කෙසේ ද? </span></span><span class="verse v63" data-usfm="JHN.6.63"><span class="label">63</span><span class="content">ජීවනය දෙන්නේ ආත්මය වේ. මාංසයෙන් කිසි ප්‍රයෝජනයක් නැත. මා ඔබට වදාළ වචන ආත්මය ද ජීවනය ද වෙයි. </span></span><span class="verse v64" data-usfm="JHN.6.64"><span class="label">64</span><span class="content">එහෙත් නොඅදහන සමහරෙක් ඔබ අතරෙහි සිටිති”යි වදාළ සේක. එසේ වදාළේ, නොඅදහන්නෝ කවුරු ද කියාත්, තමන් වහන්සේ පාවා දෙන්නට යන්නේ කවරෙක් ද කියාත්, ජේසුස් වහන්සේ මුල සිට ම දැනගෙන සිටි බැවිනි. </span></span><span class="verse v65" data-usfm="JHN.6.65"><span class="label">65</span><span class="content">එහෙයින් උන් වහන්සේ ඔවුන් අමතා, “මාගේ පියාණන් වහන්සේගෙන් වරය ලැබූ කෙනෙකුට මිස, අන් කිසිවෙකුට මා වෙතට පැමිණිය නො හැකි බව මා කීවේ ඒ නිසා ය”යි වදාළ සේක.</span></span> 
     </div> 
     <div class="p"> <span class="verse v65" data-usfm="JHN.6.65"><span class="content"> </span></span><span class="verse v66" data-usfm="JHN.6.66"><span class="label">66</span><span class="content">මේ නිසා එවක් පටන් උන් වහන්සේගේ ශ්‍රාවකයන්ගෙන් බොහෝ දෙනෙක් පසුබට වී, තවත් උන් වහන්සේ අනුව නොගියහ.</span></span> 
     </div> 
     <div class="s1"> <span class="heading"><b>පේදුරුගේ ඇදහිල්ල</b></span> 
     </div> 
     <div class="p"> <span class="verse v66" data-usfm="JHN.6.66"><span class="content"> </span></span><span class="verse v67" data-usfm="JHN.6.67"><span class="label">67</span><span class="content">ජේසුස් වහන්සේ දොළොස් දෙනා අමතා, “ඔබත් ඉවත් ව යන්නට සිතන්නහු දැ”යි ඇසූ සේක. </span></span><span class="verse v68" data-usfm="JHN.6.68"><span class="label">68</span><span class="content"> සීමොන් පේදුරු පිළිතුරු දෙමින්, “ස්වාමීනි, අප කවරෙකු වෙතට යන්න ද? සදාතන ජීවනයේ වචන ඇත්තේ ඔබ වහන්සේ වෙත ය. </span></span><span class="verse v69" data-usfm="JHN.6.69"><span class="label">69</span><span class="content">ඔබ දෙවියන් වහන්සේගේ ශුද්ධවරයාණන් වහන්සේ බව අපි අදහමු. එසේ ම ඒ බව දනිමු”යි කී ය. </span></span><span class="verse v70" data-usfm="JHN.6.70"><span class="label">70</span><span class="content">ජේසුස් වහන්සේ කතා කොට, “ඔබ දොළොස් දෙනා තෝරාගත්තේ මම නොවෙම් ද? ඒ නමුත් ඔබෙන් එක් කෙනෙක් යක්ෂයෙක් ය”යි වදාළ සේක. </span></span><span class="verse v71" data-usfm="JHN.6.71"><span class="label">71</span><span class="content">එසේ වදාළේ, සීමොන් ඉස්කාරියොත්ගේ පුත්‍ර වූ ජූදස් ගැන ය. ජේසුස් වහන්සේ පාවා දෙන්නට සිටියේ දොළොස් දෙනාගෙන් එක් කෙනෙක් වූ ඔහු ය.</span></span> 
     </div> 
    </div> 
   </div> 
  </div>
 </body>
</html>