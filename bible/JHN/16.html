<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch16" data-usfm="JHN.16">  
     <div class="p"> <span class="content"> </span><span class="verse v1" data-usfm="JHN.16.1"><span class="label">1</span><span class="content">“මේ දේවල් මා ඔබට කීවේ ඔබ අධෛර්යට පත් නොවන පිණිස ය. </span></span><span class="verse v2" data-usfm="JHN.16.2"><span class="label">2</span><span class="content">ඔවුන් ධර්මශාලාවලින් ඔබ නෙරපාදමනු ඇත. එපමණක් නොව, ඔබ මරණයට පත් කරන අය, එය තමන් විසින් දෙවියන් වහන්සේට කරන පූජාවකැ යි සිතන කාලයක් පැමිණෙන්නේ ය. </span></span><span class="verse v3" data-usfm="JHN.16.3"><span class="label">3</span><span class="content">ඔවුන් මේ දේවල් කරන්නේ, ඔවුන් පියාණන් වහන්සේ ද මා ද නොහඳුනන බැවිනි. </span></span><span class="verse v4" data-usfm="JHN.16.4"><span class="label">4</span><span class="content">තවද, මා මේ දේවල් ඔබට කීවේ, ඒවා ඉටු වන කාලය පැමිණි විට, ඒවා ගැන මා කී බව ඔබට සිහි වන පිණිස ය.”</span></span> 
     </div> 
     <div class="s1"> <span class="heading"><b>ශුද්ධාත්මයාණන්ගේ ක්‍රියා</b></span> 
     </div> 
     <div class="p"> <span class="verse v4" data-usfm="JHN.16.4"><span class="content">“මේ දේවල් මුල සිට ම ඔබට නොකීවේ, මා ඔබ සමඟ සිටි බැවිනි. </span></span><span class="verse v5" data-usfm="JHN.16.5"><span class="label">5</span><span class="content">එහෙත් දැන් මා එවා වදාළ තැනැන් වහන්සේ වෙතට යමි. එසේ වුව ද, ‘ඔබ කොහේ යන්නේ දැ’යි ඔබ අතරෙන් කිසිවෙක් මගෙන් නොඅසති. </span></span><span class="verse v6" data-usfm="JHN.16.6"><span class="label">6</span><span class="content">එනමුත්, මා මේ දේවල් ඔබට කී බැවින්, ඔබේ සිත් දුකින් පිරී ඇත. </span></span><span class="verse v7" data-usfm="JHN.16.7"><span class="label">7</span><span class="content">කෙසේ වෙතත් මම ඔබ හට සැබෑව පවසමි. මාගේ නික්ම යාම ඔබේ ශුභසිද්ධිය පිණිස ය. මා නික්ම නොගියොත් සහායදායකයාණන් වහන්සේ ඔබ වෙත වැඩම නොකරන සේක. එහෙත් මම යන්නෙම් නම්, උන් වහන්සේ ඔබ වෙත එවන්නෙමි.</span></span> 
     </div> 
     <div class="p"> <span class="verse v7" data-usfm="JHN.16.7"><span class="content"> </span></span><span class="verse v8" data-usfm="JHN.16.8"><span class="label">8</span><span class="content">උන් වහන්සේ පැමිණි කල, පාපය ගැන ද ධර්මිෂ්ඨකම ගැන ද විනිශ්චය ගැන ද ලෝකයාට වටහා දෙන සේක. </span></span><span class="verse v9" data-usfm="JHN.16.9"><span class="label">9</span><span class="content">පාපය ගැන යයි කීවේ, ඔවුන් මා නොඅදහන බැවිනි; </span></span><span class="verse v10" data-usfm="JHN.16.10"><span class="label">10</span><span class="content">ධර්මිෂ්ඨකම ගැන යයි කීවේ, මින්පසු ඔබ මා නොදකින සේ, මා පියාණන් වහන්සේ වෙතට යන බැවිනි. </span></span><span class="verse v11" data-usfm="JHN.16.11"><span class="label">11</span><span class="content">විනිශ්චය ගැන යයි කීවේ, මේ ලෝකයේ අධිපතියා විනිශ්චය කරන ලද බැවිනි.</span></span> 
     </div> 
     <div class="p"> <span class="verse v11" data-usfm="JHN.16.11"><span class="content"> </span></span><span class="verse v12" data-usfm="JHN.16.12"><span class="label">12</span><span class="content">“ඔබට කීමට තව බොහෝ දේ මට ඇත. එහෙත්, දැන් ඒවා දරාගැනීමට ඔබට නොහැකි ය. </span></span><span class="verse v13" data-usfm="JHN.16.13"><span class="label">13</span><span class="content">එසේ වී නමුත්, ඒ තැනැන් වහන්සේ, එනම්, සත්‍යතාවේ ආත්මයාණන් වහන්සේ පැමිණි කල, උන් වහන්සේ සම්පූර්ණ සත්‍යය කරා යෑමට ඔබට මඟපෙන්වන සේක. මන්ද, උන් වහන්සේ සිය කැමැත්තෙන් ම කතා නොකොට, උන් වහන්සේ අසන දේ ම පවසා, මතු සිදුවන දේ ඔබට ප්‍රකාශ කරනු ඇත. </span></span><span class="verse v14" data-usfm="JHN.16.14"><span class="label">14</span><span class="content">උන් වහන්සේ මා සතු දෙයින් ගෙන ඔබට ප්‍රකාශ කරන බැවින්, මා මහිමයට පමුණුවන සේක. </span></span><span class="verse v15" data-usfm="JHN.16.15"><span class="label">15</span><span class="content">පියාණන් සතු සියල්ල මාගේ ය. ආත්මයාණන් වහන්සේ මා සතු දෙයින් ගෙන ඔබට ප්‍රකාශ කරන සේකැ යි මා කීවේ එබැවිනි.”</span></span> 
     </div> 
     <div class="s1"> <span class="heading"><b>දොම්නස සොම්නසට හැරේ</b></span> 
     </div> 
     <div class="p"> <span class="verse v15" data-usfm="JHN.16.15"><span class="content"> </span></span><span class="verse v16" data-usfm="JHN.16.16"><span class="label">16</span><span class="content">“ස්වල්ප වේලාවකින් ඔබ මා තවත් නොදක්නහු ය; එහෙත් තව ස්වල්ප වේලාවකින් ඔබ මා දක්නහු ය”යි උන් වහන්සේ වදාළ සේක. </span></span><span class="verse v17" data-usfm="JHN.16.17"><span class="label">17</span><span class="content">එබැවින් උන් වහන්සේගේ ශ්‍රාවකයන්ගෙන් සමහරෙක් තම තමන් අතර කතා කරගනිමින්: “ ‘ස්වල්ප වේලාවකින් ඔබ මා තවත් නොදක්නහු ය; එහෙත් තව ස්වල්ප වේලාවකින් ඔබ මා දක්නහු ය,’ කියා ද එයට හේතුව ‘මා පියාණන් වහන්සේ වෙතට යන නිසා ය’ කියා ද උන් වහන්සේ අපට වදාරන මේ කතාව කුමක් දැ”යි කී හ. </span></span><span class="verse v18" data-usfm="JHN.16.18"><span class="label">18</span><span class="content">“උන් වහන්සේ ‘ස්වල්ප වේලාවකැ’යි කියන මේ දේ කුමක් ද? උන් වහන්සේ කියන කතාව අපට නොතේරේ” යයි කී හ.</span></span> 
     </div> 
     <div class="p"> <span class="verse v18" data-usfm="JHN.16.18"><span class="content"> </span></span><span class="verse v19" data-usfm="JHN.16.19"><span class="label">19</span><span class="content">ඔවුන් තමන් වහන්සේගෙන් ප්‍රශ්න කරන්නට අදහස් කළ බව ජේසුස් වහන්සේ දැන, මෙසේ ඔවුන්ට වදාළ සේක: “ ‘ස්වල්ප වේලාවකින් ඔබ මා තවත් නොදක්නහු ය; එහෙත් තව ස්වල්ප වේලාවකින් ඔබ මා දක්නහු’යි මා කී මේ කරුණ ගැන ඔබ එකිනෙකා විචාරන්නහු ද? </span></span><span class="verse v20" data-usfm="JHN.16.20"><span class="label">20</span><span class="content">ඒකාන්තයෙන් ම මම ඔබට කියමි, ඔබ හඬා වැලපෙන්නහු ය; එහෙත් ලෝකයා ප්‍රීති වන්නාහ. ඔබ දොම්නස් වන නමුත් ඔබේ දොම්නස සොම්නසට හැරෙනු ඇත. </span></span><span class="verse v21" data-usfm="JHN.16.21"><span class="label">21</span><span class="content">ස්ත්‍රියකට ප්‍රසව මොහොත පැමිණි කල, ඇගේ වේලාව පැමිණ තිබෙන බැවින් ඈට දුක් වේදනා ඇති වේ. එහෙත් ඈ දරුවා බිහි කළ පසු ලෝකයට දරුවෙක් උපන්නේ ය යන ප්‍රීතිය නිසා, වේදනාව අමතක කරන්නී ය. </span></span><span class="verse v22" data-usfm="JHN.16.22"><span class="label">22</span><span class="content">එමෙන් ම ඔබ දැන් ශෝක වන්නහු ය. එහෙත් නැවත මම ඔබ දකින්නෙමි. එවිට ඔබේ සිත් ප්‍රීතියෙන් පිනා යයි. ඔබේ ප්‍රීතිය ද කිසිවෙක් ඔබෙන් පැහැර නොගනිති.</span></span> 
     </div> 
     <div class="p"> <span class="verse v22" data-usfm="JHN.16.22"><span class="content"> </span></span><span class="verse v23" data-usfm="JHN.16.23"><span class="label">23</span><span class="content">“ඒ දවසේ දී ඔබ කිසි ප්‍රශ්නයක් මාගෙන් අසන්නේ නැත. ඒකාන්තයෙන් ම මම ඔබට කියමි, මාගේ නාමයෙන් ඔබ පියාණන් වහන්සේගෙන් යමක් ඉල්ලුවොත්, උන් වහන්සේ ඒ දේ ඔබට දෙන සේක. </span></span><span class="verse v24" data-usfm="JHN.16.24"><span class="label">24</span><span class="content">මේ වනතෙක් ඔබ මාගේ නාමයෙන් කිසිවක් ඉල්ලා නැත. ඉල්ලන්න, ඔබට ලැබේ; මෙසේ ඔබගේ ප්‍රීතිය පූර්ණ වන්නේ ය.”</span></span> 
     </div> 
     <div class="s1"> <span class="heading"><b>මම ලෝකය ජයගතිමි</b></span> 
     </div> 
     <div class="p"> <span class="verse v24" data-usfm="JHN.16.24"><span class="content"> </span></span><span class="verse v25" data-usfm="JHN.16.25"><span class="label">25</span><span class="content">“මේ දේවල් උපමා මඟින් මම ඔබට කීවෙමි. එහෙත් තවත් උපමා මඟින් කතා නොකර, පියාණන් වහන්සේ ගැන පැහැදිලි ලෙස ඔබට ප්‍රකාශ කරන කාලය පැමිණෙන්නේ ය. </span></span><span class="verse v26" data-usfm="JHN.16.26"><span class="label">26</span><span class="content">ඒ දවසේ දී ඔබ මාගේ නාමයෙන් අයැදින්නහු ය. ඔබ උදෙසා පියාණන් වහන්සේට යාච්ඤා කරන්නෙමි යි මම නොකියමි. </span></span><span class="verse v27" data-usfm="JHN.16.27"><span class="label">27</span><span class="content">ඔබ මට ප්‍රේම කරන බැවින් ද මා පියාණන් වහන්සේ වෙතින් වැඩම කළ බව ඔබ විශ්වාස කරන බැවින් ද පියාණන් වහන්සේ ම ඔබට ප්‍රේම කරන සේක. </span></span><span class="verse v28" data-usfm="JHN.16.28"><span class="label">28</span><span class="content">මම පියාණන් කෙරෙන් නික්ම ආවෙමි; ලෝකයට පැමිණ සිටිමි. මම නැවත ලෝකය අත්හැර පියාණන් වහන්සේ වෙතට යන්නෙමි”යි වදාළ සේක.</span></span> 
     </div> 
     <div class="p"> <span class="verse v28" data-usfm="JHN.16.28"><span class="content"> </span></span><span class="verse v29" data-usfm="JHN.16.29"><span class="label">29</span><span class="content">උන් වහන්සේගේ ශ්‍රාවකයෝ කතා කොට, “ආ, දැන් ඔබ උපමා මඟින් නොව, පැහැදිලි ලෙස කතා කරන සේක. </span></span><span class="verse v30" data-usfm="JHN.16.30"><span class="label">30</span><span class="content">ඔබ සියල්ල දන්නා බව ද කිසිවෙකු ඔබගෙන් ප්‍රශ්න අසන්න නුවුවමනා බව ද දැන් අපි දනිමු. මෙයින්, ඔබ දෙවියන් වහන්සේ කෙරෙන් පැමිණි බව අපි විශ්වාස කරමු”යි කී හ. </span></span><span class="verse v31" data-usfm="JHN.16.31"><span class="label">31</span><span class="content">ජේසුස් වහන්සේ පිළිතුරු දෙමින්, “ඔබ දැන් විශ්වාස කරන්නහු ද? </span></span><span class="verse v32" data-usfm="JHN.16.32"><span class="label">32</span><span class="content">ඒ කෙසේ වෙතත් ඔබ මා තනි කරදමා, තම තමන්ගේ තැන්වලට විසුරුවනු ලබන පැය පැමිණෙන්නේ ය; දැනටමත් එය පැමිණ තිබේ. එසේ වුවත් පියාණන් වහන්සේ මා සමඟ සිටින බැවින් මම තනි නොවෙමි. </span></span><span class="verse v33" data-usfm="JHN.16.33"><span class="label">33</span><span class="content">මේ දේවල් මා ඔබට කීවේ මා තුළ ඔබට ශාන්තිය ඇති වන පිණිස ය. ලෝකයෙහි ඔබට දුක්ගැහැට තිබේ. එහෙත් ධෛර්යවත් වන්න; මම ලෝකය අභිබවා ජයගතිමි”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>