<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch12" data-usfm="JHN.12">  
     <div class="s1"> <span class="heading"><b>බෙතානියේ දී ආලේප කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:6-13</b></span><span class="heading"><b>;</b></span><span class="heading"><b>මාක් 14:3-9</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="JHN.12.1"><span class="label">1</span><span class="content">ජේසුස් වහන්සේ පාස්කු මංගල්‍යයට සදවසකට පෙර, උන් වහන්සේ විසින් මරණයෙන් උත්ථාන කරන ලද ලාසරස් විසූ බෙතානියට වැඩම කළ සේක. </span></span><span class="verse v2" data-usfm="JHN.12.2"><span class="label">2</span><span class="content">ඔව්හු උන් වහන්සේට එහි භෝජන සංග්‍රහයක් පිළියෙළ කළහ. මාර්තා උපස්ථාන කළා ය; ලාසරස් උන් වහන්සේ සමඟ කෑමට හිඳගත් අයගෙන් කෙනෙකි. </span></span><span class="verse v3" data-usfm="JHN.12.3"><span class="label">3</span><span class="content"> එවිට මරියා ඉතා වටිනා සුවඳ විලවුන් ලීටර් භාගයක් රැගෙන, උන් වහන්සේගේ පාද ආලේප කොට, ඇගේ කෙස් කළඹින් පිසදැමුවා ය. එහි සුවඳින් ගෙය පිරීගියේ ය. </span></span><span class="verse v4" data-usfm="JHN.12.4"><span class="label">4</span><span class="content">එවිට, උන් වහන්සේගේ ශ්‍රාවකයන්ගෙන් එක් කෙනෙක් වූ, උන් වහන්සේ පාවා දීමට සිටි, ජූදස් ඉස්කාරියොත් කතා කොට, </span></span><span class="verse v5" data-usfm="JHN.12.5"><span class="label">5</span><span class="content">“මේ විලවුන් රිදී කාසි තුන් සියයකට විකුණා දිළිඳුන්ට නුදුන්නේ මන් දැ?”යි ඇසී ය. </span></span><span class="verse v6" data-usfm="JHN.12.6"><span class="label">6</span><span class="content">ඔහු මෙසේ කීවේ දිළිඳුන් ගැන කැක්කුමක් තිබුණ නිසා නොව, ඔහු සොරෙකු වූ බැවිනි. පොදු මුදල් පසුම්බිය භාර ව සිටි ඔහු, එහි දමන ලද දේ සොරාගන්නට පුරුදු ව සිටියේ ය. </span></span><span class="verse v7" data-usfm="JHN.12.7"><span class="label">7</span><span class="content">ජේසුස් වහන්සේ පිළිතුරු දෙමින්, “ඈට කරදර නොකරන්න. මා භූමදාන කරන දවස සඳහා ඈ එය තබාගත්තාවේ. </span></span><span class="verse v8" data-usfm="JHN.12.8"><span class="label">8</span><span class="content"> දිළින්දෝ නම් ඔබ සමඟ නිතර ම සිටිති; එහෙත් මම ඔබ සමඟ නිතර ම නොසිටිමි”යි වදාළ සේක.</span></span> 
     </div> 
     <div class="s1"> <span class="heading"><b>ලාසරස් මරන්නට කුමන්ත්‍රණය</b></span> 
     </div> 
     <div class="p"> <span class="verse v8" data-usfm="JHN.12.8"><span class="content"> </span></span><span class="verse v9" data-usfm="JHN.12.9"><span class="label">9</span><span class="content">ජුදෙව්වරුන්ගෙන් මහා සමූහයක් ජේසුස් වහන්සේ එහි සිටින බව අසා උන් වහන්සේ දැකීමට පමණක් නොව, උන් වහන්සේ විසින් මරණයෙන් උත්ථාන කරන ලද ලාසරස් දැකීමට ද පැමිණියහ. </span></span><span class="verse v10" data-usfm="JHN.12.10"><span class="label">10</span><span class="content">එබැවින්, ලාසරස් ද මරන්නට නායක පූජකයෝ කුමන්ත්‍රණය කළහ. </span></span><span class="verse v11" data-usfm="JHN.12.11"><span class="label">11</span><span class="content">මන්ද, ඔහු නිසා ජුදෙව්වරුන් බොහෝ දෙනෙකු ඔවුන්ගෙන් අහක් ව ගොස් ජේසුස් වහන්සේ අදහාගත් නිසා ය.</span></span> 
     </div> 
     <div class="s1"> <span class="heading"><b>රාජ තේජසින් ජෙරුසලමට ප්‍රවේශ වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:1-11</b></span><span class="heading"><b>;</b></span><span class="heading"><b>මාක් 11:1-11</b></span><span class="heading"><b>;</b></span><span class="heading"><b>ලූක් 19:28-40</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="JHN.12.11"><span class="content"> </span></span><span class="verse v12" data-usfm="JHN.12.12"><span class="label">12</span><span class="content">පසුදා, මංගල්‍යයට පැමිණ සිටි මහා සමූහයක් ජේසුස් වහන්සේ ජෙරුසලමට වඩිනා සේකැ යි අසා, </span></span><span class="verse v13" data-usfm="JHN.12.13"><span class="label">13</span><span class="content"> තල් අතු රැගෙන:</span></span> 
     </div> 
     <div class="q2"> <span class="verse v13" data-usfm="JHN.12.13"><span class="content">“හෝසන්නා!</span></span> 
     </div> 
     <div class="q2"> <span class="verse v13" data-usfm="JHN.12.13"><span class="content">සමිඳාණන්ගේ නාමයෙන් වඩිනා තැනැන් වහන්සේට ආසිරි වේ වා!</span></span> 
     </div> 
     <div class="q2"> <span class="verse v13" data-usfm="JHN.12.13"><span class="content">ඉශ්රායෙල් රජු හට ආසිරි වේ වා!”යි</span></span> 
     </div> 
     <div class="q2"> <span class="verse v13" data-usfm="JHN.12.13"><span class="content">ඔල්වර හඬ නඟමින් උන් වහන්සේගේ පෙරමඟට පැමිණියහ.</span></span> 
     </div> 
     <div class="q"> <span class="verse v13" data-usfm="JHN.12.13"><span class="content"> </span></span><span class="verse v14 v15" data-usfm="JHN.12.14+JHN.12.15"><span class="label">14-15</span><span class="content"> </span><span class="content"> “සියොන් පුරඟන, බිය නොවන්න, මෙන්න!</span></span> 
     </div> 
     <div class="q2"> <span class="verse v14 v15" data-usfm="JHN.12.14+JHN.12.15"><span class="content">ඔබේ රජ</span></span> 
     </div> 
     <div class="p"> <span class="verse v14 v15" data-usfm="JHN.12.14+JHN.12.15"><span class="content">කොටළු වස්සකු පිට නැඟ එන්නේ ය”යි ලියා තිබෙන ලෙස, උන් වහන්සේ කොටළු නාම්බෙකු සොයාගෙන ඌ පිට හිඳගත් සේක. </span></span><span class="verse v16" data-usfm="JHN.12.16"><span class="label">16</span><span class="content">උන් වහන්සේගේ ශ්‍රාවකයෝ මේ සිද්ධිය කලින් තේරුම් නොගත් නමුත්, ජේසුස් වහන්සේ මහිම ප්‍රාප්ත වූ විට, උන් වහන්සේ ගැන මෙසේ ලියා තිබුණු බවත්, සෙනඟ මේ සියල්ල උන් වහන්සේ උදෙසා කළ බවත් සිහි කළහ. </span></span><span class="verse v17" data-usfm="JHN.12.17"><span class="label">17</span><span class="content">උන් වහන්සේ ලාසරස් සොහොන් ගෙයින් පිටතට කැඳවා, ඔහු මරණයෙන් උත්ථාන කළ අවස්ථාවේ දී උන් වහන්සේ සමඟ සිටි සමූහයා ඒ ගැන සාක්ෂි දැරූ හ. </span></span><span class="verse v18" data-usfm="JHN.12.18"><span class="label">18</span><span class="content">සමූහයා උන් වහන්සේගේ පෙරමඟට ගියේ උන් වහන්සේ මේ හාස්කම කළ බව ඔවුන්ට සැළ වූ හෙයිනි. </span></span><span class="verse v19" data-usfm="JHN.12.19"><span class="label">19</span><span class="content">එබැවින් පරිසිවරු ඔවුනොවුන් අතර කතා කරගනිමින්, “අපට කිසිවක් නොකළ හැකි බව පෙනෙනවා නොවේ ද? බලන්න, මුළු ලෝකය ම ඔහු පසුපස්සේ ගොස් ඇතැ”යි කී හ.</span></span> 
     </div> 
     <div class="s1"> <span class="heading"><b>ඇතැම් ග්‍රීකයෝ සමිඳුන් සොයති</b></span> 
     </div> 
     <div class="p"> <span class="verse v19" data-usfm="JHN.12.19"><span class="content"> </span></span><span class="verse v20" data-usfm="JHN.12.20"><span class="label">20</span><span class="content">මංගල්‍යයේ දී නමස්කාර කරන පිණිස ගියවුන් අතර, ග්‍රීකයෝ සමහර දෙනෙක් ද සිටියහ. </span></span><span class="verse v21" data-usfm="JHN.12.21"><span class="label">21</span><span class="content">ඔව්හු, ගලීලයේ බෙත්සයිදාවේ පිලිප් වෙතට පැමිණ, “මහතාණෙනි, අපි ජේසුස් වහන්සේ දකින්නට කැමැත්තෙමු”යි කී හ. </span></span><span class="verse v22" data-usfm="JHN.12.22"><span class="label">22</span><span class="content">පිලිප් එය ඇන්ඩෘට කී ය; ඇන්ඩෘ ද පිලිප් ද ජේසුස් වහන්සේට සැළ කළහ. </span></span><span class="verse v23" data-usfm="JHN.12.23"><span class="label">23</span><span class="content">ජේසුස් වහන්සේ පිළිතුරු දෙමින්, “මනුෂ්‍ය-පුත්‍රයාණන් මහිමයට පමුණුවනු ලබන නියමිත මොහොත පැමිණ තිබේ. </span></span><span class="verse v24" data-usfm="JHN.12.24"><span class="label">24</span><span class="content">ඒකාන්තයෙන් ම මම ඔබට කියමි, තිරිඟු බීජය පොළොවෙහි වැටී නොමළොත් එය තනි බීජයක් පමණක් වේ. එහෙත් එය මළොත් සරු ලෙස පල දරයි. </span></span><span class="verse v25" data-usfm="JHN.12.25"><span class="label">25</span><span class="content"> තම ජීවිතයට ඇලුම් කරන්නා එය නැති කරගනියි; මෙලොව තම ජීවිතයට ද්වේශ කරන්නා එය සදාතන ජීවනය සඳහා රැකගනියි. </span></span><span class="verse v26" data-usfm="JHN.12.26"><span class="label">26</span><span class="content">යමෙක් මට සේවය කරන්නේ ද, ඔහු මා අනුගාමී විය යුතු යි. මම යම් තැනෙක සිටිම් ද මාගේ සේවකයා ද එහි ම සිටිනු ඇත. යමෙක් මට සේවය කරන්නේ ද මාගේ පියාණෝ ඔහුට ගෞරව කරන සේක.”</span></span> 
     </div> 
     <div class="s1"> <span class="heading"><b>කුරුසිගත වීමේ අවශ්‍යතාව</b></span> 
     </div> 
     <div class="p"> <span class="verse v26" data-usfm="JHN.12.26"><span class="content"> </span></span><span class="verse v27" data-usfm="JHN.12.27"><span class="label">27</span><span class="content">“දැන් මාගේ සිත කැළඹී ඇත; ඉදින් මම කුමක් කියම් ද? ‘පියාණෙනි, මේ මොහොතෙන් මා ගැළවුව මැනවැ’යි කියම් ද? නැත, මා මේ මොහොතට පැමිණියේ මේ උදෙසා ම ය. </span></span><span class="verse v28" data-usfm="JHN.12.28"><span class="label">28</span><span class="content">පියාණෙනි, ඔබගේ නාමය මහිමයට පැමිණවුව මැනවැ”යි වදාළ සේක. එවිට, “මම එය මහිමයට පැමිණවීමි, යළිත් මහිමයට පමුණුවන්නෙමි”යි ස්වර්ගයෙන් හඬක් නික්මිණි. </span></span><span class="verse v29" data-usfm="JHN.12.29"><span class="label">29</span><span class="content">එහි සිටි සමූහයා එය අසා, “ගිගුරුමකැ”යි කී හ. ඇතැමෙක්, “දේව දුතයෙක් උන් වහන්සේට කතා කෙළේ ය”යි කී හ. </span></span><span class="verse v30" data-usfm="JHN.12.30"><span class="label">30</span><span class="content">ජේසුස් වහන්සේ පිළිතුරු දෙමින්, “මේ හඬ පැමිණියේ මා උදෙසා නොව ඔබ උදෙසා ය. </span></span><span class="verse v31" data-usfm="JHN.12.31"><span class="label">31</span><span class="content">මේ ලෝකය පිළිබඳ විනිශ්චය මොහොත දැන් ය; මේ ලෝකයේ අධිපතියා දැන් පරාජය කරනු ලැබේ. </span></span><span class="verse v32" data-usfm="JHN.12.32"><span class="label">32</span><span class="content">තවද මා පොළොවෙන් ඔසවනු ලැබූ කල, සියල්ලන් මා වෙතට ඇදගන්නෙමි”යි වදාළ සේක. </span></span><span class="verse v33" data-usfm="JHN.12.33"><span class="label">33</span><span class="content">උන් වහන්සේ මෙසේ වදාළේ, තමන් වහන්සේ විඳින්නට යන්නේ කෙබඳු මරණයක් දැ යි හඟවන පිණිස ය.</span></span> 
     </div> 
     <div class="p"> <span class="verse v33" data-usfm="JHN.12.33"><span class="content"> </span></span><span class="verse v34" data-usfm="JHN.12.34"><span class="label">34</span><span class="content"> </span><span class="content"> සමූහයා උන් වහන්සේට පිළිතුරු දෙමින්, “ ‘ක්‍රිස්තුවරයාණෝ සදහට ම වැඩවසති’යි ව්‍යවස්ථාවලියෙන් අප අසා ඇත. එසේ නම් මනුෂ්‍ය-පුත්‍රයාණන් ඔසවනු ලැබිය යුතු යයි ඔබ කියන්නේ කෙසේ ද? මේ මනුෂ්‍ය-පුත්‍රයාණෝ කවරෙක් දැ”යි ඇසූ හ. </span></span><span class="verse v35" data-usfm="JHN.12.35"><span class="label">35</span><span class="content">ජේසුස් වහන්සේ පිළිතුරු දෙමින්, “තව මඳ කලක් ආලෝකය ඔබ අතර පවතිනු ඇත. අන්ධකාරය ඔබ ග්‍රහණය නොකරන පිණිස, ආලෝකය තිබිය දී ඇවිදින්න. අන්ධකාරයේ ඇවිදින තැනැත්තේ ඔහු යන්නේ කොහේ දැ යි නොදනී. </span></span><span class="verse v36" data-usfm="JHN.12.36"><span class="label">36</span><span class="content">ඔබ ආලෝකයේ පුත්‍රයන් වන පිණිස ඒ ආලෝකය අදහාගන්නැ”යි වදාළ සේක.</span></span> 
     </div> 
     <div class="p"> <span class="verse v36" data-usfm="JHN.12.36"><span class="content">ජේසුස් වහන්සේ මෙසේ වදාළ පසු ඔවුන්ගෙන් වෙන් වී සැඟවී වැඩහුන් සේක.</span></span> 
     </div> 
     <div class="s1"> <span class="heading"><b>ජුදෙව්වරුන්ගේ අවිශ්වාසය</b></span> 
     </div> 
     <div class="p"> <span class="verse v36" data-usfm="JHN.12.36"><span class="content"> </span></span><span class="verse v37" data-usfm="JHN.12.37"><span class="label">37</span><span class="content">උන් වහන්සේ ඔවුන් ඉදිරියේ එපමණ හාස්කම් සිදු කළ නමුදු, ඔවුන් උන් වහන්සේ අදහාගත්තේ නැත. </span></span><span class="verse v38" data-usfm="JHN.12.38"><span class="label">38</span><span class="content"> එසේ සිදුවූයේ:</span></span> 
     </div> 
     <div class="q"> <span class="verse v38" data-usfm="JHN.12.38"><span class="content">“සමිඳාණෙනි, අපේ පුවත විශ්වාස කෙළේ කවරෙක් ද? සමිඳාණන්ගේ බලය කවරෙකුට ප්‍රකාශ කරන ලද්දේ ද?”</span></span> 
     </div> 
     <div class="p"> <span class="verse v38" data-usfm="JHN.12.38"><span class="content">යනුවෙන්, යෙසායා දිවැසිවරයා කී වචන ඉටු වන පිණිස ය. </span></span><span class="verse v39" data-usfm="JHN.12.39"><span class="label">39</span><span class="content">ඒ නිසා ඔවුන්ට අදහාගත නොහැකි විය. මන්ද, යෙසායා නැවතත් මෙසේ කී ය:</span></span> 
     </div> 
     <div class="q"> <span class="verse v39" data-usfm="JHN.12.39"><span class="content"> </span></span><span class="verse v40" data-usfm="JHN.12.40"><span class="label">40</span><span class="content"> </span><span class="content"> “උන් වහන්සේ ඔවුන්ගේ ඇස් අන්ධ කළ සේක.</span></span> 
     </div> 
     <div class="q2"> <span class="verse v40" data-usfm="JHN.12.40"><span class="content">සිත් දැඩි කළ සේක, එසේ කෙළේ, ඔවුන් ඇසින් නොදැක, සිතින් තේරුම් නොගෙන, මාගෙන් සුවය ලැබීමට මා වෙත නොහැරෙන පිණිස ය.”</span></span> 
     </div> 
     <div class="p"> <span class="verse v40" data-usfm="JHN.12.40"><span class="content"> </span></span><span class="verse v41" data-usfm="JHN.12.41"><span class="label">41</span><span class="content">යෙසායා මෙසේ කීවේ, ඔහු උන් වහන්සේගේ තේජශ්‍රීය දැක උන් වහන්සේ ගැන කතා කළ නිසා ය. </span></span><span class="verse v42" data-usfm="JHN.12.42"><span class="label">42</span><span class="content">එසේ වුව ද, ප්‍රධානීන්ගෙන් බොහෝ දෙනෙක් උන් වහන්සේ අදහාගත්හ. එහෙත් තමන් ධර්මශාලාවෙන් නෙරපනු ලබති යි පරිසිවරුන්ට බියෙන් එය එළිපිට නොකී හ. </span></span><span class="verse v43" data-usfm="JHN.12.43"><span class="label">43</span><span class="content">මන්ද, ඔව්හු දෙවියන් වහන්සේගෙන් ලැබෙන ගෞරවයට වඩා මිනිසුන්ගෙන් ලැබෙන ගෞරවයට ඇලුම් වූ හ.</span></span> 
     </div> 
     <div class="s1"> <span class="heading"><b>ධර්මය අනුව විනිශ්චය</b></span> 
     </div> 
     <div class="p"> <span class="verse v43" data-usfm="JHN.12.43"><span class="content"> </span></span><span class="verse v44" data-usfm="JHN.12.44"><span class="label">44</span><span class="content">එවිට ජේසුස් වහන්සේ මහ හඬින් කතා කරමින්, “මා අදහන තැනැත්තේ, මා නොව, මා එවා වදාළ තැනැන් වහන්සේ අදහාගනියි. </span></span><span class="verse v45" data-usfm="JHN.12.45"><span class="label">45</span><span class="content">එසේ ම මා දකින තැනැත්තේ, මා එවා වදාළ තැනැන් වහන්සේ දකියි. </span></span><span class="verse v46" data-usfm="JHN.12.46"><span class="label">46</span><span class="content">මා ලෝකයට ආලෝකයක් ව වැඩියේ මා අදහන කවරෙකු නමුදු අන්ධකාරයෙහි නොවසන පිණිස ය. </span></span><span class="verse v47" data-usfm="JHN.12.47"><span class="label">47</span><span class="content">තවද, යමෙක් මාගේ වචන අසා ඒවා නොපිළිපදින්නේ නම්, මම ඔහු විනිශ්චය නොකරමි. මා ආවේ ලෝකය ගළවන්ට මිස විනිශ්චය කරන්නට නොවේ. </span></span><span class="verse v48" data-usfm="JHN.12.48"><span class="label">48</span><span class="content">මා ප්‍රතික්ෂේප කර මාගේ වචන නොපිළිගන්නා අය විනිශ්චය කරන්නෙක් සිටියි. මා වදාළ ධර්මය ම අන්තිම දවසේ දී ඔහු විනිශ්චය කරන්නේ ය. </span></span><span class="verse v49" data-usfm="JHN.12.49"><span class="label">49</span><span class="content">මන්ද, මම මාගේ ම අධිකාරී බලයෙන් කතා නොකෙළෙමි; මා එවා වදාළ පියාණන් වහන්සේ මා කිව යුතු දෙයත්, දෙසිය යුතු දෙයත් ගැන මට ආඥාවක් දී තිබේ. </span></span><span class="verse v50" data-usfm="JHN.12.50"><span class="label">50</span><span class="content">උන් වහන්සේගේ ආඥාව සදාතන ජීවනය වන බව මම දනිමි. එබැවින් මා පවසන දේ, පියාණන් වහන්සේ මට පැවසූ ලෙසින් ම මමත් පවසමි”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>