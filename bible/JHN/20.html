<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch20" data-usfm="JHN.20">  
     <div class="s1"> <span class="heading"><b>හිස් වූ සොහොන</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:1-10</b></span><span class="heading"><b>;</b></span><span class="heading"><b>මාක් 16:1-8</b></span><span class="heading"><b>;</b></span><span class="heading"><b>ලූක් 24:1-12</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="JHN.20.1"><span class="label">1</span><span class="content">සතියේ පළමු වන දා හිමිදිරියේ ම, අඳුර තිබිය දී, මග්දලායේ මරියා සොහොන් ගෙය ළඟට අවුත්, සොහොන් ගෙයින් ගල ඉවත් කොට තිබෙන බව දුටුවා ය. </span></span><span class="verse v2" data-usfm="JHN.20.2"><span class="label">2</span><span class="content">එබැවින් ඈ සීමොන් පේදුරු ද ජේසුස් වහන්සේ ප්‍රේම කළ අනික් ශ්‍රාවකයා ද වෙත දුව ගොස්, “ඔවුන් සමිඳාණන් වහන්සේ සොහොන් ගෙයින් ඉවතට ගෙන ගොස් තිබේ; ඔවුන් උන් වහන්සේ කොතැනක තැබුවා ද කියා අපි නොදනිමු”යි කීවා ය. </span></span><span class="verse v3" data-usfm="JHN.20.3"><span class="label">3</span><span class="content">එවිට පේදුරු ද අනික් ශ්‍රාවකයා ද නික්ම විත් සොහොන් ගේ දෙසට ගියහ. </span></span><span class="verse v4" data-usfm="JHN.20.4"><span class="label">4</span><span class="content">දෙදෙනා ම එක් ව දිව්වෝ ය. අනික් ශ්‍රාවකයා පේදුරු පසු කර දුව ගොස් පළමුවෙන් සොහොන් ගෙට පැමිණ, </span></span><span class="verse v5" data-usfm="JHN.20.5"><span class="label">5</span><span class="content">නැමී බලා, සිහින් හණ රෙදි එහි තිබෙන බව දිටී ය. එහෙත් ඔහු ඇතුළට නොගියේ ය. </span></span><span class="verse v6" data-usfm="JHN.20.6"><span class="label">6</span><span class="content">සීමොන් පේදුරු ඔහුට පසුව පැමිණ සොහොන් ගේ ඇතුළට ගොස්, හණ රෙදි එහි තිබෙන බවත්, </span></span><span class="verse v7" data-usfm="JHN.20.7"><span class="label">7</span><span class="content">උන් වහන්සේගේ හිස ඔතා තිබූ රෙදි කඩ, හණ රෙදි සමඟ නොව, වෙන ම එක් තැනෙක අකුළා තිබෙන බවත් දුටුවේ ය. </span></span><span class="verse v8" data-usfm="JHN.20.8"><span class="label">8</span><span class="content">එකල සොහොන් ගේ ළඟට පළමුවෙන් පැමිණි ඒ අනික් ශ්‍රාවකයා ද, ඇතුළට ගොස් දැක විශ්වාස කෙළේ ය. </span></span><span class="verse v9" data-usfm="JHN.20.9"><span class="label">9</span><span class="content">උන් වහන්සේ මළවුන්ගෙන් නැඟිට වදාළ යුතු යයි ලියන ලද ශුද්ධ ලියවිල්ල, ඒ වන තුරු ඔවුන් තේරුම් ගෙන සිටියේ නැත. </span></span><span class="verse v10" data-usfm="JHN.20.10"><span class="label">10</span><span class="content">ඉක්බිති ශ්‍රාවකයෝ තම තමන්ගේ නිවෙස්වලට හැරී ගියහ.</span></span> 
     </div> 
     <div class="s1"> <span class="heading"><b>ජේසුස් වහන්සේ මග්දලායේ මරියාට දර්ශනය වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:9-10</b></span><span class="heading"><b>;</b></span><span class="heading"><b>මාක් 16:9-11</b></span><span class="heading"><b>)</b></span> 
     </div> 
     <div class="p"> <span class="verse v10" data-usfm="JHN.20.10"><span class="content"> </span></span><span class="verse v11" data-usfm="JHN.20.11"><span class="label">11</span><span class="content">එහෙත් මරියා සොහොන් ගෙය ළඟ පිටත හඬමින් සිටියා ය. ඈ මෙසේ හඬමින් ම සොහොන් ගෙය ඇතුළට නැමී බැලුවා ය. </span></span><span class="verse v12" data-usfm="JHN.20.12"><span class="label">12</span><span class="content">එවිට ජේසුස් වහන්සේගේ සිරුර තබා තිබූ ස්ථානයෙහි, සුදු වස්ත්‍ර හැඳගත් දේව දූතයන් දෙදෙනෙකු, එක් කෙනෙක් හිස තැබූ තැන ද තව කෙනෙක් පාද ළඟ ද හිඳිනු දුටුවා ය. </span></span><span class="verse v13" data-usfm="JHN.20.13"><span class="label">13</span><span class="content">එකල ඔව්හු: “ස්ත්‍රිය, ඔබ හඬන්නේ මන්දැ”යි ඇගෙන් ඇසූ හ. “ඔවුන් මාගේ සමිඳාණන් වහන්සේ ගෙන ගොස් කොතැන තැන්පත් කර ඇද්දැ යි මා නොදන්නා නිසා ය”යි ඈ පිළිතුරු දුන්නා ය.</span></span> 
     </div> 
     <div class="p"> <span class="verse v13" data-usfm="JHN.20.13"><span class="content"> </span></span><span class="verse v14" data-usfm="JHN.20.14"><span class="label">14</span><span class="content">මෙසේ කියමින් ඈ ආපසු හැරෙද්දී, ජේසුස් වහන්සේ එහි සිටින බව දුටුවා ය. එහෙත් ඒ ජේසුස් වහන්සේ බව ඈ නොදත්තී ය. </span></span><span class="verse v15" data-usfm="JHN.20.15"><span class="label">15</span><span class="content">“ස්ත්‍රිය, ඔබ හඬන්නේ මන් ද? ඔබ කවරෙකු සොයන්නෙහි දැ”යි ජේසුස් වහන්සේ ඇගෙන් ඇසූ සේක. ඈ උන් වහන්සේ උයන්ගොව්වා යයි සිතා: “මහතාණෙනි, ඔබ උන් වහන්සේ ගෙන ගියා නම්, උන් වහන්සේ කොතැන තැන්පත් කෙළෙහි දැ යි මට කිව මැනව; මම උන් වහන්සේ රැගෙන යමි”යි කීවා ය. </span></span><span class="verse v16" data-usfm="JHN.20.16"><span class="label">16</span><span class="content">ජේසුස් වහන්සේ, “මරියා” කියා ඈ ඇමතූ සේක. ඈ ද, හැරී, “රබ්බෝනි”යි හෙබ්‍රෙව් බසින් උන් වහන්සේට පිළිවදන් දුන්නා ය. එහි අර්ථය ‘ගුරුදේවයෙනි’ යනුයි.</span></span> 
     </div> 
     <div class="p"> <span class="verse v16" data-usfm="JHN.20.16"><span class="content"> </span></span><span class="verse v17" data-usfm="JHN.20.17"><span class="label">17</span><span class="content">ජේසුස් වහන්සේ කතා කොට, “මා අල්ලන්නට එපා; මන්ද, මම තව ම පියාණන් වහන්සේ වෙතට නොනැංගෙමි. ඒ නිසා දැන් ඔබ මාගේ සහෝදරයන් වෙතට ගොස්, ‘මම, මාගේ පියාණන් වහන්සේ හා ඔබගේ පියාණන් වහන්සේ ද මාගේ දෙවියන් වහන්සේ හා ඔබගේ දෙවියන් වහන්සේ ද වෙතට නඟින්නෙමි’යි ඔවුන්ට කියන්නැ”යි වදාළ සේක.</span></span> 
     </div> 
     <div class="p"> <span class="verse v17" data-usfm="JHN.20.17"><span class="content"> </span></span><span class="verse v18" data-usfm="JHN.20.18"><span class="label">18</span><span class="content">මග්දලායේ මරියා ශ්‍රාවකයන් වෙතට ගොස්, “මම ජේසුස් වහන්සේ දිටිමි”යි කියා ද, මේ දේවල් උන් වහන්සේ ඈට වදාළ බව ද, ඔවුන්ට දැන්වූවා ය.</span></span> 
     </div> 
     <div class="s1"> <span class="heading"><b>ශ්‍රාවකයන්ට දර්ශනය වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:16-20</b></span><span class="heading"><b>;</b></span><span class="heading"><b>මාක් 16:14-18</b></span><span class="heading"><b>;</b></span><span class="heading"><b>ලූක් 24:36-49</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="JHN.20.18"><span class="content"> </span></span><span class="verse v19" data-usfm="JHN.20.19"><span class="label">19</span><span class="content">සතියේ පළමු වන දා වූ එදා සවස ජුදෙව්වරුන්ට බියෙන් ශ්‍රාවකයන් දොරවල් වසාගෙන සිටි තැනට ජේසුස් වහන්සේ වැඩම කර ඔවුන් මැද සිට, “ඔබට ශාන්තිය වේ වා!’යි වදාළ සේක. </span></span><span class="verse v20" data-usfm="JHN.20.20"><span class="label">20</span><span class="content">උන් වහන්සේ මෙසේ වදාරා තමන් අත් ද ඇලය ද ඔවුන්ට පෙන්වූ සේක. ශ්‍රාවකයෝ සමිඳාණන් වහන්සේ දුටු කල ප්‍රීතියෙන් පිනාගියහ. </span></span><span class="verse v21" data-usfm="JHN.20.21"><span class="label">21</span><span class="content">“ඔබට ශාන්තිය වේ වා!”යි යළිත් උන් වහන්සේ ඔවුන්ට වදාරා “පියාණන් වහන්සේ මා එවා වදාළාක් මෙන් මම ද ඔබ යවමි”යි ඔවුන්ට කී සේක. </span></span><span class="verse v22" data-usfm="JHN.20.22"><span class="label">22</span><span class="content">උන් වහන්සේ ඉක්බිති ඔවුන් පිට හුස්ම හෙළා, “ශුද්ධාත්මයාණන් පිළිගන්න; </span></span><span class="verse v23" data-usfm="JHN.20.23"><span class="label">23</span><span class="content"> ඔබ යමෙකුගේ පව් කමා කරන්නහු ද, ඒවා ඔවුන්ට කමා කරනු ලැබේ; ඔබ යමෙකුගේ පව් කමා නොකරන්නහු ද, ඒවා කමා නොකරනු ලැබේ ය”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>තෝමස්ට දර්ශනය වීම</b></span> 
     </div> 
     <div class="p"> <span class="verse v23" data-usfm="JHN.20.23"><span class="content"> </span></span><span class="verse v24" data-usfm="JHN.20.24"><span class="label">24</span><span class="content">ජේසුස් වහන්සේ වැඩිය කල, දොළොස් දෙනාගෙන් එක් කෙනෙක් වූ ‘නිවුන් දරුවා’ යයි නම් ලත් තෝමස් ඔවුන් සමඟ නොසිටියේ ය. </span></span><span class="verse v25" data-usfm="JHN.20.25"><span class="label">25</span><span class="content">එහෙයින් සෙසු ශ්‍රාවකයෝ, “අපි සමිඳාණන් වහන්සේ දුටිමු”යි ඔහුට කී හ. එහෙත් ඔහු කතා කොට, “උන් වහන්සේගේ අත්වල ඇණ කැළැල් දැක, ඇණ ගසා තිබූ තැන්වල මාගේ ඇඟිල්ල තබා, උන් වහන්සේගේ ඇලයෙහි මාගේ අත දමා බැලුවොත් මිස, නැත්නම් විශ්වාස නොකරමි”යි කී ය.</span></span> 
     </div> 
     <div class="p"> <span class="verse v25" data-usfm="JHN.20.25"><span class="content"> </span></span><span class="verse v26" data-usfm="JHN.20.26"><span class="label">26</span><span class="content">අට දවසකට පසු උන් වහන්සේගේ ශ්‍රාවකයෝ නිවස තුළට වී සිටියෝ ය. තෝමස් ද ඔවුන් සමඟ සිටියේ ය. දොරවල් වසා තිබිණි. එහෙත්, ජේසුස් වහන්සේ පැමිණ, ඔවුන් මැද වැඩ සිට: “ඔබට ශාන්තිය වේ වා!”යි වදාළ සේක. </span></span><span class="verse v27" data-usfm="JHN.20.27"><span class="label">27</span><span class="content">ඉන්පසු උන් වහන්සේ තෝමස් අමතා, “ඔබේ ඇඟිල්ල මෙහි බහා මාගේ අත් බලන්න; ඔබේ අත දිගු කර මාගේ ඇලයෙහි තබන්න. අවිශ්වාස නොකර විශ්වාස කරන්නැ”යි වදාළ සේක. </span></span><span class="verse v28" data-usfm="JHN.20.28"><span class="label">28</span><span class="content">තෝමස් පිළිතුරු දෙමින්, “මාගේ ස්වාමීනි, මාගේ දෙවියෙනි”යි උන් වහන්සේට කී ය. </span></span><span class="verse v29" data-usfm="JHN.20.29"><span class="label">29</span><span class="content">එවිට ජේසුස් වහන්සේ, “ඔබ මා දුටු බැවින් අදහාගත්තෙහි ය. නුදුටු නමුත් අදහන්නෝ භාග්‍යවන්තයෝ ය”යි වදාළ සේක.</span></span> 
     </div> 
     <div class="s1"> <span class="heading"><b>පොත ලිවීමේ අදහස</b></span> 
     </div> 
     <div class="p"> <span class="verse v29" data-usfm="JHN.20.29"><span class="content"> </span></span><span class="verse v30" data-usfm="JHN.20.30"><span class="label">30</span><span class="content">මේ පොතෙහි ලියා නැති වෙනත් බොහෝ හාස්කම් ජේසුස් වහන්සේ සිය ශ්‍රාවකයන් ඉදිරියෙහි සිදු කළ සේක. </span></span><span class="verse v31" data-usfm="JHN.20.31"><span class="label">31</span><span class="content">එහෙත් මේවා ලියන ලද්දේ, ජේසුස් වහන්සේ දෙවියන් වහන්සේගේ පුත්‍ර වන ක්‍රිස්තුවරයාණන් බව ඔබ අදහාගන්නා පිණිසත්, ඇදහීමෙන් ජීවනය ලබන පිණිසත් ය.</span></span> 
     </div> 
    </div> 
   </div> 
  </div>
 </body>
</html>