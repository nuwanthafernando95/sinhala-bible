<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch14" data-usfm="JHN.14">  
     <div class="s1"> <span class="heading"><b>ස්වර්ග මාර්ගය</b></span> 
     </div> 
     <div class="p"> <span class="content"> </span><span class="verse v1" data-usfm="JHN.14.1"><span class="label">1</span><span class="content">“ඔබේ සිත් නොකැළඹේ වා! දෙවියන් වහන්සේ අදහාගන්න</span><span class="content"> මා ද අදහාගන්න. </span></span><span class="verse v2" data-usfm="JHN.14.2"><span class="label">2</span><span class="content">මාගේ පියාණන් වහන්සේගේ නිවාසයෙහි වාසය කිරීමට ඉඩපහසු තැන් බොහෝ ඇත. එසේ නොවේ නම් ඒ බව මම ඔබට නොකියම් ද? ඔබට ස්ථානයක් සූදානම් කරන පිණිස යමි. </span></span><span class="verse v3" data-usfm="JHN.14.3"><span class="label">3</span><span class="content">මා ගොස් ඔබට ස්ථානයක් සූදානම් කළ විට, මා සිටින තැන ඔබත් සිටින පිණිස ඔබ කැඳවාගෙන යාමට මම නැවත එන්නෙමි. </span></span><span class="verse v4" data-usfm="JHN.14.4"><span class="label">4</span><span class="content">මා යන ස්ථානයට මාර්ගය ඔබ දන්නහු ය”යි වදාළ සේක.</span></span> 
     </div> 
     <div class="p"> <span class="verse v4" data-usfm="JHN.14.4"><span class="content"> </span></span><span class="verse v5" data-usfm="JHN.14.5"><span class="label">5</span><span class="content">තෝමස් කතා කොට, “ස්වාමීනි, ඔබ කොතැනට වඩින සේක් දැ යි අපි නොදනිමු; එසේ නම් මාර්ගය දැනගන්නේ කෙසේ දැ”යි ඇසී ය. </span></span><span class="verse v6" data-usfm="JHN.14.6"><span class="label">6</span><span class="content">ජේසුස් වහන්සේ පිළිතුරු දෙමින්, “මාර්ගය ද සත්‍යය ද ජීවනය ද මම වෙමි; මා මඟින් මිස කිසිවෙක් පියාණන් වහන්සේ වෙත නොපැමිණෙන්නෝ ය. </span></span><span class="verse v7" data-usfm="JHN.14.7"><span class="label">7</span><span class="content">ඔබ මා හඳුනන්නහු නම්, මාගේ පියාණන් වහන්සේත් හඳුනන්නහු ය. මෙතැන් පටන් ඔබ උන් වහන්සේ හඳුනන්නහු ය; උන් වහන්සේ දැක ඇතැ”යි වදාළ සේක.</span></span> 
     </div> 
     <div class="p"> <span class="verse v7" data-usfm="JHN.14.7"><span class="content"> </span></span><span class="verse v8" data-usfm="JHN.14.8"><span class="label">8</span><span class="content">පිලිප් කතා කොට, “ස්වාමීනි, පියාණන් වහන්සේ අපට පෙන්වා වදාළ මැනව; එය අපට හොඳට ම ඇතැ”යි උන් වහන්සේට කී ය. </span></span><span class="verse v9" data-usfm="JHN.14.9"><span class="label">9</span><span class="content">ජේසුස් වහන්සේ පිළිතුරු දෙමින්, “පිලිප්, මෙපමණ කලක් මා ඔබ සමඟ විසූ නමුදු, තවමත් ඔබ මා හඳුනන්නේ නැද් ද? මා දුටු තැනැත්තේ, පියාණන් වහන්සේ දුටුවේ ය. එසේ නම්, ‘පියාණන් වහන්සේ අපට පෙන්වා වදාළ මැනවැ’යි ඔබ කියන්නේ කෙසේ ද? </span></span><span class="verse v10" data-usfm="JHN.14.10"><span class="label">10</span><span class="content">මා පියාණන් වහන්සේ තුළ ද පියාණන් වහන්සේ මා තුළ ද සිටින බව ඔබ විශ්වාස නොකරන්නෙහි ද? මා ඔබ හට වදාරන වචන මාගේ ම අධිකාරී බලයෙන් නොවදාරමි; පියාණන් වහන්සේ ම මා තුළ වැඩවසමින් ස්වකීය ක්‍රියා ඉටු කරන සේක. </span></span><span class="verse v11" data-usfm="JHN.14.11"><span class="label">11</span><span class="content">මා පියාණන් වහන්සේ තුළ ද පියාණන් වහන්සේ මා තුළ ද සිටින බවට මාගේ වචනය විශ්වාස කරන්න; එසේ නැත්නම් මාගේ ක්‍රියා නිසා වත් මා විශ්වාස කරන්න.</span></span> 
     </div> 
     <div class="p"> <span class="verse v11" data-usfm="JHN.14.11"><span class="content"> </span></span><span class="verse v12" data-usfm="JHN.14.12"><span class="label">12</span><span class="content">“ඒකාන්තයෙන් ම මම එසේ, ඔබට කියමි, මා අදහන්නා මා කරන ක්‍රියා ද කරන්නේ ය. තවද මා පියාණන් වහන්සේ වෙතට වඩින බැවින් ඔහු මීටත් වඩා මහත් ක්‍රියා කරන්නේ ය. </span></span><span class="verse v13" data-usfm="JHN.14.13"><span class="label">13</span><span class="content">පුත්‍රයා තුළ පියාණන් වහන්සේ මහිමයට පමුණුවනු ලබන පිණිස, ඔබ මාගේ නාමයෙන් අයැදින කවර දෙයක් වුව ද මම ඉටු කරන්නෙමි. </span></span><span class="verse v14" data-usfm="JHN.14.14"><span class="label">14</span><span class="content">ඔබ මාගේ නාමයෙන් අයැදින කවර දෙයක් වුව ද මම ඉටු කරන්නෙමි.”</span></span> 
     </div> 
     <div class="s1"> <span class="heading"><b>සහායදායකයාණන් එවීම ගැන පොරොන්දුව</b></span> 
     </div> 
     <div class="p"> <span class="verse v14" data-usfm="JHN.14.14"><span class="content"> </span></span><span class="verse v15" data-usfm="JHN.14.15"><span class="label">15</span><span class="content">“ඔබ මට ප්‍රේම කරන්නහු නම්, ඔබ මාගේ ආඥා පිළිපදින්නහු ය. </span></span><span class="verse v16" data-usfm="JHN.14.16"><span class="label">16</span><span class="content">එවිට මම පියාණන් වහන්සේගෙන් අයැදින්නෙමි; උන් වහන්සේ ද ඔබ සමඟ සදහට ම සිටින පිණිස වෙනත් සහායදායකයෙකු දෙන සේක. </span></span><span class="verse v17" data-usfm="JHN.14.17"><span class="label">17</span><span class="content">ඒ සහායදායකයාණෝ, සත්‍යයේ ආත්මයාණෝ ය. උන් වහන්සේ පිළිගැනීමට ලෝකයා අපොහොසත් ය. මන්ද, ලෝකයා උන් වහන්සේ දකින්නේ වත් හඳුනන්නේ වත් නැත. එහෙත්, ඔබ උන් වහන්සේ හඳුනන්නහු ය. මන්ද, උන් වහන්සේ ඔබ සමඟ නැවතී සිටිමින්, ඔබ තුළ වැඩ වසන සේක.</span></span> 
     </div> 
     <div class="p"> <span class="verse v17" data-usfm="JHN.14.17"><span class="content"> </span></span><span class="verse v18" data-usfm="JHN.14.18"><span class="label">18</span><span class="content">“ඔබ අනාථ වීමට ඉඩ නොදෙන්නෙමි, මම නැවත ඔබ වෙතට එන්නෙමි. </span></span><span class="verse v19" data-usfm="JHN.14.19"><span class="label">19</span><span class="content">තව ස්වල්ප වේලාවකින් ලෝකයා මා තවත් නොදකිති. එහෙත් ඔබ මා දකින්නහු ය; කුමක් හෙයින් ද, මා ජීවත් වන නිසා ඔබත් ජීවත් වන බැවිනි. </span></span><span class="verse v20" data-usfm="JHN.14.20"><span class="label">20</span><span class="content">ඒ දවසේ දී, මා පියාණන් වහන්සේ තුළ ද ඔබ මා තුළ ද මා ඔබ තුළ ද සිටින බව ඔබ දැනගන්නහු ය.</span></span> 
     </div> 
     <div class="p"> <span class="verse v20" data-usfm="JHN.14.20"><span class="content"> </span></span><span class="verse v21" data-usfm="JHN.14.21"><span class="label">21</span><span class="content">“මාගේ ආඥා පිළිගෙන ඒවා පිළිපදින යම් තැනැත්තෙක් වේ ද, මට ප්‍රේම කරන්නේ ඔහු ය. යම් තැනැත්තෙක් මට ප්‍රේම කරන්නේ ද මාගේ පියාණන් වහන්සේත් ඔහුට ප්‍රේම කරන සේක. මම ද ඔහුට ප්‍රේම කොට ඔහුට එළිදරව් වන්නෙමි”යි වදාළ සේක.</span></span> 
     </div> 
     <div class="p"> <span class="verse v21" data-usfm="JHN.14.21"><span class="content"> </span></span><span class="verse v22" data-usfm="JHN.14.22"><span class="label">22</span><span class="content">ජූදස් ඉස්කාරියොත් නොවන අනෙක් ජූදස් උන් වහන්සේ අමතා: “ස්වාමීනි, ඔබ වහන්සේ අපට එළිදරව් වී ලෝකයාට එළිදරව් නොවන්නේ කෙසේ දැ”යි ඇසී ය. </span></span><span class="verse v23" data-usfm="JHN.14.23"><span class="label">23</span><span class="content">ජේසුස් වහන්සේ ඔහුට පිළිතුරු දෙමින්, “යමෙක් මට ප්‍රේම කරන්නේ නම්, හෙතෙම මාගේ ධර්මය පිළිපදින්නේ ය. මාගේ පියාණන් වහන්සේ ද ඔහුට ප්‍රේම කරන සේක. අපි ඔහු වෙතට පැමිණ ඔහු සමඟ වාසය කරන්නෙමු. </span></span><span class="verse v24" data-usfm="JHN.14.24"><span class="label">24</span><span class="content">මට ප්‍රේම නොකරන්නා මාගේ ධර්මය නොපිළිපදියි. ඔබ අසන ධර්මය මාගේ නොව, මා එවා වදාළ පියාණන් වහන්සේගේ ධර්මය ය.</span></span> 
     </div> 
     <div class="p"> <span class="verse v24" data-usfm="JHN.14.24"><span class="content"> </span></span><span class="verse v25" data-usfm="JHN.14.25"><span class="label">25</span><span class="content">“ඔබ සමඟ සිටින අතර මම මේ දේවල් ඔබට කීවෙමි. </span></span><span class="verse v26" data-usfm="JHN.14.26"><span class="label">26</span><span class="content">එහෙත් මාගේ නාමයෙන් පියාණන් වහන්සේ එවන සහායදායකයාණන් වහන්සේ, එනම්, ශුද්ධාත්මයාණන් වහන්සේ සියල්ල ඔබට උගන්වමින්, මා වදාළ සියල්ල ඔබට සිහිපත් කරවන සේක.</span></span> 
     </div> 
     <div class="p"> <span class="verse v26" data-usfm="JHN.14.26"><span class="content"> </span></span><span class="verse v27" data-usfm="JHN.14.27"><span class="label">27</span><span class="content">“ශාන්තිය ඔබ වෙත ප්‍රදානය කර යමි; මාගේ ශාන්තිය ඔබට දෙමි. මා එය ඔබට දෙන්නේ ලෝකයා දෙන්නාක් මෙන් නොවේ. ඔබේ සිත් කැළඹෙන්නට වත් බිය වන්නට වත් ඉඩ නොදෙන්න. </span></span><span class="verse v28" data-usfm="JHN.14.28"><span class="label">28</span><span class="content">මම ගොස් නැවත ඔබ වෙතට එමි යි මා ඔබට කී බව ඔබ ඇසුවාහු ය. ඔබ මට ප්‍රේම කළාහු නම් මා පියාණන් වහන්සේ වෙතට යන බැවින් ඔබ ප්‍රීති වන්නහු ය. මන්ද, පියාණන් වහන්සේ මට වඩා උතුම් ය. </span></span><span class="verse v29" data-usfm="JHN.14.29"><span class="label">29</span><span class="content">ඒ දේ සිදු වූ කල ඔබ විශ්වාස කරන පිණිස, එය සිදු වන්න පෙර, දැනට ම ඔබට කියා ඇත. </span></span><span class="verse v30" data-usfm="JHN.14.30"><span class="label">30</span><span class="content">තවදුරටත් ඔබ සමඟ කතා කිරීමට නුපුළුවන. ලෝකයේ අධිපතියා එන්නේ ය. මා කෙරෙහි කිසි බලපුළුවන්කාරකමක් ඔහුට නැත. </span></span><span class="verse v31" data-usfm="JHN.14.31"><span class="label">31</span><span class="content">එහෙත් මෙසේ වන්නේ මා පියාණන් වහන්සේට ප්‍රේම කරන බවත්, පියාණන් වහන්සේ මට අණ කළ ලෙස මා කරන බවත් ලෝකයා දැනගන්නා පිණිස ය. නැඟිටින්න, අපි මෙතැනින් පිටත් ව යමු”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>