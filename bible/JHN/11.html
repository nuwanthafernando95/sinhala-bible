<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch11" data-usfm="JHN.11">  
     <div class="s1"> <span class="heading"><b>ලාසරස්ගේ මරණය</b></span> 
     </div> 
     <div class="p"> <span class="content"> </span><span class="verse v1" data-usfm="JHN.11.1"><span class="label">1</span><span class="content"> </span><span class="content"> මරියා සහ ඇගේ සොහොයුරිය වූ මාර්තාගේ ගම වන බෙතානියෙහි ලාසරස් නම් එක්තරා මිනිසෙක් අසනීපයෙන් සිටියේ ය. </span></span><span class="verse v2" data-usfm="JHN.11.2"><span class="label">2</span><span class="content"> මේ මරියා වනාහි, සමිඳාණන් වහන්සේ සුවඳ විලේපනයෙන් ආලේප කර, සිය හිසකේවලින් උන් වහන්සේගේ පාද පිස දැමූ තැනැත්තිය ය. රෝගාතුර ව සිටි ලාසරස් ඇගේ සහෝදරයා ය. </span></span><span class="verse v3" data-usfm="JHN.11.3"><span class="label">3</span><span class="content">එබැවින් ඒ සොහොයුරියෝ, “ස්වාමීනි, ඔබගේ හිතමිතුරා අසනීපයෙන් සිටී ය”යි උන් වහන්සේට දන්වා යැවූ හ. </span></span><span class="verse v4" data-usfm="JHN.11.4"><span class="label">4</span><span class="content">ඒ ඇසූ කල ජේසුස් වහන්සේ කතා කොට, “මේ රෝගය මරණයෙන් කෙළවර වන්නක් නොවේ; මෙය දේව මහිමය සඳහා ය; මෙයින් දෙවියන් වහන්සේගේ පුත්‍රයාණෝ මහිමයට පමුණුවනු ලබන සේකැ”යි වදාළ සේක.</span></span> 
     </div> 
     <div class="p"> <span class="verse v4" data-usfm="JHN.11.4"><span class="content"> </span></span><span class="verse v5" data-usfm="JHN.11.5"><span class="label">5</span><span class="content">ජේසුස් වහන්සේ මාර්තාට ද ඇගේ සොහොයුරියට ද ලාසරස්ට ද ප්‍රේම කළ සේක. </span></span><span class="verse v6" data-usfm="JHN.11.6"><span class="label">6</span><span class="content">එහෙත් ඔහු අසනීපයෙන් සිටින බව උන් වහන්සේට සැළ වූ පසු, තමන් සිටි ස්ථානයෙහි ම දෙදිනක් නතර වී සිටි සේක. </span></span><span class="verse v7" data-usfm="JHN.11.7"><span class="label">7</span><span class="content">ඉන්පසු උන් වහන්සේ ශ්‍රාවකයන් අමතා, “අපි යළිත් ජුදා දේශයට යමු”යි වදාළ සේක. </span></span><span class="verse v8" data-usfm="JHN.11.8"><span class="label">8</span><span class="content">ශ්‍රාවකයෝ ද, “ගුරුදේවයෙනි, මේ ළඟ දී ජුදෙව්වරු ඔබට ගල් ගසන්නට මාන බැලූ හ. ඉදින් ඔබ නැවතත් එහි වඩින සේක් දැ”යි ඇසූ හ.</span></span> 
     </div> 
     <div class="p"> <span class="verse v8" data-usfm="JHN.11.8"><span class="content"> </span></span><span class="verse v9" data-usfm="JHN.11.9"><span class="label">9</span><span class="content">ජේසුස් වහන්සේ පිළිතුරු දෙමින්, “දිවා කාලයට දොළොස් පැයක් තිබෙනවා නොවේ ද? යමෙක් දවල් කාලයෙහි ඇවිදින්නේ නම්, මෙලොව එළිය ඔහුට පෙනෙන බැවින් ඔහු නොපැකිළෙයි. </span></span><span class="verse v10" data-usfm="JHN.11.10"><span class="label">10</span><span class="content">එහෙත් යමෙක් රාත්‍රි කාලයෙහි ඇවිදින්නේ නම්, ඔහු තුළ එළිය නැති නිසා ඔහු පැකිළේ ය”යි පැවසූ ජේසුස් වහන්සේ නැවතත් ඔවුන් අමතා, </span></span><span class="verse v11" data-usfm="JHN.11.11"><span class="label">11</span><span class="content">“අප හිතමිත්‍ර ලාසරස් සැතපී සිටියි; ඔහු පුබුදුවන පිණිස යන්නෙමි”යි වදාළ සේක.</span></span> 
     </div> 
     <div class="p"> <span class="verse v11" data-usfm="JHN.11.11"><span class="content"> </span></span><span class="verse v12" data-usfm="JHN.11.12"><span class="label">12</span><span class="content">එවිට ශ්‍රාවකයෝ කතා කොට, “ස්වාමීනි, ඔහු සැතපී සිටී නම් ඔහුට සුව වනු ඇතැ”යි කී හ. </span></span><span class="verse v13" data-usfm="JHN.11.13"><span class="label">13</span><span class="content">සැතපීම යන්නෙන් ජේසුස් වහන්සේ අදහස් කෙළේ ලාසරස්ගේ මරණය ය. එහෙත් ඔවුන් එය තේරුම්ගත්තේ නිදාගැන්ම යනුවෙනි. </span></span><span class="verse v14" data-usfm="JHN.11.14"><span class="label">14</span><span class="content">එබැවින් ජේසුස් වහන්සේ පැහැදිලි ලෙස කතා කරමින්, “ලාසරස් මියගොස් ඇත. </span></span><span class="verse v15" data-usfm="JHN.11.15"><span class="label">15</span><span class="content">ඔබ විශ්වාස කරන පිණිස, ඔබගේ ම යහපත සඳහා, මා එහි නොසිටීම ගැන ප්‍රීති වෙමි. එසේ වී නමුත්, අපි ඔහු වෙතට යමු”යි වදාළ සේක. </span></span><span class="verse v16" data-usfm="JHN.11.16"><span class="label">16</span><span class="content">‘නිවුන්නා’ යයි නම් ලත් තෝමස් අනෙක් ශ්‍රාවකයන් අමතා, “උන් වහන්සේ සමඟ නසින පිණිස අපිත් යමු”යි කී හ.</span></span> 
     </div> 
     <div class="s1"> <span class="heading"><b>පුනරුජ්ජීවනය ද ජීවනය ද වන ජේසුස් වහන්සේ</b></span> 
     </div> 
     <div class="p"> <span class="verse v16" data-usfm="JHN.11.16"><span class="content"> </span></span><span class="verse v17" data-usfm="JHN.11.17"><span class="label">17</span><span class="content">ජේසුස් වහන්සේ වැඩම කළ විට, ලාසරස් සොහොන් ගෙයි තබා එදිනට දින සතරක් වූ බව දැනගත් සේක. </span></span><span class="verse v18" data-usfm="JHN.11.18"><span class="label">18</span><span class="content">බෙතානිය ජෙරුසලමට ආසන්න ය; දුර කිලෝමීටර් තුනක් පමණ ය. </span></span><span class="verse v19" data-usfm="JHN.11.19"><span class="label">19</span><span class="content">මාර්තාගේ හා මරියාගේ සහෝදරයාගේ මරණය ගැන අසා, ඔවුන් සනසන පිණිස ජුදෙව්වරුන්ගෙන් බොහෝ දෙනෙක් පැමිණ සිටියහ. </span></span><span class="verse v20" data-usfm="JHN.11.20"><span class="label">20</span><span class="content">ජේසුස් වහන්සේ වඩින බව මාර්තාට ආරංචි වූ විට, ඈ උන් වහන්සේ හමුවන්නට පෙරමඟට ගියා ය. එහෙත් මරියා ගෙදර නැවතී සිටියා ය.</span></span> 
     </div> 
     <div class="p"> <span class="verse v20" data-usfm="JHN.11.20"><span class="content"> </span></span><span class="verse v21" data-usfm="JHN.11.21"><span class="label">21</span><span class="content">මාර්තා කතා කරමින්, “ස්වාමීනි, ඔබ වහන්සේ මෙහි සිටි සේක් නම් මාගේ සහෝදරයා මැරෙන්නේ නැත. </span></span><span class="verse v22" data-usfm="JHN.11.22"><span class="label">22</span><span class="content">දැන් වුවත් ඔබ දෙවියන් වහන්සේගෙන් යමක් ඉල්ලුවොත්, දෙවියන් වහන්සේ ඔබට එය දෙන බව මම දනිමි”යි කීවා ය. </span></span><span class="verse v23" data-usfm="JHN.11.23"><span class="label">23</span><span class="content">“ඔබේ සහෝදරයා නැවත නැඟිටින්නේ ය”යි ජේසුස් වහන්සේ ඇයට වදාළ සේක. </span></span><span class="verse v24" data-usfm="JHN.11.24"><span class="label">24</span><span class="content">මාර්තා පිළිතුරු දෙමින්, “අන්තිම දවසේ, පුනරුජ්ජීවනයේ දී ඔහු නැවත නැඟිටින බව මම දනිමි”යි කීවා ය.</span></span> 
     </div> 
     <div class="p"> <span class="verse v24" data-usfm="JHN.11.24"><span class="content"> </span></span><span class="verse v25" data-usfm="JHN.11.25"><span class="label">25</span><span class="content">ජේසුස් වහන්සේ කතා කරමින්, පුනරුජ්ජීවනය ද, ජීවනය ද මම වෙමි; මා අදහාගන්නා මැරුණත් ජීවත් වන්නේ ය; </span></span><span class="verse v26" data-usfm="JHN.11.26"><span class="label">26</span><span class="content">ජීවත් ව සිටින, මා අදහාගන්න කිසිවෙක් කිසි කලෙක නො මැරෙන්නේ ය. ඔබ මෙය අදහන්නෙහි දැ”යි ඇසූ සේක.</span></span> 
     </div> 
     <div class="p"> <span class="verse v26" data-usfm="JHN.11.26"><span class="content"> </span></span><span class="verse v27" data-usfm="JHN.11.27"><span class="label">27</span><span class="content">ඈ පිළිතුරු දෙමින්, “ඔබ ක්‍රිස්තුවරයාණන් බවත්, දෙවියන් වහන්සේගේ පුත්‍රයාණන් බවත්, ලෝකයට වැඩම කරන්නට සිටි තැනැන් වහන්සේ බවත් මම අදහමි”යි කීවා ය.</span></span> 
     </div> 
     <div class="s1"> <span class="heading"><b>ජේසුස් වහන්සේ දුක් වීම</b></span> 
     </div> 
     <div class="p"> <span class="verse v27" data-usfm="JHN.11.27"><span class="content"> </span></span><span class="verse v28" data-usfm="JHN.11.28"><span class="label">28</span><span class="content">මාර්තා මෙසේ පවසා, ගොස්, ඇගේ සොහොයුරිය වූ මරියා කැඳවා, “ගුරුදේවයාණෝ වැඩම කර සිටිති; උන් වහන්සේ ඔබ කැඳවති”යි රහසින් කීවා ය. </span></span><span class="verse v29" data-usfm="JHN.11.29"><span class="label">29</span><span class="content">ඈ ඒ අසා නැඟිට වහා ම උන් වහන්සේ වෙතට ගියා ය. </span></span><span class="verse v30" data-usfm="JHN.11.30"><span class="label">30</span><span class="content">ඒ වන තුරු ජේසුස් වහන්සේ ගමට ඇතුළු නොවී, උන් වහන්සේට මාර්තා හමු වූ ස්ථානයෙහි ම නතර වී සිටි සේක. </span></span><span class="verse v31" data-usfm="JHN.11.31"><span class="label">31</span><span class="content">එවිට මරියා සනසමින් ඈ සමඟ ගෙයි සිටි ජුදෙව්වරු, ඈ විගස නැඟිට බැහැර යනු දැක, ඈ හඬන පිණිස සොහොන් ගේ ළඟට යන්නී යයි සිතා ඈ පස්සේ ගියහ.</span></span> 
     </div> 
     <div class="p"> <span class="verse v31" data-usfm="JHN.11.31"><span class="content"> </span></span><span class="verse v32" data-usfm="JHN.11.32"><span class="label">32</span><span class="content">මරියා ජේසුස් වහන්සේ සිටි තැනට අවුත්, උන් වහන්සේ දුටු කෙණෙහි පාමුල වැටී, “ස්වාමීනි, ඔබ වහන්සේ මෙහි සිටි සේක් නම් මාගේ සහෝදරයා මැරෙන්නේ නැතැ”යි කීවා ය. </span></span><span class="verse v33" data-usfm="JHN.11.33"><span class="label">33</span><span class="content">ජේසුස් වහන්සේ, ඈ ද ඈ සමඟ ආ ජුදෙව්වරුන් ද හඬනු දැක, සිතින් සුසුම්ලා කැළඹී, </span></span><span class="verse v34" data-usfm="JHN.11.34"><span class="label">34</span><span class="content">“ඔහු කොතැන තැන්පත් කළාහු දැ”යි ඇසූ සේක. “ස්වාමීනි, ඇවිත් බැලුව මැනැවැ”යි ඔව්හු කී හ.</span></span> 
     </div> 
     <div class="p"> <span class="verse v34" data-usfm="JHN.11.34"><span class="content"> </span></span><span class="verse v35" data-usfm="JHN.11.35"><span class="label">35</span><span class="content">ජේසුස් වහන්සේ හැඬු සේක. </span></span><span class="verse v36" data-usfm="JHN.11.36"><span class="label">36</span><span class="content">එබැවින් ජුදෙව්වරු, “බලන්න, උන් වහන්සේ මොහුට ප්‍රේම කළ තරම ය”යි කී හ. </span></span><span class="verse v37" data-usfm="JHN.11.37"><span class="label">37</span><span class="content">එහෙත් ඔවුන්ගෙන් සමහරෙක්, “අන්ධයාගේ ඇස් පෑදුවේ උන් වහන්සේ නොවෙත් ද? එසේ නම්, මේ මිනිසාගේ මරණය වළක්වන්නට උන් වහන්සේට නොහැකි වී දැ”යි කී හ.</span></span> 
     </div> 
     <div class="s1"> <span class="heading"><b>ලාසරස් මරණයෙන් උත්ථාන කිරීම</b></span> 
     </div> 
     <div class="p"> <span class="verse v37" data-usfm="JHN.11.37"><span class="content"> </span></span><span class="verse v38" data-usfm="JHN.11.38"><span class="label">38</span><span class="content">එවිට, නැවතත් ජේසුස් වහන්සේ අතිශයින් කැළඹී, සොහොන් ගේ ළඟට පැමිණි සේක. එය වනාහි ගල් ගුහාවකි. එහි කට ගලකින් වසා තිබිණි. </span></span><span class="verse v39" data-usfm="JHN.11.39"><span class="label">39</span><span class="content">“ගල ඉවත් කරන්නැ”යි ජේසුස් වහන්සේ වදාළ සේක. “ස්වාමීනි, ඔහු මියගොස් සතර දිනකි, දැන් දුගඳත් ඇතැ”යි මළ තැනැත්තාගේ සොහොයුරියක වූ මාර්තා කීවා ය.</span></span> 
     </div> 
     <div class="p"> <span class="verse v39" data-usfm="JHN.11.39"><span class="content"> </span></span><span class="verse v40" data-usfm="JHN.11.40"><span class="label">40</span><span class="content">ජේසුස් වහන්සේ කතා කොට, “ඔබට ඇදහිල්ල ඇත්නම් ඔබ දෙවියන් වහන්සේගේ තේජශ්‍රීය අත්දකින බව මා කීවා නොවේ දැ”යි ඈට වදාළ සේක. </span></span><span class="verse v41" data-usfm="JHN.11.41"><span class="label">41</span><span class="content">එවිට ඔව්හු ගල ඉවත් කළහ. ජේසුස් වහන්සේ ඇස් ඔසවා, “පියාණෙනි, ඔබ මට සවන් දුන් නිසා මම ඔබට ස්තුති කරමි. </span></span><span class="verse v42" data-usfm="JHN.11.42"><span class="label">42</span><span class="content">සැමවිට ම ඔබ මට සවන් දෙන බව මම දැන සිටියෙමි. එහෙත් මා මේ දේ කීවේ ඔබ මා එවා වදාළ බවට අවට සිටින සමූහයා අදහාගන්න පිණිස ය”යි වදාළ සේක.</span></span> 
     </div> 
     <div class="p"> <span class="verse v42" data-usfm="JHN.11.42"><span class="content"> </span></span><span class="verse v43" data-usfm="JHN.11.43"><span class="label">43</span><span class="content">උන් වහන්සේ මෙසේ කියා, “ලාසරස් පිටතට එන්නැ”යි මහ හඬින් වදාළ සේක. </span></span><span class="verse v44" data-usfm="JHN.11.44"><span class="label">44</span><span class="content">මැරී සිටි තැනැත්තා පිටතට ආවේ ය; ඔහුගේ අත් පා රෙදි පටිවලින් වෙළා තිබුණේ ය; මුහුණ රෙදි කඩකින් ඔතා තිබුණේ ය. “මොහුගේ බැමි ලිහා, යන්නට හරින්නැ”යි ජේසුස් වහන්සේ වදාළ සේක.</span></span> 
     </div> 
     <div class="p"> <span class="verse v44" data-usfm="JHN.11.44"><span class="content"> </span></span><span class="verse v45" data-usfm="JHN.11.45"><span class="label">45</span><span class="content">මරියා වෙතට ආ ජුදෙව්වරුන්ගෙන් බොහෝ දෙනෙක් ජේසුස් වහන්සේ කළ දේ දැක උන් වහන්සේ අදහාගත්හ. </span></span><span class="verse v46" data-usfm="JHN.11.46"><span class="label">46</span><span class="content">එහෙත් ඔවුන්ගෙන් ඇතැමෙක් පරිසිවරුන් වෙතට ගොස් ජේසුස් වහන්සේ කළ දේවල් ඔවුන්ට සැළ කළහ.</span></span> 
     </div> 
     <div class="s1"> <span class="heading"><b>ජේසුස් වහන්සේ නැසීමේ කුමන්ත්‍රණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:1-5</b></span><span class="heading"><b>;</b></span><span class="heading"><b>මාක් 14:1-2</b></span><span class="heading"><b>;</b></span><span class="heading"><b>ලූක් 22:1-2</b></span><span class="heading"><b>)</b></span> 
     </div> 
     <div class="p"> <span class="verse v46" data-usfm="JHN.11.46"><span class="content"> </span></span><span class="verse v47" data-usfm="JHN.11.47"><span class="label">47</span><span class="content">එවිට නායක පූජකයෝ ද, පරිසිවරු ද ශ්‍රේෂ්ඨාධිකරණය රැස් කරවා, “අපි කුමක් කරමු ද? මේ මිනිසා බොහෝ හාස්කම් කරයි. </span></span><span class="verse v48" data-usfm="JHN.11.48"><span class="label">48</span><span class="content">අප ඔහුට මෙසේ ඉඩ හැරියොත්, සියල්ලන් ම ඔහු අදහාගනු ඇත. එවිට රෝමවරුන් පැමිණ අපේ ශුද්ධස්ථානයත්, අපේ ජාතියත් වනසනු ඇතැ”යි කී හ.</span></span> 
     </div> 
     <div class="p"> <span class="verse v48" data-usfm="JHN.11.48"><span class="content"> </span></span><span class="verse v49" data-usfm="JHN.11.49"><span class="label">49</span><span class="content">ඔවුන්ගෙන් එක් කෙනෙක් වූ, ඒ අවුරුද්දේ උත්තම පූජකයා වූ කායාපස් කතා කොට, </span></span><span class="verse v50" data-usfm="JHN.11.50"><span class="label">50</span><span class="content">“ඔබ දන්නා දෙයක් නැත; මුළු ජාතියේ විනාශයට වඩා, ජනතාව උදෙසා එක මිනිසෙකුගේ මරණය යෝග්‍ය බව ඔබට තේරෙන්නේ නැතැ”යි කී ය. </span></span><span class="verse v51" data-usfm="JHN.11.51"><span class="label">51</span><span class="content">මෙය ඔහු ම හිතා කී දෙයක් නොවේ. ඒ වනාහි, ඔහු ඒ අවුරුද්දට උත්තම පූජකයා ව සිටි බැවින්, ජේසුස් වහන්සේ ජාතිය උදෙසා ද, </span></span><span class="verse v52" data-usfm="JHN.11.52"><span class="label">52</span><span class="content">ජාතිය උදෙසා පමණක් නොව, දෙවියන් වහන්සේගේ විසිරී ගිය දරුවන් එක්රැස් කරන පිණිස ද, දිවි පිදිය යුතු බවට ඔහු පැවසූ දිවැසි කීමකි. </span></span><span class="verse v53" data-usfm="JHN.11.53"><span class="label">53</span><span class="content">එබැවින් එදා පටන් ඔව්හු උන් වහන්සේ මරන්නට කුමන්ත්‍රණය කළහ.</span></span> 
     </div> 
     <div class="p"> <span class="verse v53" data-usfm="JHN.11.53"><span class="content"> </span></span><span class="verse v54" data-usfm="JHN.11.54"><span class="label">54</span><span class="content">ඒ නිසා ජේසුස් වහන්සේ ජුදෙව්වරුන් අතරෙහි තවත් ප්‍රසිද්ධියේ නොගැවසී, එයින් ඉවත් ව පාළුකරයට යාබද පෙදෙසෙහි, එප්‍රායිම් නම් නුවරට වැඩම කර ශ්‍රාවකයන් සමඟ එහි නැවතී සිටි සේක.</span></span> 
     </div> 
     <div class="p"> <span class="verse v54" data-usfm="JHN.11.54"><span class="content"> </span></span><span class="verse v55" data-usfm="JHN.11.55"><span class="label">55</span><span class="content">එකල ජුදෙව්වරුන්ගේ පාස්කු මංගල්‍යය ළං ව තිබිණි. මංගල්‍යයට තම තමන් පවිත්‍ර කරගන්නා පිණිස බොහෝ දෙනෙක් පිටිසරින් නික්ම ජෙරුසලමට ගියහ. </span></span><span class="verse v56" data-usfm="JHN.11.56"><span class="label">56</span><span class="content">එවිට, ඔව්හු ජේසුස් වහන්සේ සොයමින් දේව මාලිගාවේ සිටිය දී, “ඔබ කුමක් සිතන්නහු ද? ඔහු මංගල්‍යයට නෑවිත් සිටී දැ”යි ඔවුනොවුන් අතර කතා කරගත්හ. </span></span><span class="verse v57" data-usfm="JHN.11.57"><span class="label">57</span><span class="content">උන් වහන්සේ සිටින තැන යමෙක් දනිතොත්, අත්අඩංගුවට ගන්නා පිණිස, ඒ බව දන්වන මෙන් නායක පූජකයන් හා පරිසිවරුන් විසින් අණ දී තිබිණි.</span></span> 
     </div> 
    </div> 
   </div> 
  </div>
 </body>
</html>