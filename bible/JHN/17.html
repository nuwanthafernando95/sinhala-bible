<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch17" data-usfm="JHN.17">  
     <div class="s1"> <span class="heading"><b>ජේසුස් වහන්සේගේ උත්තම පූජක යාච්ඤාව</b></span> 
     </div> 
     <div class="p"> <span class="content"> </span><span class="verse v1" data-usfm="JHN.17.1"><span class="label">1</span><span class="content">ජේසුස් වහන්සේ මේ දේවල් වදාරා, ස්වර්ගය දෙසට ඇස් ඔසවා මෙසේ යාච්ඤා කළ සේක: “පියාණෙනි, දැන් නියමිත මොහොත පැමිණ තිබේ. පුත්‍රයාණන් විසින් ඔබ මහිමයට පමුණුවනු ලබන පිණිස, ඔබ ද පුත්‍රයාණන් මහිමයට පැමිණෙව්ව මැනව. </span></span><span class="verse v2" data-usfm="JHN.17.2"><span class="label">2</span><span class="content">මන්ද, ඔබ විසින් පුත්‍රයාණන්ට දෙන ලද සියල්ලන් හට සදාතන ජීවනය දෙන පිණිස, සකල මනුෂ්‍ය වර්ගයා කෙරෙහි ආධිපත්‍යය ඔබ වහන්සේ පුත්‍රයාණන්ට දුන් සේක. </span></span><span class="verse v3" data-usfm="JHN.17.3"><span class="label">3</span><span class="content">සදාතන ජීවනය මේ ය: එක ම සැබෑ දෙවියන් වන ඔබ ද, ඔබ විසින් එවන ලද තැනැන් වහන්සේ වන ජේසුස් ක්‍රිස්තුන් වහන්සේ ද, දැනගැනීම ය. </span></span><span class="verse v4" data-usfm="JHN.17.4"><span class="label">4</span><span class="content">ඔබ වහන්සේ මට භාර දුන් මෙහෙය සම්පූර්ණ කරමින් මම මිහි පිට ඔබ මහිමයට පැමිණිවීමි. </span></span><span class="verse v5" data-usfm="JHN.17.5"><span class="label">5</span><span class="content">ඉතින් පියාණෙනි, ලොව ඇති වන්නට පෙර ඔබ හා සමඟ මට තිබුණු තේජශ්‍රීයෙන්, දැන් ඔබ ඉදිරියෙහි මා තේජශ්‍රීයට පැමිණෙව්ව මැනව.</span></span> 
     </div> 
     <div class="p"> <span class="verse v5" data-usfm="JHN.17.5"><span class="content"> </span></span><span class="verse v6" data-usfm="JHN.17.6"><span class="label">6</span><span class="content">“ඔබ වහන්සේ ලෝකයෙන් වෙන් කොට මට දුන් මිනිසුන් හට ඔබගේ නාමය මම ප්‍රකාශ කෙළෙමි. ඔව්හු ඔබට අයිති වූ හ. ඔබ ඔවුන් මට දුන් සේක. ඔව්හු ඔබගේ දහම පිළිපැද්දාහ. </span></span><span class="verse v7" data-usfm="JHN.17.7"><span class="label">7</span><span class="content">ඔබ මට දුන් සියල්ල ම ඔබගෙන් පැමිණි බව දැන් ඔව්හු දනිති. </span></span><span class="verse v8" data-usfm="JHN.17.8"><span class="label">8</span><span class="content">මන්ද, ඔබ මට පැවසූ වචන මම ඔවුන්ට පැවසීමි. ඔව්හු එය පිළිගෙන මා ඔබ වෙතින් පැමිණි බව සැබැවින් ම දැන, ඔබ මා එවා වදාළ බව විශ්වාස කරති.</span></span> 
     </div> 
     <div class="p"> <span class="verse v8" data-usfm="JHN.17.8"><span class="content"> </span></span><span class="verse v9" data-usfm="JHN.17.9"><span class="label">9</span><span class="content">“මම ඔවුන් උදෙසා යාච්ඤා කරමි. ඔබ මට දුන් ඔවුන් උදෙසා මිස, ලෝකයා උදෙසා යාච්ඤා නොකරමි. මන්ද, ඔව්හු ඔබගේ ය. </span></span><span class="verse v10" data-usfm="JHN.17.10"><span class="label">10</span><span class="content">මා සන්තක සියල්ල ඔබගේ ය; ඔබ සන්තක සියල්ල මාගේ ය. ඔවුන් තුළින් මම තේජශ්‍රීයට පැමිණ සිටිමි. </span></span><span class="verse v11" data-usfm="JHN.17.11"><span class="label">11</span><span class="content">මම තවත් ලෝකයෙහි නොසිටිමි. එහෙත් ඔව්හු ලෝකයෙහි සිටිති. මම ඔබ වෙතට එන්නෙමි. සුවිශුද්ධ පියාණෙනි, අප මෙන් ඔවුන් ද, ඒකත්වයක් වන පිණිස, ඔබ මට දුන් ඔබගේ නාමයේ අනුහසින් ඔවුන් ආරක්ෂා කළ මැනව. </span></span><span class="verse v12" data-usfm="JHN.17.12"><span class="label">12</span><span class="content"> මම ඔවුන් සමඟ සිටිය දී ඔබ මට දුන් ඔබගේ නාමයේ අනුහසින් මම ඔවුන් ආරක්ෂා කෙළෙමි. මම ඔවුන් රැකබලාගතිමි. ශුද්ධ ලියවිල්ල සම්පූර්ණ වන පිණිස, විනාශයේ පුත්‍රයා හැර අන් කිසිවෙක් විනාශ නොවූ හ. </span></span><span class="verse v13" data-usfm="JHN.17.13"><span class="label">13</span><span class="content">එහෙත් දැන් මම ඔබ වෙතට එමි. මා ලෝකයෙහි දී මේ දේවල් ප්‍රකාශ කරන්නේ, මාගේ ප්‍රීතිය ඔවුන් තුළ සම්පූර්ණයෙන් ම ඇති වන පිණිස ය. </span></span><span class="verse v14" data-usfm="JHN.17.14"><span class="label">14</span><span class="content">මම ඔවුන්ට ඔබගේ දහම දුනිමි. මා ලෝකයට අයිති නොවන සේ ම, ඔවුන් ද ලෝකයට අයිති නොවන බැවින්, ලෝකයා ඔවුන්ට ද්වේෂ කළහ. </span></span><span class="verse v15" data-usfm="JHN.17.15"><span class="label">15</span><span class="content">ඔබ ලෝකයෙන් ඔවුන් වෙන් කරන මෙන් මම යාච්ඤා නොකරමි; නපුරාගෙන් ඔවුන් ආරක්ෂා කරන මෙන් යාච්ඤා කරමි. </span></span><span class="verse v16" data-usfm="JHN.17.16"><span class="label">16</span><span class="content">මා ලෝකයෙන් නොවන්නාක් මෙන් ම ඔව්හු ද ලෝකයෙන් නොවෙති. </span></span><span class="verse v17" data-usfm="JHN.17.17"><span class="label">17</span><span class="content">සත්‍යයෙහි ඔවුන් කැප කළ මැනව; සත්‍යය නම් ඔබගේ ධර්මය ය. </span></span><span class="verse v18" data-usfm="JHN.17.18"><span class="label">18</span><span class="content">ඔබ මා ලෝකයට එවා වදාළාක් මෙන්, මම ද ඔවුන් ලෝකයට යැවීමි. </span></span><span class="verse v19" data-usfm="JHN.17.19"><span class="label">19</span><span class="content">ඔවුන් සත්‍යයට කැප වන පිණිස, මම ඔවුන් උදෙසා කැප වෙමි.</span></span> 
     </div> 
     <div class="p"> <span class="verse v19" data-usfm="JHN.17.19"><span class="content"> </span></span><span class="verse v20" data-usfm="JHN.17.20"><span class="label">20</span><span class="content">“මොවුන් ගැන පමණක් නොව, මොවුන්ගේ වචනය කරණකොටගෙන මා අදහාගන්නා අය ගැනත් යාච්ඤා කරමි. </span></span><span class="verse v21" data-usfm="JHN.17.21"><span class="label">21</span><span class="content">පියාණෙනි, මා මෙසේ යාච්ඤා කරන්නේ ඔබ මා තුළ ද මා ඔබ තුළ ද සිටින්නාක් මෙන්, ඔවුන් ද අප තුළ ඒකත්වයක් වන පිණිසත්, ඔබ මා එවා වදාළ බව ලෝකයා විශ්වාස කරන පිණිසත් ය. </span></span><span class="verse v22" data-usfm="JHN.17.22"><span class="label">22</span><span class="content">අප ඒකත්වයක් ව සිටින්නා සේ ම, ඔවුනුත් ඒකත්වයක් වන පිණිස ඔබ මට දුන් තේජශ්‍රීය මම ඔවුන්ට දුනිමි. </span></span><span class="verse v23" data-usfm="JHN.17.23"><span class="label">23</span><span class="content">මෙසේ කෙළේ, මා ඔවුන් තුළ ද ඔබ මා තුළ ද සිටීමෙන්, ඔවුන් සම්පූර්ණ ලෙස ඒකත්වයට පැමිණෙන පිණිසත්, ඔබ මා එවා වදාළ බව ද, ඔබ මට ප්‍රේම කළාක් මෙන් ඔවුන්ටත් ප්‍රේම කළ බව ද ලෝකයා දැනගන්නා පිණිසත් ය.</span></span> 
     </div> 
     <div class="p"> <span class="verse v23" data-usfm="JHN.17.23"><span class="content"> </span></span><span class="verse v24" data-usfm="JHN.17.24"><span class="label">24</span><span class="content">“පියාණෙනි, ලෝකය මැවීමට පෙර ඔබ මට ප්‍රේම කළ නිසා මට පැවරූ තේජශ්‍රීය, ඔබ මට දුන් අය විසින් දකින පිණිස, මා සිටින තැන ඔවුනුත් සිටිනවාට කැමැත්තෙමි.</span></span> 
     </div> 
     <div class="p"> <span class="verse v24" data-usfm="JHN.17.24"><span class="content"> </span></span><span class="verse v25" data-usfm="JHN.17.25"><span class="label">25</span><span class="content">“ධාර්මික පියාණෙනි, ලෝකයා ඔබ දැනගත්තේ නැත. එහෙත් මම ඔබ දැනගතිමි. තවද, ඔබ මා එවා වදාළ බව මොවුහු දනිති. </span></span><span class="verse v26" data-usfm="JHN.17.26"><span class="label">26</span><span class="content">ඔබ මට දැක් වූ ප්‍රේමය ඔවුන් තුළ වන පිණිසත්, මා ද ඔවුන් තුළ වන පිණිසත්, ඔබගේ නාමය ඔවුන්ට දන්වා වදාළෙමි. තවත් දන්වා වදාරන්නෙමි.”</span></span> 
     </div> 
    </div> 
   </div> 
  </div>
 </body>
</html>