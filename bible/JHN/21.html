<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch21" data-usfm="JHN.21">  
     <div class="s1"> <span class="heading"><b>ශ්‍රාවකයන් සත් දෙනෙකුට දර්ශනය වීම</b></span> 
     </div> 
     <div class="p"> <span class="content"> </span><span class="verse v1" data-usfm="JHN.21.1"><span class="label">1</span><span class="content">ඉන්පසු ජේසුස් වහන්සේ තිබේරියස් නම් මුහුද ළඟ දී ශ්‍රාවකයන්ට නැවත දර්ශනය වූ සේක. උන් වහන්සේ දර්ශනය වූයේ මේ අයුරින් ය. </span></span><span class="verse v2" data-usfm="JHN.21.2"><span class="label">2</span><span class="content">සීමොන් පේදුරු ද ‘නිවුන් දරුවා’ නම් වූ තෝමස් ද ගලීලයේ කානාහි නතානියෙල් ද සෙබදීගේ පුත්‍රයෝ ද උන් වහන්සේගේ ශ්‍රාවකයන්ගෙන් තවත් දෙදෙනෙක් ද එක් ව සිටියෝ ය. </span></span><span class="verse v3" data-usfm="JHN.21.3"><span class="label">3</span><span class="content"> සීමොන් පේදුරු, “මම මසුන් අල්ලන්න යමි”යි ඔවුන්ට කී ය. “අපිත් ඔබ සමඟ එමු”යි ඔව්හු ඔහුට කී හ. ඔව්හු පිටත් ව ගොස් ඔරුවට නැංගා හ. එහෙත් ඒ රාත්‍රියේ ඔවුන් කිසිවක් ඇල්ලුවේ නැත.</span></span> 
     </div> 
     <div class="p"> <span class="verse v3" data-usfm="JHN.21.3"><span class="content"> </span></span><span class="verse v4" data-usfm="JHN.21.4"><span class="label">4</span><span class="content">පහන් වූ කල ජේසුස් වහන්සේ වෙරළෙහි සිටි සේක. එසේ වුවත්, ඒ ජේසුස් වහන්සේ බව ශ්‍රාවකයෝ නොදත්හ. </span></span><span class="verse v5" data-usfm="JHN.21.5"><span class="label">5</span><span class="content">එවිට ජේසුස් වහන්සේ, “මිත්‍රයෙනි, ඔබ ළඟ මාළු තිබේ දැ”යි ඔවුන්ගෙන් ඇසූ සේක. ඔව්හු, “නැතැ”යි කී හ. </span></span><span class="verse v6" data-usfm="JHN.21.6"><span class="label">6</span><span class="content"> උන් වහන්සේ ඔවුන් අමතමින්, “ඔරුවේ දකුණු පැත්තෙන් දැල හෙළන්න, එවිට සම්බ වනු ඇතැ”යි වදාළ සේක. එසේ දැල හෙළූ කල, අසුවූ මසුන් රාශිය නිසා දැල ඇද ගන්නට වත් ඔවුන්ට නොහැකි විය.</span></span> 
     </div> 
     <div class="p"> <span class="verse v6" data-usfm="JHN.21.6"><span class="content"> </span></span><span class="verse v7" data-usfm="JHN.21.7"><span class="label">7</span><span class="content">ජේසුස් වහන්සේ ප්‍රේම කළ ශ්‍රාවකයා පේදුරුට කතා කොට, “අන්න, ඒ ස්වාමීන් වහන්සේ ය”යි කී ය. එවිට සීමොන් පේදුරු ඒ ස්වාමීන් වහන්සේ බව අසා, තමා ඉණ රෙද්ද ලිහාදමා සිටි බැවින්, වහා එය ඇඳගෙන මුහුදට පැන්නේ ය. </span></span><span class="verse v8" data-usfm="JHN.21.8"><span class="label">8</span><span class="content">එහෙත් සෙසු ශ්‍රාවකයෝ මසුන්ගෙන් පිරුණු දැල ඇදගෙන, කුඩා ඔරුවෙන් ආහ. ඔව්හු වෙරළට නුදුරු ව මීටර් සියයක් පමණ ඈතින් සිටියහ. </span></span><span class="verse v9" data-usfm="JHN.21.9"><span class="label">9</span><span class="content">ඔව්හු ගොඩට ආ විට එහි ගිනි අඟුරු ද ඒ පිට මාළු තිබෙන බව ද රොටි ද දුටුවෝ ය. </span></span><span class="verse v10" data-usfm="JHN.21.10"><span class="label">10</span><span class="content">“ඔබ දැන් ඇල්ලූ මසුන්ගෙන් ස්වල්පයක් ගෙනෙන්නැ”යි ජේසුස් වහන්සේ ඔවුන්ට වදාළ සේක.</span></span> 
     </div> 
     <div class="p"> <span class="verse v10" data-usfm="JHN.21.10"><span class="content"> </span></span><span class="verse v11" data-usfm="JHN.21.11"><span class="label">11</span><span class="content">සීමොන් පේදුරු ඔරුවට නැඟී, ලොකු මසුන් එකසිය පණස්තුන් දෙනෙකුගෙන් පිරුණු දැල ගොඩට ඇද්දේ ය. එපමණ තිබුණ නමුත් දැල ඉරුණේ නැත. </span></span><span class="verse v12" data-usfm="JHN.21.12"><span class="label">12</span><span class="content">ජේසුස් වහන්සේ කතා කොට, “එන්න, අනුභව කරන්නැ”යි ඔවුන්ට වදාළ සේක. ඒ සමිඳාණන් වහන්සේ බව ඔවුන් දැන සිටි හෙයින්, “ඔබ කවුරු දැ”යි උන් වහන්සේගෙන් අසන්නට ශ්‍රාවකයන්ගෙන් කිසිවෙකුට වත් ධෛර්යය නොතිබිණි. </span></span><span class="verse v13" data-usfm="JHN.21.13"><span class="label">13</span><span class="content">ජේසුස් වහන්සේ ඇවිත්, රොටි රැගෙන ඔවුන්ට දුන් සේක; එසේ ම මාළුත් දුන් සේක.</span></span> 
     </div> 
     <div class="p"> <span class="verse v13" data-usfm="JHN.21.13"><span class="content"> </span></span><span class="verse v14" data-usfm="JHN.21.14"><span class="label">14</span><span class="content">මේ වනාහි ජේසුස් වහන්සේ මළවුන්ගෙන් උත්ථාන වූ පසු ශ්‍රාවකයන්ට දර්ශනය වූ තුන් වන වතාව ය.</span></span> 
     </div> 
     <div class="s1"> <span class="heading"><b>පේදුරුට පැවරූ තුන් ප්‍රකාර භාරය</b></span> 
     </div> 
     <div class="p"> <span class="verse v14" data-usfm="JHN.21.14"><span class="content"> </span></span><span class="verse v15" data-usfm="JHN.21.15"><span class="label">15</span><span class="content">මෙසේ ඔවුන් ආහාර වැළඳූ පසු ජේසුස් වහන්සේ සීමොන් පේදුරුට කතා කොට, “ජොහන්ගේ පුත්‍ර වූ සීමොන්, මොවුන්ට වඩා ඔබ මට ප්‍රේම කරන්නෙහි දැ”යි ඇසූ සේක. ඔහු, “එසේ ය ස්වාමීනි, මා ඔබට ප්‍රේම කරන බව ඔබ දන්නා සේකැ”යි පිළිතුරු දුන්නේ ය. උන් වහන්සේ, “මාගේ බැටළු පැටවුන් පෝෂණය කරන්නැ”යි ඔහුට වදාළ සේක.</span></span> 
     </div> 
     <div class="p"> <span class="verse v15" data-usfm="JHN.21.15"><span class="content"> </span></span><span class="verse v16" data-usfm="JHN.21.16"><span class="label">16</span><span class="content">නැවත දෙ වන වරටත්, “ජොහන්ගේ පුත්‍ර වූ සීමොන් ඔබ මට ප්‍රේම කරන්නෙහි දැ”යි ඔහුගෙන් ඇසූ සේක. ඔහු, “එසේ ය, ස්වාමීනි, මා ඔබට ප්‍රේම කරන බව ඔබ දන්නා සේකැ”යි පිළිතුරු දුන්නේ ය. උන් වහන්සේ ද, “මාගේ බැටළුවන්ගේ එඬේරා වන්නැ”යි වදාළ සේක.</span></span> 
     </div> 
     <div class="p"> <span class="verse v16" data-usfm="JHN.21.16"><span class="content"> </span></span><span class="verse v17" data-usfm="JHN.21.17"><span class="label">17</span><span class="content">උන් වහන්සේ තුන් වන වරටත් ඔහුට කතා කොට, “ජොහන්ගේ පුත්‍ර වූ සීමොන්, ඔබ මට ප්‍රේම කරන්නෙහි දැ”යි ඔහුගෙන් ඇසූ සේක. තුන් වන වරටත්, ‘මට ප්‍රේම කරන්නෙහි දැ’යි ජේසුස් වහන්සේ තමාගෙන් ඇසූ බැවින් පේදුරු ශෝක වී: “ස්වාමීනි, ඔබ සියල්ල දන්නා සේක; මා ඔබ වහන්සේට ප්‍රේම කරන බව ඔබ වහන්සේ දන්නා සේකැ”යි කී ය. “මාගේ බැටළුවන් පෝෂණය කරන්නැ”යි ජේසුස් වහන්සේ ඔහුට වදාළ සේක. </span></span><span class="verse v18" data-usfm="JHN.21.18"><span class="label">18</span><span class="content">“ඒකාන්තයෙන් මම ඔබට කියමි, ඔබ තරුණ වියෙහි ඔබේ ඉඟටිය බැඳගෙන කැමැති කැමැති තැන්වල ඇවිද්දෙහි ය. එහෙත් ඔබ මහලු වූ කල ඔබේ අත් දිගු කරන්නෙහි ය, වෙන කෙනෙකු ඔබේ ඉඟටිය බැඳ, ඔබ කැමැති නැති තැනකට ගෙනයනු ඇතැ”යි වදාළ සේක. </span></span><span class="verse v19" data-usfm="JHN.21.19"><span class="label">19</span><span class="content">ඔහු කෙබඳු මරණයකින් දෙවියන් වහන්සේ ගෞරවයට පමුණුවනු ඇද්දැ යි හඟවනු වස් උන් වහන්සේ මෙසේ වදාළ සේක. ඉක්බිති “මා අනුව එන්නැ”යි නැවතත් ඔහුට කී සේක.</span></span> 
     </div> 
     <div class="s1"> <span class="heading"><b>හිතවත් ශ්‍රාවකයා</b></span> 
     </div> 
     <div class="p"> <span class="verse v19" data-usfm="JHN.21.19"><span class="content"> </span></span><span class="verse v20" data-usfm="JHN.21.20"><span class="label">20</span><span class="content"> </span><span class="content"> පේදුරු හැරී, ජේසුස් වහන්සේ ප්‍රේම කළාවූ ද රාත්‍රි භෝජනයෙහි දී උන් වහන්සේගේ ළයෙහි හාන්සි වී සිට, ‘ඔබ පාවා දෙන්නේ කවරෙක් දැ’යි ඇසුවාවූ ද ශ්‍රාවකයා තමන් පසුපස්සේ එනු දිටී ය. </span></span><span class="verse v21" data-usfm="JHN.21.21"><span class="label">21</span><span class="content">පේදුරු ඔහු දැක, “ස්වාමීනි, මොහුට කුමක් වේ දැ”යි ජේසුස් වහන්සේගෙන් ඇසී ය. </span></span><span class="verse v22" data-usfm="JHN.21.22"><span class="label">22</span><span class="content">ජේසුස් වහන්සේ ද, “මා එනතෙක් ඔහු සිටිනවාට මා කැමැති නම් ඔබට මොක ද? </span></span><span class="verse v23" data-usfm="JHN.21.23"><span class="label">23</span><span class="content">ඔබ මා අනුව එන්නැ”යි වදාළ සේක. එහෙයින් ඒ ශ්‍රාවකයා නොමැරෙන්නේ ය යන කීම සහෝදරයන් අතර පතළ විය. එසේ වී නමුත් ජේසුස් වහන්සේ, ‘මා එන තුරු ඔහු සිටිනවාට මා කැමැති නම් ඔබට මොක දැ’යි කීවා මිස, ‘ඔහු නොමැරෙන්නේ ය’යි නොවදාළ සේක.</span></span> 
     </div> 
     <div class="p"> <span class="verse v23" data-usfm="JHN.21.23"><span class="content"> </span></span><span class="verse v24" data-usfm="JHN.21.24"><span class="label">24</span><span class="content">මේ ගැන සාක්ෂි දෙන්නාවූ ද මෙය ලිව්වාවූ ද ශ්‍රාවකයා ඔහු ය. ඔහුගේ සාක්ෂිය සැබෑ බව අපි දනිමු.</span></span> 
     </div> 
     <div class="p"> <span class="verse v24" data-usfm="JHN.21.24"><span class="content"> </span></span><span class="verse v25" data-usfm="JHN.21.25"><span class="label">25</span><span class="content">ජේසුස් වහන්සේ කළ තවත් බොහෝ දේ ඇත. ඒවා එකින් එක ලිව්වොත්, ලියවෙන ඒ පොත්වලට මුළු ලෝකය වුවත් ඉඩ මදි යයි සිතමි.</span></span> 
     </div> 
    </div> 
   </div> 
  </div>
 </body>
</html>