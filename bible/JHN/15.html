<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch15" data-usfm="JHN.15">  
     <div class="s1"> <span class="heading"><b>සැබෑ මිදි වැල</b></span> 
     </div> 
     <div class="p"> <span class="content"> </span><span class="verse v1" data-usfm="JHN.15.1"><span class="label">1</span><span class="content">“සැබෑ මිදි වැල මම ය; මාගේ පියාණන් වහන්සේ උද්‍යාන පාලකයාණෝ ය. </span></span><span class="verse v2" data-usfm="JHN.15.2"><span class="label">2</span><span class="content">උන් වහන්සේ, මා තුළ ඇති, පල නොදරන සියලු අතු කපා හරින සේක. පල දරන සියලු අතු, වඩා පල දරන පිණිස පාහින සේක. </span></span><span class="verse v3" data-usfm="JHN.15.3"><span class="label">3</span><span class="content">මා ඔබට වදාළ දහම කරණකොටගෙන ඔබ දැනට ම පිරිසිදු ය. </span></span><span class="verse v4" data-usfm="JHN.15.4"><span class="label">4</span><span class="content">මා තුළ සිටින්න, මම ද ඔබ තුළ සිටිමි. අත්ත මිදි වැලට යා වී නැත්නම් වෙන් ව පල දරන්නට ඊට නොහැකි සේ, ඔබ මා හා ඒකාබද්ධ නොවන්නහු නම්, පල දැරීමට ඔබට නොහැකි ය.</span></span> 
     </div> 
     <div class="p"> <span class="verse v4" data-usfm="JHN.15.4"><span class="content"> </span></span><span class="verse v5" data-usfm="JHN.15.5"><span class="label">5</span><span class="content">“මිදි වැල මම ය, ඔබ අතු ය. යමෙක් මා තුළ සිටින්නේ ද, මම ඔහු තුළ සිටිම් ද, ඒ තැනැත්තේ බොහෝ පල දරයි. මන්ද, මාගෙන් වෙන් ව කිසිවක් කරන්නට ඔබට නොහැකි ය. </span></span><span class="verse v6" data-usfm="JHN.15.6"><span class="label">6</span><span class="content">යම් තැනැත්තෙක් මා තුළ නොසිටින්නේ නම් ඔහු අත්තක් මෙන් පිටත දමනු ලැබ වියළී යයි. වියළි අතු එක්රැස් කොට ගින්නට දමනු ලැබේ; ඒවා දැවී යන්නේ ය. </span></span><span class="verse v7" data-usfm="JHN.15.7"><span class="label">7</span><span class="content">ඔබ මා තුළ සිටින්නහු නම්, මාගේ වචන ඔබ තුළ පවතී නම්, ඔබ කැමැති දෙයක් අයැදින්න; එය ඔබට දෙනු ලැබේ; </span></span><span class="verse v8" data-usfm="JHN.15.8"><span class="label">8</span><span class="content">මාගේ පියාණන් වහන්සේ මහිමයට පමුණුවනු ලබන්නේ, ඔබ බොහෝ සේ පල දරමින් මාගේ ශ්‍රාවකයන් වීමෙන් ය. </span></span><span class="verse v9" data-usfm="JHN.15.9"><span class="label">9</span><span class="content">පියාණන් වහන්සේ මට ප්‍රේම කළාක් මෙන් ම මම ද ඔබට ප්‍රේම කෙළෙමි. මාගේ ප්‍රේමයෙහි පවතින්න. </span></span><span class="verse v10" data-usfm="JHN.15.10"><span class="label">10</span><span class="content">මා, මාගේ පියාණන් වහන්සේගේ ආඥා පිළිපැද උන් වහන්සේගේ ප්‍රේමයෙහි පවතින සේ ම, ඔබත් මාගේ ආඥා පිළිපදින්නහු නම්, මාගේ ප්‍රේමයෙහි පවතින්නහු ය.</span></span> 
     </div> 
     <div class="p"> <span class="verse v10" data-usfm="JHN.15.10"><span class="content"> </span></span><span class="verse v11" data-usfm="JHN.15.11"><span class="label">11</span><span class="content">“මේ දේවල් මා ඔබට ප්‍රකාශ කෙළේ, මාගේ ප්‍රීතිය ඔබ තුළ ඇති වන පිණිසත්, ඔබේ ප්‍රීතිය පරිපූර්ණ වන පිණිසත් ය.</span></span> 
     </div> 
     <div class="p"> <span class="verse v11" data-usfm="JHN.15.11"><span class="content"> </span></span><span class="verse v12" data-usfm="JHN.15.12"><span class="label">12</span><span class="content"> </span><span class="content"> “මාගේ ආඥාව නම්: ‘මා ඔබට ප්‍රේම කළාක් මෙන් ඔබත් එකිනෙකාට ප්‍රේම කරන්න’ යනුයි. </span></span><span class="verse v13" data-usfm="JHN.15.13"><span class="label">13</span><span class="content">යමෙකු තමාගේ මිතුරන් උදෙසා දිවි පිදීමට වඩා උතුම් ප්‍රේමයක් කිසිවෙකුට නැත. </span></span><span class="verse v14" data-usfm="JHN.15.14"><span class="label">14</span><span class="content">මා ඔබට අණ කරන දේ ඔබ කරන්නහු නම්, ඔබ මාගේ මිතුරෝ ය. </span></span><span class="verse v15" data-usfm="JHN.15.15"><span class="label">15</span><span class="content">මෙතැන් පටන් මම ඔබට දාසයෝ යයි නොකියමි; මන්ද, දාසයෙක් තමාගේ ස්වාමියා කරන්නේ කුමක් දැ යි නොදනියි. එහෙත්, මාගේ පියාණන් වහන්සේගෙන් මා ඇසූ සියල්ල ම ඔබට දන්වා වදාළ බැවින්, මම ඔබට මිත්‍රයෝ යයි කීවෙමි. </span></span><span class="verse v16" data-usfm="JHN.15.16"><span class="label">16</span><span class="content">ඔබ මා තෝරාගත්තේ නැත. මම ඔබ තෝරාගෙන පත් කෙළෙමි. එසේ කෙළේ ඔබ ගොස් බොහෝ පල දරන පිණිසත්, ඔබේ පල පවතින පිණිසත්, මාගේ නාමයෙන් ඔබ පියාණන් වහන්සේගෙන් ඉල්ලන කවර දෙයක් වුව ද උන් වහන්සේ ඔබට දෙන පිණිසත් ය. </span></span><span class="verse v17" data-usfm="JHN.15.17"><span class="label">17</span><span class="content">මා ඔබට අණ කරන දේ මේ ය: එකිනෙකාට ප්‍රේම කරන්න.”</span></span> 
     </div> 
     <div class="s1"> <span class="heading"><b>ලෝකයාගේ ද්වේෂය</b></span> 
     </div> 
     <div class="p"> <span class="verse v17" data-usfm="JHN.15.17"><span class="content"> </span></span><span class="verse v18" data-usfm="JHN.15.18"><span class="label">18</span><span class="content">“ලෝකයා ඔබට ද්වේෂ කරත් නම්, ඔබට පෙර මටත් ද්වේෂ කළ බව දැනගන්න. </span></span><span class="verse v19" data-usfm="JHN.15.19"><span class="label">19</span><span class="content">ඔබ ලෝකයට අයිති නම්, ලෝකයා ස්වකීය අයට මෙන් ඔබට ඇලුම් වනු ඇත. එහෙත් ඔබ ලෝකයට අයිති නොවන නිසාත්, ලෝකයා කෙරෙන් මා ඔබ තෝරාගත් නිසාත් ලෝකයා ඔබට ද්වේෂ කරති. </span></span><span class="verse v20" data-usfm="JHN.15.20"><span class="label">20</span><span class="content"> ‘දාසයෙක් තම ස්වාමියාට වඩා උතුම් නොවේ ය’යි මා ඔබට වදාළ වචනය සිහි කරන්න. ඔව්හු මට පීඩා කළෝ නම්, ඔබටත් පීඩා කරන්නෝ ය; මාගේ වචනය පිළිපැද්දෝ නම්, ඔබගේ වචනයත් පිළිපදින්නෝ ය. </span></span><span class="verse v21" data-usfm="JHN.15.21"><span class="label">21</span><span class="content">එහෙත් ඔවුන්, මා එවා වදාළ උන් වහන්සේ ව නාඳුනන බැවින්, මාගේ නාමය නිසා මේ සියල්ල ඔවුන් ඔබට කරනු ඇත. </span></span><span class="verse v22" data-usfm="JHN.15.22"><span class="label">22</span><span class="content">මම පැමිණ ඔවුන්ට කතා නොකෙළෙම් නම්, ඔවුන්ට පාපයක් නැත. එහෙත්, දැන් ඔවුන්ගේ පාපය ගැන නිදහසට කරුණක් ඔවුන්ට නැත. </span></span><span class="verse v23" data-usfm="JHN.15.23"><span class="label">23</span><span class="content">මට ද්වේෂ කරන්නා මාගේ පියාණන් වහන්සේටත්, ද්වේෂ කරන්නේ ය. </span></span><span class="verse v24" data-usfm="JHN.15.24"><span class="label">24</span><span class="content">වෙන කිසිවෙකු කවදා වත් නොකළ මෙවැනි ක්‍රියා මම ඔවුන් අතර නොකෙළෙම් නම්, ඔවුන්ට පාපයක් නැත. එහෙත්, දැන් ඔව්හු ඒවා දැක දැකත්, මට ද මාගේ පියාණන් වහන්සේට ද ද්වේෂ කරති. </span></span><span class="verse v25" data-usfm="JHN.15.25"><span class="label">25</span><span class="content"> මෙසේ සිදු වන්නේ, ‘ඔව්හු හේතුවක් නැති ව මට ද්වේෂ කළහ’යි ඔවුන්ගේ ව්‍යවස්ථාවලියෙහි ලියා ඇති වචනය ඉෂ්ට වන පිණිස ය.</span></span> 
     </div> 
     <div class="p"> <span class="verse v25" data-usfm="JHN.15.25"><span class="content"> </span></span><span class="verse v26" data-usfm="JHN.15.26"><span class="label">26</span><span class="content">“මා විසින් ඔබ වෙත එවා වදාරන සහායදායකයාණන්, එනම්, පියාණන් වහන්සේ වෙතින් නික්මෙන සත්‍යතාවේ ආත්මයාණන් පැමිණි කල උන් වහන්සේ මා ගැන සාක්ෂි දරන සේක. </span></span><span class="verse v27" data-usfm="JHN.15.27"><span class="label">27</span><span class="content">තවද, මුල සිට ම ඔබ මා සමඟ සිටි බැවින් ඔබත් සාක්ෂිකාරයෝ වන්නහු ය.</span></span> 
     </div> 
    </div> 
   </div> 
  </div>
 </body>
</html>