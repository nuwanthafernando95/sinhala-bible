<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch13" data-usfm="JHN.13">  
     <div class="s1"> <span class="heading"><b>ශ්‍රාවකයන්ගේ පාද සේදීම</b></span> 
     </div> 
     <div class="p"> <span class="content"> </span><span class="verse v1" data-usfm="JHN.13.1"><span class="label">1</span><span class="content">තමන් මෙලොවින් ඉකුත් ව පියාණන් වෙතට යාමේ නියමිත මොහොත පැමිණ තිබෙන බව පාස්කු මංගල්‍යයට පෙර, ජේසුස් වහන්සේ දැනගත් සේක. උන් වහන්සේ මෙලොව තම හිතවතුන්ට ප්‍රේම කළ සේක; අන්තිම දක්වා ම ඔවුන්ට ප්‍රේම කළ සේක.</span></span> 
     </div> 
     <div class="p"> <span class="verse v1" data-usfm="JHN.13.1"><span class="content"> </span></span><span class="verse v2" data-usfm="JHN.13.2"><span class="label">2</span><span class="content">රාත්‍රි භෝජනය වළඳන වේලාව පැමිණියේ ය. යක්ෂයා උන් වහන්සේ පාවා දීමට සීමොන්ගේ පුත් ජූදස් ඉස්කාරියොත්ගේ සිත ඒ වන විටත් පොළඹවා තිබිණි. </span></span><span class="verse v3" data-usfm="JHN.13.3"><span class="label">3</span><span class="content">පියාණන් වහන්සේ තමන් අතට සියල්ල පවරා දී තිබෙන බව ද තමන් දෙවියන් වහන්සේ වෙතින් වැඩම කළ බව ද තමන් දෙවියන් වහන්සේ වෙතට වැඩම කරන බව ද දැන, </span></span><span class="verse v4" data-usfm="JHN.13.4"><span class="label">4</span><span class="content">රාත්‍රි භෝජනයෙන් පසු උන් වහන්සේ නැඟිට තම සළුව ගලවා තබා, තුවායක් ගෙන ඉණ වටා බැඳගත් සේක. </span></span><span class="verse v5" data-usfm="JHN.13.5"><span class="label">5</span><span class="content">ඉන්පසු උන් වහන්සේ භාජනයකට වතුර වත්කොට, ශ්‍රාවකයන්ගේ පාද සෝදන්නටත්, තමන් ඉණ බැඳගෙන සිටි තුවායෙන් පිසදමන්නටත් පටන්ගත් සේක. </span></span><span class="verse v6" data-usfm="JHN.13.6"><span class="label">6</span><span class="content">උන් වහන්සේ සීමොන් පේදුරු ළඟට ආ විට, “ස්වාමීනි, ඔබ වහන්සේ මාගේ පාදත් සෝදන සේක් දැ”යි ඔහු ඇසී ය. </span></span><span class="verse v7" data-usfm="JHN.13.7"><span class="label">7</span><span class="content">ජේසුස් වහන්සේ පිළිතුරු දෙමින්, “මා කරන්නේ කුමක් දැ යි ඔබ දැන් නොදන්නෙහි ය; එහෙත් පසුව ඔබට වැටහෙනු ඇතැ”යි වදාළ සේක. </span></span><span class="verse v8" data-usfm="JHN.13.8"><span class="label">8</span><span class="content">එවිට පේදුරු, “මා දිවි ඇතිතෙක් කවදාවත් මාගේ පාද සෝදන්නට නම් ඔබ වහන්සේට ඉඩ නොදෙමි”යි කී ය. ජේසුස් වහන්සේ පිළිතුරු දෙමින්, “මා ඔබ නොසේදුවොත් මා සමඟ සම්බන්ධකමක් ඔබට නැතැ”යි ඔහුට වදාළ සේක. </span></span><span class="verse v9" data-usfm="JHN.13.9"><span class="label">9</span><span class="content">එවිට සීමොන් පේදුරු, “ස්වාමීනි, මාගේ පාද පමණක් නොව අත් ද හිස ද සේදුව මැනවැ”යි කී ය. </span></span><span class="verse v10" data-usfm="JHN.13.10"><span class="label">10</span><span class="content">ජේසුස් වහන්සේ ද, “ස්නානය කළ තැනැත්තේ මුළුමනින් ම පවිත්‍ර ය; පාද සේදීම හැර ඔහු තවත් සෝදනු ලබන්න වුවමනා නැත. ඔබ ද පවිත්‍ර ය; එහෙත් හැම කෙනෙක් ම එසේ නොවෙති”යි වදාළ සේක. </span></span><span class="verse v11" data-usfm="JHN.13.11"><span class="label">11</span><span class="content">“හැම කෙනෙක් ම පවිත්‍ර නොවෙති”යි උන් වහන්සේ වදාළේ, තමන් පාවා දෙන්නා කවරෙක් දැ යි දැන සිටි බැවිනි.</span></span> 
     </div> 
     <div class="p"> <span class="verse v11" data-usfm="JHN.13.11"><span class="content"> </span></span><span class="verse v12" data-usfm="JHN.13.12"><span class="label">12</span><span class="content"> </span><span class="content"> මෙසේ උන් වහන්සේ ඔවුන්ගේ පාද සෝදා, තමන් උතුරු සළුව හැඳගෙන නැවත හිඳගත් කල, ඔවුන්ට මෙසේ වදාළ සේක: “මා ඔබට කළ දේ කිමෙක් දැ යි ඔබ දන්නහු ද? </span></span><span class="verse v13" data-usfm="JHN.13.13"><span class="label">13</span><span class="content">‘ගුරුදේවයෙනි’, ‘ස්වාමීනි’ කියා ඔබ මා අමතන්නහු ය. එසේ කීම හරි ය; මම එසේ ම වෙමි. </span></span><span class="verse v14" data-usfm="JHN.13.14"><span class="label">14</span><span class="content">ඔබේ ස්වාමීන් ද ගුරුදේවයන් ද වන මම ඔබේ පාද සේදුවෙම් නම්, ඔබත් එකිනෙකාගේ පාද සේදිය යුතු ය. </span></span><span class="verse v15" data-usfm="JHN.13.15"><span class="label">15</span><span class="content">මා ඔබට, කළාක් මෙන් ඔබත් කළ යුතු බවට ආදර්ශයක් මම දුනිමි. </span></span><span class="verse v16" data-usfm="JHN.13.16"><span class="label">16</span><span class="content"> ඒකාන්තයෙන් ම මම ඔබට කියමි, දාසයෙක් තම ස්වාමියාට වඩා උසස් නොවේ. එමෙන් ම, යවන ලද්දෙක් ඔහු යවන්නාට වඩා උසස් නොවේ. </span></span><span class="verse v17" data-usfm="JHN.13.17"><span class="label">17</span><span class="content">ඉදින් ඔබ මේ දේවල් දන්නහු නම්, දැන ඒවා පිළිපදින්නහු නම්, ඔබ භාග්‍යවන්තයෝ ය. </span></span><span class="verse v18" data-usfm="JHN.13.18"><span class="label">18</span><span class="content"> මා කතා කරන්නේ ඔබ හැම දෙනා ගැන ම නොවේ. මා තෝරාගත් අය මම හඳුනමි. එහෙත්, ‘මාගේ භෝජන වළඳන තැනැත්තා මට විරුද්ධ ව නැඟී ඇත’ යන ශුද්ධ ලියවිල්ල ඉෂ්ට විය යුතු ය. </span></span><span class="verse v19" data-usfm="JHN.13.19"><span class="label">19</span><span class="content">එය ඉටු වූ විට, මම උන් වහන්සේ ම යයි ඔබ විශ්වාස කරන පිණිස එය ඉටු වන්න පෙර දැන් පවසමි. </span></span><span class="verse v20" data-usfm="JHN.13.20"><span class="label">20</span><span class="content"> ඒකාන්තයෙන් ම මම ඔබට කියමි, මා යවන කවරෙකු නමුත් පිළිගන්නා මා පිළිගනියි; මා පිළිගන්නා මා එවා වදාළ තැනැන් වහන්සේ පිළිගනියි.”</span></span> 
     </div> 
     <div class="s1"> <span class="heading"><b>පාවා දීම කලින් දැන්වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:20-25</b></span><span class="heading"><b>;</b></span><span class="heading"><b>මාක් 14:17-21</b></span><span class="heading"><b>;</b></span><span class="heading"><b>ලූක් 22:21-23</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="JHN.13.20"><span class="content"> </span></span><span class="verse v21" data-usfm="JHN.13.21"><span class="label">21</span><span class="content">ජේසුස් වහන්සේ මෙසේ පවසා, බොහෝ සේ කැළඹී, “ඒකාන්තයෙන් ම මම ඔබට කියමි, ඔබ අතරෙන් කෙනෙක් මා පාවා දෙන්නේ ය”යි ප්‍රකාශ කළ සේක. </span></span><span class="verse v22" data-usfm="JHN.13.22"><span class="label">22</span><span class="content">උන් වහන්සේ එසේ කීමෙන් කවරෙකු අදහස් කළ සේක් දැ යි වියවුල් වූ ශ්‍රාවකයෝ එකිනෙකා දෙස බැලූ හ. </span></span><span class="verse v23" data-usfm="JHN.13.23"><span class="label">23</span><span class="content">ජේසුස් වහන්සේගේ ශ්‍රාවකයන් අතරෙන් උන් වහන්සේ ප්‍රේම කළ තැනැත්තා උන් වහන්සේගේ ළයට ළං ව හාන්සි වී සිටියේ ය. </span></span><span class="verse v24" data-usfm="JHN.13.24"><span class="label">24</span><span class="content">එබැවින් සීමොන් පේදුරු ඔහුට සංඥා කොට, “උන් වහන්සේ කවරෙකු අදහස් කළ සේක් දැ යි කිව මැනැවැ”යි ඔහුට කී ය. </span></span><span class="verse v25" data-usfm="JHN.13.25"><span class="label">25</span><span class="content">ඔහු ද, සිටි ලෙස ම ජේසුස් වහන්සේගේ ළයට නැඹුරු වී, “ස්වාමීනි, ඒ කවුරු දැ”යි ඇසී ය. </span></span><span class="verse v26" data-usfm="JHN.13.26"><span class="label">26</span><span class="content">එවිට උන් වහන්සේ පිළිතුරු දෙමින්, “මම රොටි කෑල්ලක් පොඟවා යමෙකුට දෙම් ද, ඒ ඔහු ය”යි වදාළ සේක. මෙසේ උන් වහන්සේ ඒ කෑල්ල පොඟවා සීමොන් ඉස්කාරියොත්ගේ පුත් ජූදස්ට දුන් සේක. </span></span><span class="verse v27" data-usfm="JHN.13.27"><span class="label">27</span><span class="content">ඔහු ඒ කෑල්ල අතට ගත් විගස ඔහුට සාතන් ආවේශ විය. එවිට ජේසුස් වහන්සේ ඔහු අමතා, “ඔබේ අදහස වහා ම ඉටු කරන්නැ”යි වදාළ සේක. </span></span><span class="verse v28" data-usfm="JHN.13.28"><span class="label">28</span><span class="content">උන් වහන්සේ කුමක් නිසා මෙසේ වදාළ සේක් දැ යි කෑමට හිඳගත් අයගෙන් කිසිවෙක් තේරුම් නොගත්හ. </span></span><span class="verse v29" data-usfm="JHN.13.29"><span class="label">29</span><span class="content">ජූදස් පොදු මුදල් පසුම්බිය භාර ව සිටි බැවින්, මංගල්‍යයට වුවමනා දේ මිල දී ගන්න කියා හෝ දිළිඳුන්ට යමක් දෙන්න කියා හෝ ජේසුස් වහන්සේ ඔහුට වදාළ සේකැ යි සමහරු සිතූ හ. </span></span><span class="verse v30" data-usfm="JHN.13.30"><span class="label">30</span><span class="content">ඔහු ඒ රොටි කෑල්ල අතට ගත් පසු, නොපමා ව පිටතට ගියේ ය. එය රෑ කාලය වී ය.</span></span> 
     </div> 
     <div class="s1"> <span class="heading"><b>අලුත් ආඥාව</b></span> 
     </div> 
     <div class="p"> <span class="verse v30" data-usfm="JHN.13.30"><span class="content"> </span></span><span class="verse v31" data-usfm="JHN.13.31"><span class="label">31</span><span class="content">ජූදස් පිටතට ගිය කල, ජේසුස් වහන්සේ කතා කොට, “දැන් මනුෂ්‍ය-පුත්‍රයාණන් මහිමයට පැමිණ ඇත. </span></span><span class="verse v32" data-usfm="JHN.13.32"><span class="label">32</span><span class="content">එතුමාණන් තුළින් දෙවියන් වහන්සේ ද මහිමයට පැමිණි සේක් නම්, දෙවියන් වහන්සේ තමන් තුළින් ඔහු ද මහිමයට පමුණුවන සේක. එය වහා ම කරන සේක. </span></span><span class="verse v33" data-usfm="JHN.13.33"><span class="label">33</span><span class="content"> දරුවෙනි, මා ඔබ සමඟ සිටින්නේ තව ටික වේලාවක් පමණකි. ඔබ මා සොයනු ඇත. එහෙත් මා ජුදෙව්වරුන්ට කීවාක් මෙන් දැන් ඔබටත් කියමි: මා යන තැනට ඔබට පැමිණිය නොහැකි ය; </span></span><span class="verse v34" data-usfm="JHN.13.34"><span class="label">34</span><span class="content"> මම ඔබට අලුත් ආඥාවක් දෙමි. එකිනෙකාට ප්‍රේම කරන්න. මා ඔබට ප්‍රේම කළාක් මෙන් ඔබත් එකිනෙකාට ප්‍රේම කරන්න. </span></span><span class="verse v35" data-usfm="JHN.13.35"><span class="label">35</span><span class="content">ඔබ එකිනෙකාට ප්‍රේම කරන්නහු නම්, එයින් ඔබ මාගේ ශ්‍රාවකයන් බව සියල්ලෝ දැනගනිති”යි වදාළ සේක.</span></span> 
     </div> 
     <div class="s1"> <span class="heading"><b>පේදුරුගේ අපලාපය කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:31-35</b></span><span class="heading"><b>;</b></span><span class="heading"><b>මාක් 14:27-31</b></span><span class="heading"><b>;</b></span><span class="heading"><b>ලූක් 22:31-34</b></span><span class="heading"><b>)</b></span> 
     </div> 
     <div class="p"> <span class="verse v35" data-usfm="JHN.13.35"><span class="content"> </span></span><span class="verse v36" data-usfm="JHN.13.36"><span class="label">36</span><span class="content">සීමොන් පේදුරු කතා කොට, “ස්වාමීනි, ඔබ කොතැනට වඩින සේක් දැ”යි ඇසී ය. ජේසුස් වහන්සේ පිළිතුරු දෙමින්, “මා යන තැනට ඔබට දැන් පැමිණිය නොහැකි ය; එහෙත් පසුව ඔබ පැමිණෙනු ඇතැ”යි වදාළ සේක. </span></span><span class="verse v37" data-usfm="JHN.13.37"><span class="label">37</span><span class="content">පේදුරු උන් වහන්සේ අමතා: “ස්වාමීනි, දැන් ම ඔබ අනුව එන්න මට බැරි මන් ද? ඔබ නිසා මාගේ දිවි පුදමි”යි කී ය. </span></span><span class="verse v38" data-usfm="JHN.13.38"><span class="label">38</span><span class="content">ජේසුස් වහන්සේ පිළිතුරු දෙමින්, “ඔබ මා නිසා ඔබේ දිවි පුදන්නෙහි ද? ඒකාන්තයෙන් ම මම ඔබට කියමි, කුකුළා හඬලන්නට පෙර, ඔබ මා නොහඳුනති යි තුන් වරක් කියනු ඇතැ”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>