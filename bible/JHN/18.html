<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch18" data-usfm="JHN.18">  
     <div class="s1"> <span class="heading"><b>ජේසුස් වහන්සේ පාවා දෙනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:47-56</b></span><span class="heading"><b>;</b></span><span class="heading"><b>මාක් 14:43-50</b></span><span class="heading"><b>;</b></span><span class="heading"><b>ලූක් 22:47-53</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="JHN.18.1"><span class="label">1</span><span class="content">ජේසුස් වහන්සේ යාච්ඤාව නිම කළ පසු, සිය ශ්‍රාවකයන් සමඟ කිද්‍රොන් ඇළෙන් එගොඩට වැඩිය සේක. එහි උයනක් විය. උන් වහන්සේ සිය ශ්‍රාවකයන් සමඟ එයට පිවිසි සේක. </span></span><span class="verse v2" data-usfm="JHN.18.2"><span class="label">2</span><span class="content">ද්‍රෝහියා වූ ජූදස් මේ ස්ථානය දැන සිටියේ ය. මන්ද, ජේසුස් වහන්සේ සිය ශ්‍රාවකයන් සමඟ එහි නිතර ම රැස් වූ බැවිනි. </span></span><span class="verse v3" data-usfm="JHN.18.3"><span class="label">3</span><span class="content">ජූදස් තෙමේ, නායක පූජකයන්ගෙන් ද පරිසිවරුන්ගෙන් ද භට කණ්ඩායමක් සහ මුර සේවකයන් කීප දෙනෙකුත් ලබාගෙන, පහන්, පන්දම් හා අවිආයුධ ඇති ව එතැනට පැමිණියේ ය. </span></span><span class="verse v4" data-usfm="JHN.18.4"><span class="label">4</span><span class="content">තමන් වහන්සේට සිදුවන්නට යන සියලු දේ දැන සිටි ජේසුස් වහන්සේ, ඉදිරියට ගොස්, “ඔබ කවරෙකු සොයන්නහු දැ”යි ඔවුන්ගෙන් ඇසූ සේක. </span></span><span class="verse v5" data-usfm="JHN.18.5"><span class="label">5</span><span class="content">ඔව්හු පිළිතුරු දෙමින්: “නාසරෙත්හි ජේසුස් ය”යි කී හ. “ඒ මම ය”යි ජේසුස් වහන්සේ ඔවුන්ට වදාළ සේක. ද්‍රෝහියා වූ ජූදස් ඔවුන් සමඟ සිටියේ ය. </span></span><span class="verse v6" data-usfm="JHN.18.6"><span class="label">6</span><span class="content">“ඒ මම” යයි ජේසුස් වහන්සේ ඔවුන්ට කී කල්හි, ඔව්හු පස්සෙන් පස්සට ගොස් බිම වැටුණාහ. </span></span><span class="verse v7" data-usfm="JHN.18.7"><span class="label">7</span><span class="content">යළිත් උන් වහන්සේ, “ඔබ කවරෙකු සොයන්නහු දැ”යි ඔවුන්ගෙන් ඇසූ සේක. “නාසරෙත්හි ජේසුස් ය”යි ඔව්හු කී හ. </span></span><span class="verse v8" data-usfm="JHN.18.8"><span class="label">8</span><span class="content">ජේසුස් වහන්සේ පිළිතුරු දෙමින්, “ඒ මම යයි ඔබට කීවෙමි; ඉදින් ඔබ මා සොයන්නහු නම්, මොවුන්ට යන්න දෙන්නැ”යි වදාළ සේක. </span></span><span class="verse v9" data-usfm="JHN.18.9"><span class="label">9</span><span class="content">මෙසේ වූයේ: ‘ඔබ මට දුන් අයගෙන් එක් කෙනෙක් වත් නැති නොවී ය’යි උන් වහන්සේ කී වචන ඉෂ්ට වන පිණිස ය.</span></span> 
     </div> 
     <div class="p"> <span class="verse v9" data-usfm="JHN.18.9"><span class="content"> </span></span><span class="verse v10" data-usfm="JHN.18.10"><span class="label">10</span><span class="content">සීමොන් පේදුරු ළඟ කඩුවක් තිබිණි. ඔහු එය ඇද, උත්තම පූජකයාගේ දාසයාට ගසා, ඔහුගේ දකුණු කන කපා දැමී ය. ඒ දාසයාගේ නම මල්කස් ය. </span></span><span class="verse v11" data-usfm="JHN.18.11"><span class="label">11</span><span class="content"> එවිට ජේසුස් වහන්සේ, “කඩුව කොපුවේ දමන්න, පියාණන් වහන්සේ මට දී තිබෙන කුසලාන මම නොබොම් දැ”යි පේදුරුට වදාළ සේක.</span></span> 
     </div> 
     <div class="s1"> <span class="heading"><b>උත්තම පූජකයා ඉදිරියේ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:57-58</b></span><span class="heading"><b>;</b></span><span class="heading"><b>මාක් 14:53-54</b></span><span class="heading"><b>;</b></span><span class="heading"><b>ලූක් 22:54</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="JHN.18.11"><span class="content"> </span></span><span class="verse v12" data-usfm="JHN.18.12"><span class="label">12</span><span class="content">එකල භට කණ්ඩායම ද ඔවුන්ගේ මහා සේනාධිපතියා ද ජුදෙව්වරුන්ගේ මුර සේවකයෝ ද ජේසුස් වහන්සේ අල්ලා, බැඳගෙන </span></span><span class="verse v13" data-usfm="JHN.18.13"><span class="label">13</span><span class="content">පළමුකොට අන්නස් වෙතට ගෙන ගියෝ ය. ඔහු ඒ වසරේ උත්තම පූජකයා ව සිටි කායාපස්ගේ මයිලණුවන් විය. </span></span><span class="verse v14" data-usfm="JHN.18.14"><span class="label">14</span><span class="content"> මේ කායාපස් වනාහි, ජනතාව වෙනුවෙන් එක් මිනිසෙකු මරණයට පත්වීම සුදුසු යයි ජුදෙව්වරුන්ට උපදෙස් දුන් තැනැත්තේ ය.</span></span> 
     </div> 
     <div class="s1"> <span class="heading"><b>පේදුරුගේ අපලාපය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:69-75</b></span><span class="heading"><b>;</b></span><span class="heading"><b>මාක් 14:66-72</b></span><span class="heading"><b>;</b></span><span class="heading"><b>ලූක් 22:56-62</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="JHN.18.14"><span class="content"> </span></span><span class="verse v15" data-usfm="JHN.18.15"><span class="label">15</span><span class="content">ජේසුස් වහන්සේ පසුපස්සේ සීමොන් පේදුරු ද තවත් ශ්‍රාවකයෙක් ද ගියහ. මේ ශ්‍රාවකයා, උත්තම පූජකයා දැන සිටි කෙනෙකු වූ බැවින්, ඔහු ජේසුස් වහන්සේ සමඟ උත්තම පූජකයාගේ මැදුරේ මහා මළුවට ඇතුළු විය. </span></span><span class="verse v16" data-usfm="JHN.18.16"><span class="label">16</span><span class="content">පේදුරු දොර ළඟ පිටත සිටියේ ය. එවිට උත්තම පූජකයා දැන සිටි අනික් ශ්‍රාවකයා පිටතට ගොස් දොරටුපාලියට කතා කොට, පේදුරු ඇතුළතට ගෙනාවේ ය. </span></span><span class="verse v17" data-usfm="JHN.18.17"><span class="label">17</span><span class="content">එවිට දොරටුපාලී, “ඔබත් මේ මිනිසාගේ ශ්‍රාවකයන්ගෙන් එක් කෙනෙක් නොවේ දැ”යි ඇසුවා ය. “නැතැ”යි ඔහු පිළිතුරු දුනි.</span></span> 
     </div> 
     <div class="p"> <span class="verse v17" data-usfm="JHN.18.17"><span class="content"> </span></span><span class="verse v18" data-usfm="JHN.18.18"><span class="label">18</span><span class="content">එය ශීත කාලය වූයෙන්, දාසයෝ ද මුර සේවකයෝ ද අඟුරු දල්වා ගිනි තපිමින් සිටියෝ ය. පේදුරු ද ඔවුන් සමඟ ගිනි තපිමින් සිටියේ ය.</span></span> 
     </div> 
     <div class="s1"> <span class="heading"><b>උත්තම පූජකයා ඉදිරියේ නඩු විභාගය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:59-66</b></span><span class="heading"><b>;</b></span><span class="heading"><b>මාක් 14:55-64</b></span><span class="heading"><b>;</b></span><span class="heading"><b>ලූක් 22:66-71</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="JHN.18.18"><span class="content"> </span></span><span class="verse v19" data-usfm="JHN.18.19"><span class="label">19</span><span class="content">එවිට උත්තම පූජකයා, ජේසුස් වහන්සේගේ ශ්‍රාවකයන් ගැන ද උන් වහන්සේගේ ඉගැන්වීම ගැන ද ප්‍රශ්න කෙළේ ය. </span></span><span class="verse v20" data-usfm="JHN.18.20"><span class="label">20</span><span class="content">ජේසුස් වහන්සේ ඔහුට පිළිතුරු දෙමින්, “මම එළිපිට ම ලෝකයාට කතා කෙළෙමි: ජුදෙව්වරුන් සියලු දෙනා එක්රැස් වන ධර්මශාලාවලදීත් දේව මාලිගාවේදීත්, නිතර ම අනුශාසනා කෙළෙමි. රහසින් කිසිවක් නොකීවෙමි. </span></span><span class="verse v21" data-usfm="JHN.18.21"><span class="label">21</span><span class="content">මාගෙන් විචාරන්නේ කුමක්නිසා ද? මා කී දේ ඇසූ අයගෙන්, මා ඔවුන්ට කීවේ කුමක් දැ යි ප්‍රශ්න කරන්න. මා කීවේ කුමක් දැ යි ඔව්හු දනිති”යි වදාළ සේක. </span></span><span class="verse v22" data-usfm="JHN.18.22"><span class="label">22</span><span class="content">උන් වහන්සේ මෙසේ වදාළ විට, ළඟ සිටි මුර සේවකයන්ගෙන් කෙනෙක්: “නුඹ උත්තම පූජකයාට උත්තර දෙන්නේ මෙලෙස ද?” කියා ජේසුස් වහන්සේට අතුල් පහරක් ගැසී ය. </span></span><span class="verse v23" data-usfm="JHN.18.23"><span class="label">23</span><span class="content">ජේසුස් වහන්සේ ඔහුට පිළිතුරු දෙමින්: “මා කී දෙයෙහි වරදක් ඇත්නම්, එය ඔප්පු කරන්න; නැත්නම් කුමක් නිසා මට පහර දෙන්නෙහි දැ”යි ඇසූ සේක.</span></span> 
     </div> 
     <div class="p"> <span class="verse v23" data-usfm="JHN.18.23"><span class="content"> </span></span><span class="verse v24" data-usfm="JHN.18.24"><span class="label">24</span><span class="content">ඒ ඇසූ අන්නස්, උන් වහන්සේ බැඳ සිටි ලෙස ම උත්තම පූජකයා වූ කායාපස් වෙතට යැවී ය.</span></span> 
     </div> 
     <div class="s1"> <span class="heading"><b>පේදුරු යළිත් අපලාප කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:71-75</b></span><span class="heading"><b>;</b></span><span class="heading"><b>මාක් 14:69-72</b></span><span class="heading"><b>;</b></span><span class="heading"><b>ලූක් 22:58-62</b></span><span class="heading"><b>)</b></span> 
     </div> 
     <div class="p"> <span class="verse v24" data-usfm="JHN.18.24"><span class="content"> </span></span><span class="verse v25" data-usfm="JHN.18.25"><span class="label">25</span><span class="content">සීමොන් පේදුරු ගිනි තපිමින් සිටියේ ය. එවිට සෙසු අය කතා කරමින්, “නුඹත් ඔහුගේ ශ්‍රාවකයන්ගෙන් එක් කෙනෙක් නොවේ දැ”යි ඔහුගෙන් ඇසූ හ. ඔහු: “නැත, එසේ නොවේ ය”යි කී ය. </span></span><span class="verse v26" data-usfm="JHN.18.26"><span class="label">26</span><span class="content">එවිට පේදුරු විසින් කන කපන ලද තැනැත්තාගේ ඥාතියෙකු වූ, උත්තම පූජකයාගේ දාසයන්ගෙන් එක් කෙනෙක්: “නුඹ ඔහු සමඟ උයනේ සිටිනවා මා දුටුවා නොවේ දැ”යි ඇසී ය. </span></span><span class="verse v27" data-usfm="JHN.18.27"><span class="label">27</span><span class="content">පේදුරු යළිත් අපලාප කෙළේ ය. එකෙණෙහි ම කුකුළා හැඬලී ය.</span></span> 
     </div> 
     <div class="s1"> <span class="heading"><b>ජේසුස් වහන්සේ පිලාත් ඉදිරියේ සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:1-2-11-14</b></span><span class="heading"><b>;</b></span><span class="heading"><b>මාක් 15:1-5</b></span><span class="heading"><b>;</b></span><span class="heading"><b>ලූක් 23:1-5</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="JHN.18.27"><span class="content"> </span></span><span class="verse v28" data-usfm="JHN.18.28"><span class="label">28</span><span class="content">එවිට ඔව්හු, ජේසුස් වහන්සේ කායාපස් වෙතින් රජවාසලට ගෙන ගියහ. එය අලුයම් වේලාව විය. පාස්කු භෝජනය වැළඳීමට නොහැකි වන සේ තමන් අපවිත්‍ර වෙති යි සිතා, ඔව්හු රජවාසලට ඇතුළු නොවූ හ. </span></span><span class="verse v29" data-usfm="JHN.18.29"><span class="label">29</span><span class="content">එබැවින් පිලාත්, පිටත ඔවුන් සිටි තැනට පැමිණ, “මේ මිනිසාට විරුද්ධ ව ඔබ ගෙනෙන චෝදනාව කුමක් දැ”යි ඇසී ය. </span></span><span class="verse v30" data-usfm="JHN.18.30"><span class="label">30</span><span class="content">ඔව්හු පිළිතුරු දෙමින්, “මේ මිනිසා අපරාධකාරයෙක් නොවේ නම්, අප ඔහු ඔබ අතට භාර දෙන්නේ නැතැ”යි කී හ. </span></span><span class="verse v31" data-usfm="JHN.18.31"><span class="label">31</span><span class="content">පිලාත් ඔවුන්ට පිළිතුරු දෙමින්, “ඔබ ම ඔහු ගෙනගොස් ඔබේ නීතිය අනුව විනිශ්චය කරන්නැ”යි කී ය. ජුදෙව්වරු පිළිතුරු දෙමින්, “කිසිවෙකු මරණයට පත් කිරීමට අපට බලය නැතැ”යි කී හ. </span></span><span class="verse v32" data-usfm="JHN.18.32"><span class="label">32</span><span class="content"> මෙසේ වූයේ, ‘තමන් වහන්සේ කුමන ආකාරයක මරණයකින් මැරෙන සේක් දැ’යි දන්වමින් ජේසුස් වහන්සේ වදාළ වචන ඉෂ්ට වන පිණිස ය.</span></span> 
     </div> 
     <div class="p"> <span class="verse v32" data-usfm="JHN.18.32"><span class="content"> </span></span><span class="verse v33" data-usfm="JHN.18.33"><span class="label">33</span><span class="content">එබැවින් යළිත් රජවාසලට පිලාත් ඇතුළු වී, ජේසුස් වහන්සේ කැඳවා, “නුඹ ජුදෙව්වරුන්ගේ රජ දැ”යි ඇසී ය. </span></span><span class="verse v34" data-usfm="JHN.18.34"><span class="label">34</span><span class="content">ජේසුස් වහන්සේ පිළිතුරු දෙමින්: “මෙය ඔබ ම කියන දෙයක් ද, නැතහොත් අන් අය මා ගැන කී දෙයක් දැ”යි ඇසූ සේක. </span></span><span class="verse v35" data-usfm="JHN.18.35"><span class="label">35</span><span class="content">පිලාත් පිළිතුරු දෙමින්, “මම ජුදෙව්වෙක් ද? නුඹේ ම ජාතිය ද නායක පූජකයෝ ද නුඹ මා අතට භාර දුන්හ. නුඹ කුමක් කෙළෙහි ද?”යි ඇසී ය. </span></span><span class="verse v36" data-usfm="JHN.18.36"><span class="label">36</span><span class="content">ජේසුස් වහන්සේ පිළිතුරු දෙමින්, “මාගේ රාජ්‍යය මේ ලෝකයට අයිති නැත. මාගේ රාජ්‍යය මේ ලෝකයට අයිති වූවක් නම්, ජුදෙව්වරුන් අතට මා භාර නොදෙන පිණිස මාගේ සේවකයන් සටන් කරනු ඇත. ඒ නිසා මාගේ රාජ්‍යය මෙලොවින් වූවක් නොවේ ය”යි වදාළ සේක. </span></span><span class="verse v37" data-usfm="JHN.18.37"><span class="label">37</span><span class="content">එවිට පිලාත්, “එසේ නම්, නුඹ රජෙක් දැ”යි උන් වහන්සේගෙන් ඇසී ය. ජේසුස් වහන්සේ පිළිතුරු දෙමින්, “මම රජෙක් යයි ඔබ ම කියන්නෙහි ය. මා උපන්නේත්, ලොව පහළ වූයේත්, සත්‍යයට සාක්ෂි දරන පිණිස ය; සත්‍යයෙහි පිහිටි සියල්ලෝ මාගේ හඬ අසති”යි වදාළ සේක. </span></span><span class="verse v38" data-usfm="JHN.18.38"><span class="label">38</span><span class="content">“සත්‍යය කියන්නේ කුමක් දැ”යි පිලාත් උන් වහන්සේගෙන් ඇසී ය.</span></span> 
     </div> 
     <div class="s1"> <span class="heading"><b>ජේසුස් වහන්සේට මරණීය දඬුවම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:15-31</b></span><span class="heading"><b>;</b></span><span class="heading"><b>මාක් 15:6-20</b></span><span class="heading"><b>;</b></span><span class="heading"><b>ලූක් 23:13-25</b></span><span class="heading"><b>)</b></span> 
     </div> 
     <div class="p"> <span class="verse v38" data-usfm="JHN.18.38"><span class="content">පිලාත් මෙසේ කියා යළිත් පිටත සිටි ජුදෙව්වරුන් වෙතට ගොස්, “මොහු අත කිසි වරදක් මට නොපෙනේ. </span></span><span class="verse v39" data-usfm="JHN.18.39"><span class="label">39</span><span class="content">පාස්කු මංගල්‍යයේ දී ඔබ හට එක් මිනිසෙකු මා විසින් නිදහස් කර දීමේ සිරිතක් ඔබ අතර ඇත. එබැවින් ජුදෙව්වරුන්ගේ රජු ඔබ හට නිදහස් කර දෙනවාට ඔබ කැමැති දැ”යි ඔවුන්ගෙන් ඇසී ය. </span></span><span class="verse v40" data-usfm="JHN.18.40"><span class="label">40</span><span class="content">එවිට ඔව්හු නැවතත් මොරගසමින්, “මේ මිනිසා නොවේ, බරබ්බස් නිදහස් කර දෙන්නැ”යි කී හ. බරබ්බස් වනාහි මංකොල්ලකාරයෙකි.</span></span> 
     </div> 
    </div> 
   </div> 
  </div>
 </body>
</html>