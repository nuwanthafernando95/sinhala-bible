<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch2" data-usfm="JHN.2">  
     <div class="s1"> <span class="heading"><b>කානාහි සරණ මංගල්‍යය</b></span> 
     </div> 
     <div class="p"> <span class="content"> </span><span class="verse v1" data-usfm="JHN.2.1"><span class="label">1</span><span class="content">තුන් වන දවසෙහි, ගලීලයේ කානාහි විවාහ මංගල්‍යයක් විය; ජේසුස් වහන්සේගේ මෑණියෝ ද එහි සිටියහ. </span></span><span class="verse v2" data-usfm="JHN.2.2"><span class="label">2</span><span class="content">සිය ශ්‍රාවකයන් සමඟ ජේසුස් වහන්සේ ද මංගල්‍යයට කැඳවනු ලැබූ සේක. </span></span><span class="verse v3" data-usfm="JHN.2.3"><span class="label">3</span><span class="content">මිදියුස හිඟ වූ විට, ජේසුස් වහන්සේගේ මෑණියෝ, “මිදියුස නැතැ”යි උන් වහන්සේට කී හ. </span></span><span class="verse v4" data-usfm="JHN.2.4"><span class="label">4</span><span class="content">ජේසුස් වහන්සේ ද කතා කොට, “ස්ත්‍රිය, ඔබත් මාත් මේ ගැන කරදර වෙන්නේ කුමට ද? මාගේ මොහොත තව ම පැමිණ නැතැ”යි වදාළ සේක. </span></span><span class="verse v5" data-usfm="JHN.2.5"><span class="label">5</span><span class="content">උන් වහන්සේගේ මෑණියෝ මෙහෙකරුවන් අමතා, ‘මෙතුමාණන් ඔබට කියන කොයි දෙයක් වුව ද කරන්නැ’යි කී හ.</span></span> 
     </div> 
     <div class="p"> <span class="verse v5" data-usfm="JHN.2.5"><span class="content"> </span></span><span class="verse v6" data-usfm="JHN.2.6"><span class="label">6</span><span class="content">ජුදෙව්වරුන්ගේ පවිත්‍ර වීමේ වත්පිළිවෙත් සඳහා ලීටර් සියයක් පමණ අල්ලන ගල් භාජන සයක් එහි තබා තිබිණි. </span></span><span class="verse v7" data-usfm="JHN.2.7"><span class="label">7</span><span class="content">“භාජනවලට වතුර පුරවන්නැ”යි ජේසුස් වහන්සේ සේවකයන්ට වදාළ සේක. ඔව්හු ද ඒවා ගැටිය දක්වා ම පිරෙව්වෝ ය. </span></span><span class="verse v8" data-usfm="JHN.2.8"><span class="label">8</span><span class="content">“දැන් මෙයින් ටිකක් සංවිධායක තැන වෙත ගෙන යන්නැ”යි උන් වහන්සේ ඔවුන්ට වදාළ සේක. ඔව්හු එය ගෙන ගියහ. </span></span><span class="verse v9" data-usfm="JHN.2.9"><span class="label">9</span><span class="content">සංවිධායක තැන මිදියුස බවට හැරුණු වතුර ගෙන රස බැලී ය. එය කෙසේ ලැබිණි දැ යි වතුර ගෙනා සේවකයන් දැන සිටි නමුත්, ඔහු නොදත්තේ ය. එබැවින් ඔහු මනාලයා කැඳවා, </span></span><span class="verse v10" data-usfm="JHN.2.10"><span class="label">10</span><span class="content">“හැම කෙනෙක් ම පළමුකොට හොඳ මිදියුසයෙන් සංග්‍රහ කරති; කවුරුනුත් සෑහෙන තරමට පානය කළ පසු බාල මිදියුසයෙන් සංග්‍රහ කරති. එහෙත්, ඔබ මේ වන තුරු හොඳ මිදියුස තබාගෙන සිටියෙහි ය”යි ඔහුට කී ය.</span></span> 
     </div> 
     <div class="p"> <span class="verse v10" data-usfm="JHN.2.10"><span class="content"> </span></span><span class="verse v11" data-usfm="JHN.2.11"><span class="label">11</span><span class="content">මේ වනාහි ජේසුස් වහන්සේ ලකුණක් පිණිස කළ හාස්කම්වලින් පළමු වැන්න ය. එය සිදු කරන ලද්දේ ගලීලයේ කානාහි දී ය. එසේ කිරීමෙන් උන් වහන්සේ සිය තේජශ්‍රීය ප්‍රකාශ කළ සේක; ශ්‍රාවකයෝ ද උන් වහන්සේ අදහාගත්හ. </span></span><span class="verse v12" data-usfm="JHN.2.12"><span class="label">12</span><span class="content"> ඉන්පසු උන් වහන්සේ සිය මෑණියන් ද සොහොයුරන් ද ශ්‍රාවකයන් ද සමඟ කපර්ණවුමට වැඩිය සේක; එහෙත්, ඔව්හු එහි වැඩි කලක් නොසිටියහ.</span></span> 
     </div> 
     <div class="s1"> <span class="heading"><b>දේව මාලිගාව පවිත්‍ර කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:12-13</b></span><span class="heading"><b>;</b></span><span class="heading"><b>මාක් 11:15-19</b></span><span class="heading"><b>;</b></span><span class="heading"><b>ලූක් 19:45-46</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="JHN.2.12"><span class="content"> </span></span><span class="verse v13" data-usfm="JHN.2.13"><span class="label">13</span><span class="content"> </span><span class="content"> ජුදෙව්වරුන්ගේ පාස්කු මංගල්‍යය ආසන්න ව තිබුණු බැවින්, ජේසුස් වහන්සේ ජෙරුසලමට වැඩම කළ සේක. </span></span><span class="verse v14" data-usfm="JHN.2.14"><span class="label">14</span><span class="content">එවිට, දේව මාලිගාවේ ගව, බැටළු හා පරෙවි වෙළෙන්දන් ද මුදල් මාරු කරන්නන් ද ගනුදෙනුවෙහි යෙදී හිඳිනු උන් වහන්සේ දැක, </span></span><span class="verse v15" data-usfm="JHN.2.15"><span class="label">15</span><span class="content">ලණුවලින් කසයක් සාදාගෙන ගවයන් හා බැටළුවන් හා සියල්ලන් දේව මාලිගාවෙන් පිටතට පලවා හැර, මුදල් මාරු කරන්නන්ගේ කාසි විසුරුවා ඔවුන්ගේ මේස පෙරළා දැමූ සේක. </span></span><span class="verse v16" data-usfm="JHN.2.16"><span class="label">16</span><span class="content">ඉන්පසු උන් වහන්සේ පරෙවි වෙළෙඳුන් අමතා, “මේවා අහකට ගෙන යන්න; මාගේ පියාණන්ගේ ගෘහය වෙළඳ පොළක් නො කරන්නැ”යි වදාළ සේක. </span></span><span class="verse v17" data-usfm="JHN.2.17"><span class="label">17</span><span class="content"> “ඔබගේ ගෘහයට ඇති උද්‍යෝගයෙන් මම දැවෙමි”යි ලියා තිබෙන බව එවිට ශ්‍රාවකයන්ට මතක් විය.</span></span> 
     </div> 
     <div class="p"> <span class="verse v17" data-usfm="JHN.2.17"><span class="content"> </span></span><span class="verse v18" data-usfm="JHN.2.18"><span class="label">18</span><span class="content">එකල ජුදෙව්වරු, “ඔබ මේ දේවල් කරන බැවින් ලකුණක් පිණිස කුමන හාස්කමක් අපට දක්වන්නෙහි දැ”යි ඇසූ හ. </span></span><span class="verse v19" data-usfm="JHN.2.19"><span class="label">19</span><span class="content"> ජේසුස් වහන්සේ ඔවුන්ට පිළිතුරු දෙමින්, “මේ දේව මාලිගාව කඩාදමන්න. තෙදිනකින් එය මම ගොඩනඟන්නෙමි”යි වදාළ සේක. </span></span><span class="verse v20" data-usfm="JHN.2.20"><span class="label">20</span><span class="content">එවිට ජුදෙව්වරු කතා කොට, “මේ දේව මාලිගාව ගොඩනඟන්නට හතළිස් හය වසක් ගත විය. ඔබ එය තෙදිනකින් ගොඩනඟන්නෙහි දැ”යි ඇසූ හ. </span></span><span class="verse v21" data-usfm="JHN.2.21"><span class="label">21</span><span class="content">එහෙත්, උන් වහන්සේ කතා කෙළේ, තමන්ගේ ශරීරය නමැති දේව මාලිගාව ගැන ය. </span></span><span class="verse v22" data-usfm="JHN.2.22"><span class="label">22</span><span class="content">උන් වහන්සේ මරණින් නැඟිටුවනු ලැබූ පසු, ශ්‍රාවකයෝ, උන් වහන්සේ මේ දේ කී බව සිහි කොට ශුද්ධ ලියවිල්ල ද උන් වහන්සේගේ වචනය ද විශ්වාස කළහ.</span></span> 
     </div> 
     <div class="s1"> <span class="heading"><b>සියලු සිත් දන්නා ජේසුස් වහන්සේ</b></span> 
     </div> 
     <div class="p"> <span class="verse v22" data-usfm="JHN.2.22"><span class="content"> </span></span><span class="verse v23" data-usfm="JHN.2.23"><span class="label">23</span><span class="content">උන් වහන්සේ පාස්කු මංගල්‍යයේ දී ජෙරුසලමෙහි සිටි කල්හි, බොහෝ දෙනෙක් උන් වහන්සේ කළ හාස්කම් දැක, උන් වහන්සේ අදහාගත්හ. </span></span><span class="verse v24" data-usfm="JHN.2.24"><span class="label">24</span><span class="content">එහෙත්, ජේසුස් වහන්සේ ඔවුන් කෙරෙහි විශ්වාසය නොතැබූ සේක. මන්ද, උන් වහන්සේ සියල්ල දත් නිසා ය. </span></span><span class="verse v25" data-usfm="JHN.2.25"><span class="label">25</span><span class="content">මිනිස් සිතෙහි ඇති දෙය උන් වහන්සේ දැන සිටි බැවින්, මනුෂ්‍යයා ගැන කිසිවෙකුගේ සාක්ෂියක් උන් වහන්සේට අවශ්‍ය නො වී ය.</span></span> 
     </div> 
    </div> 
   </div> 
  </div>
 </body>
</html>