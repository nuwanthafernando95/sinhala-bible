<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch1" data-usfm="JHN.1">  
     <div class="s1"> <span class="heading"><b>ධර්මයාණන් මිනිසත් බව ගැනීම</b></span> 
     </div> 
     <div class="q"> <span class="content"> </span><span class="verse v1" data-usfm="JHN.1.1"><span class="label">1</span><span class="content">ආරම්භයේ දී, ධර්මයාණෝ</span><span class="content"> සිටි සේක;</span></span> 
     </div> 
     <div class="q2"> <span class="verse v1" data-usfm="JHN.1.1"><span class="content">ධර්මයාණෝ දෙවියන් වහන්සේ සමඟ සිටි සේක;</span></span> 
     </div> 
     <div class="q2"> <span class="verse v1" data-usfm="JHN.1.1"><span class="content">ධර්මයාණෝ දෙවියන් වහන්සේ ව ම සිටි සේක.</span></span> 
     </div> 
     <div class="q"> <span class="verse v1" data-usfm="JHN.1.1"><span class="content"> </span></span><span class="verse v2" data-usfm="JHN.1.2"><span class="label">2</span><span class="content">ආරම්භයේ දී උන් වහන්සේ, දෙවියන් වහන්සේ සමඟ සිටි සේක.</span></span> 
     </div> 
     <div class="q"> <span class="verse v2" data-usfm="JHN.1.2"><span class="content"> </span></span><span class="verse v3" data-usfm="JHN.1.3"><span class="label">3</span><span class="content">සියල්ල උන් වහන්සේ කරණකොටගෙන මවන ලදී;</span></span> 
     </div> 
     <div class="q2"> <span class="verse v3" data-usfm="JHN.1.3"><span class="content">උන් වහන්සේ නොමැති ව මවන ලද කිසිවක් නො වී ය.</span></span> 
     </div> 
     <div class="q"> <span class="verse v3" data-usfm="JHN.1.3"><span class="content"> </span></span><span class="verse v4" data-usfm="JHN.1.4"><span class="label">4</span><span class="content">උන් වහන්සේ තුළ ජීවය විය;</span></span> 
     </div> 
     <div class="q2"> <span class="verse v4" data-usfm="JHN.1.4"><span class="content">ඒ ජීවය මනුෂ්‍යයන්ගේ ආලෝකය විය.</span></span> 
     </div> 
     <div class="q"> <span class="verse v4" data-usfm="JHN.1.4"><span class="content"> </span></span><span class="verse v5" data-usfm="JHN.1.5"><span class="label">5</span><span class="content">ආලෝකය අන්ධකාරයෙහි බබළයි;</span></span> 
     </div> 
     <div class="q2"> <span class="verse v5" data-usfm="JHN.1.5"><span class="content">අන්ධකාරය කිසි කලෙක එය ග්‍රහණය නොකෙළේ ය.</span></span> 
     </div> 
     <div class="p"> <span class="verse v5" data-usfm="JHN.1.5"><span class="content"> </span></span><span class="verse v6" data-usfm="JHN.1.6"><span class="label">6</span><span class="content"> </span><span class="content"> දෙවියන් වහන්සේ එවා වදාළ මනුෂ්‍යයෙක් වී ය. ඔහුගේ නම ජොහන් ය. </span></span><span class="verse v7" data-usfm="JHN.1.7"><span class="label">7</span><span class="content">ඔහු පැමිණියේ, තමා මඟින් සියලු දෙනා අදහාගනු පිණිස ආලෝකය ගැන සාක්ෂි දැරීමට, සාක්ෂිකරුවෙකු වශයෙනි. </span></span><span class="verse v8" data-usfm="JHN.1.8"><span class="label">8</span><span class="content">ඔහු ඒ ආලෝකය නොව, ඒ ආලෝකය ගැන සාක්ෂි දරන පිණිස ආ තැනැත්තේ ය.</span></span> 
     </div> 
     <div class="q"> <span class="verse v8" data-usfm="JHN.1.8"><span class="content"> </span></span><span class="verse v9" data-usfm="JHN.1.9"><span class="label">9</span><span class="content">සියලු මනුෂ්‍යයන් ආලෝකවත් කරවන සත්‍ය ආලෝකයාණෝ, ලොවට උදා වෙමින් සිටි සේක.</span></span> 
     </div> 
     <div class="q"> <span class="verse v9" data-usfm="JHN.1.9"><span class="content"> </span></span><span class="verse v10" data-usfm="JHN.1.10"><span class="label">10</span><span class="content">උන් වහන්සේ ලෝකයෙහි සිටි සේක;</span></span> 
     </div> 
     <div class="q2"> <span class="verse v10" data-usfm="JHN.1.10"><span class="content">ලෝකය ඇති වූයේ ද උන් වහන්සේ කරණකොටගෙන ය.</span></span> 
     </div> 
     <div class="q2"> <span class="verse v10" data-usfm="JHN.1.10"><span class="content">එහෙත්, ලෝකයා උන් වහන්සේ හඳුනා නොගත්හ.</span></span> 
     </div> 
     <div class="q"> <span class="verse v10" data-usfm="JHN.1.10"><span class="content"> </span></span><span class="verse v11" data-usfm="JHN.1.11"><span class="label">11</span><span class="content">උන් වහන්සේ සිය දේශයට වැඩම කළ සේක, එහෙත්, ස්වකීය ජනතාව උන් වහන්සේ නොපිළිගත්හ.</span></span> 
     </div> 
     <div class="q"> <span class="verse v11" data-usfm="JHN.1.11"><span class="content"> </span></span><span class="verse v12" data-usfm="JHN.1.12"><span class="label">12</span><span class="content">එසේ වුව ද උන් වහන්සේ පිළිගත් සියල්ලන්ට එනම්, උන් වහන්සේගේ නාමය අදහාගත් අයට, දෙවියන් වහන්සේගේ දරුවන් ලෙස උපත ලැබීමේ වරම උන් වහන්සේ දෙවා වදාළ සේක.</span></span> 
     </div> 
     <div class="q"> <span class="verse v12" data-usfm="JHN.1.12"><span class="content"> </span></span><span class="verse v13" data-usfm="JHN.1.13"><span class="label">13</span><span class="content">එසේ උපත ලැබූයේ, මානව සන්තතියෙන් වත්, කායික සබඳතාවෙන් වත්, මිනිස් පියෙකුගෙන් වත් නොව, දෙවියන් වහන්සේගෙන් ම ය.</span></span> 
     </div> 
     <div class="q"> <span class="verse v13" data-usfm="JHN.1.13"><span class="content"> </span></span><span class="verse v14" data-usfm="JHN.1.14"><span class="label">14</span><span class="content">ධර්මයාණෝ මාංසගත ව අප සමඟ වැඩ විසූ සේක.</span></span> 
     </div> 
     <div class="q2"> <span class="verse v14" data-usfm="JHN.1.14"><span class="content">දේව වරප්‍රසාදයෙන් ද සත්‍යයෙන් ද පූර්ණ උන් වහන්සේගේ තේජශ්‍රීය, එනම්, පියාණන් වහන්සේ කෙරෙන් වූ එක ම පුත්‍රයාණන්ගේ තේජශ්‍රීය, අපි දුටිමු.</span></span> 
     </div> 
     <div class="p"> <span class="verse v14" data-usfm="JHN.1.14"><span class="content"> </span></span><span class="verse v15" data-usfm="JHN.1.15"><span class="label">15</span><span class="content">ජොහන් උන් වහන්සේ ගැන සාක්ෂි දෙමින්, “මට පසුව එන තැනැන් වහන්සේ මට පෙර වූ බැවින්, මට වඩා උතුම් ය යි මා කීවේ මුන් වහන්සේ ගැන ය”යි මොරගසා කී ය.</span></span> 
     </div> 
     <div class="p"> <span class="verse v15" data-usfm="JHN.1.15"><span class="content"> </span></span><span class="verse v16" data-usfm="JHN.1.16"><span class="label">16</span><span class="content">උන් වහන්සේගේ පූර්ණතාවෙන් අපි සියල්ලෝ ම වරප්‍රසාද පිට වරප්‍රසාද ලැබීමු. </span></span><span class="verse v17" data-usfm="JHN.1.17"><span class="label">17</span><span class="content">කුමක්හෙයින් ද, ව්‍යවස්ථාව මෝසෙස් මඟින් දෙන ලද්දේ ය; එහෙත් දේව වරප්‍රසාදය හා සත්‍යය ජේසුස් ක්‍රිස්තුන් වහන්සේ මඟින් පැමිණියේ ය. </span></span><span class="verse v18" data-usfm="JHN.1.18"><span class="label">18</span><span class="content">කිසිවෙකු කවදාවත් දෙවියන් වහන්සේ දුටුවේ නැත. පියාණන්ගේ ළයෙහි වැඩවසන, උන් වහන්සේගේ එක ම පුත්‍රයාණෝ ම උන් වහන්සේ ප්‍රකාශ කර වදාළ සේක.</span></span> 
     </div> 
     <div class="s1"> <span class="heading"><b>ස්නාවක ජොහන්ගේ සාක්ෂිය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 3:1-12</b></span><span class="heading"><b>;</b></span><span class="heading"><b>මාක් 1:2-8</b></span><span class="heading"><b>;</b></span><span class="heading"><b>ලූක් 3:15-17</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="JHN.1.18"><span class="content"> </span></span><span class="verse v19" data-usfm="JHN.1.19"><span class="label">19</span><span class="content">“ඔබ කවරෙක් දැ”යි අසන පිණිස ජුදෙව්වරුන් විසින් ජෙරුසලමෙන් පූජකයන් ද ලෙවීයයන් ද යැවූ කල, ජොහන් සාක්ෂි දෙමින්, </span></span><span class="verse v20" data-usfm="JHN.1.20"><span class="label">20</span><span class="content">“මම ක්‍රිස්තුස් නොවෙමි”යි නොසඟවා ම ප්‍රකාශ කෙළේ ය. </span></span><span class="verse v21" data-usfm="JHN.1.21"><span class="label">21</span><span class="content"> “එසේ නම් කිමෙක් ද? ඔබ එලියා දැ”යි ඔව්හු ඇසූ හ. “නැතැ”යි ඔහු කී ය. “ඔබ ඒ දිවැසිවරයා ද?” යන ප්‍රශ්නයටත්, “නැතැ”යි ඔහු කී ය. </span></span><span class="verse v22" data-usfm="JHN.1.22"><span class="label">22</span><span class="content">“එසේ නම්, ඔබ කවරෙක් ද? අප එවූ අයට පිළිතුරක් දිය යුතු යි; ඔබ ගැන ම ඔබ කියන්නේ කිමෙක් දැ”යි ඔව්හු ඇසූ හ. </span></span><span class="verse v23" data-usfm="JHN.1.23"><span class="label">23</span><span class="content"> “මම නම්, යෙසායා දිවැසිවරයා කී පරිදි, ‘සමිඳාණන්ගේ මඟ පිළියෙළ කරන්නැ’යි පාළුකරයෙහි මොරගසන්නෙකුගේ හඬ වෙමි”යි ජොහන් පිළිතුරු දුනි.</span></span> 
     </div> 
     <div class="p"> <span class="verse v23" data-usfm="JHN.1.23"><span class="content"> </span></span><span class="verse v24" data-usfm="JHN.1.24"><span class="label">24</span><span class="content">එවන ලද සමහරෙක් පරිසිවරු ය. </span></span><span class="verse v25" data-usfm="JHN.1.25"><span class="label">25</span><span class="content">ඔව්හු ප්‍රශ්න කරමින්, “ඉදින් ඔබ ක්‍රිස්තුස් වත්, එලියා වත්, ඒ දිවැසිවරයා වත් නොවන්නෙහි නම්, බව්තීස්ම-ස්නාපනය</span><span class="content"> කරන්නේ කුමක් නිසා දැ”යි ඇසූ හ. </span></span><span class="verse v26" data-usfm="JHN.1.26"><span class="label">26</span><span class="content">ජොහන් ද පිළිතුරු දෙමින්, “මම වතුරෙන් බව්තීස්ම-ස්නාපනය කරමි; එහෙත්, ඔබ නාඳුනන කෙනෙක් ඔබ මැද වැඩ සිටිති. </span></span><span class="verse v27" data-usfm="JHN.1.27"><span class="label">27</span><span class="content">එනම්, මට පසුව වඩින තැනැන් වහන්සේ ය; උන් වහන්සේගේ පාවහන් පටි මුදන්නට වත් මම නොවටිමි”යි කී ය. </span></span><span class="verse v28" data-usfm="JHN.1.28"><span class="label">28</span><span class="content">මෙය සිදුවූයේ, ජොහන් බව්තීස්ම-ස්නාපනය කරමින් සිටි ජොර්දානෙන් එතෙර‍ බෙතානියේ දී ය.</span></span> 
     </div> 
     <div class="s1"> <span class="heading"><b>දෙවියන් වහන්සේගේ බැටළු පෝතකයාණෝ</b></span> 
     </div> 
     <div class="p"> <span class="verse v28" data-usfm="JHN.1.28"><span class="content"> </span></span><span class="verse v29" data-usfm="JHN.1.29"><span class="label">29</span><span class="content">පසු දින ජොහන් තෙමේ ජේසුස් වහන්සේ තමා සමීපයට වඩිනු දැක, “මෙන්න, ලෝකයේ පාපය දුරලන දෙවියන් වහන්සේගේ බැටළු පෝතකයාණෝ! </span></span><span class="verse v30" data-usfm="JHN.1.30"><span class="label">30</span><span class="content">මට පසු ව එන තැනැන් වහන්සේ මට පෙර සිටි බැවින් මට වඩා උතුම් යයි යමෙකු ගැන මම කීවෙම් ද? ඒ මුන් වහන්සේ ය; </span></span><span class="verse v31" data-usfm="JHN.1.31"><span class="label">31</span><span class="content">මම උන් වහන්සේ නොහැඳින සිටියෙමි; එහෙත්, වතුරෙන් බව්තීස්ම-ස්නාපනය කරමින්, මා පැමිණියේ උන් වහන්සේ ඉශ්රායෙල්වරුන්ට ප්‍රකාශ වන පිණිස ය”යි කී ය.</span></span> 
     </div> 
     <div class="p"> <span class="verse v31" data-usfm="JHN.1.31"><span class="content"> </span></span><span class="verse v32" data-usfm="JHN.1.32"><span class="label">32</span><span class="content">තවද, ජොහන් සාක්ෂි දරමින්, “ආත්මයාණන් පරෙවියෙකු මෙන් අහසින් බැස උන් වහන්සේ මත වැඩ හිඳිනු මම දිටිමි; </span></span><span class="verse v33" data-usfm="JHN.1.33"><span class="label">33</span><span class="content">මම උන් වහන්සේ නොහැඳින සිටියෙමි; එහෙත්, වතුරෙන් බව්තීස්ම-ස්නාපනය කරන්නට මා එවා වදාළ තැනැන් වහන්සේ ම මට කතා කොට, ‘ආත්මයාණන් යමෙකු පිට බැස විත් වැඩ හිඳිනු ඔබ දකින්නෙහි ද, ඒ වනාහි ශුද්ධාත්මයාණන්ගෙන් බව්තීස්ම-ස්නාපනය කරන තැනැන් වහන්සේ ය’යි වදාළ සේක. </span></span><span class="verse v34" data-usfm="JHN.1.34"><span class="label">34</span><span class="content">ඒ දේ මම ම දිටිමි; දැක, උන් වහන්සේ දෙවියන් වහන්සේගේ පුත්‍රයාණෝ යයි සාක්ෂි දැරුවෙමි”යි කීවේ ය.</span></span> 
     </div> 
     <div class="s1"> <span class="heading"><b>මුල් ශ්‍රාවක පිරිස</b></span> 
     </div> 
     <div class="p"> <span class="verse v34" data-usfm="JHN.1.34"><span class="content"> </span></span><span class="verse v35" data-usfm="JHN.1.35"><span class="label">35</span><span class="content">පසු දින නැවතත් ජොහන් සිය ගෝලයන් දෙදෙනෙකු සමඟ සිටිය දී </span></span><span class="verse v36" data-usfm="JHN.1.36"><span class="label">36</span><span class="content">මඟ වඩිනා ජේසුස් වහන්සේ දෙස බලා, “බලන්න, දෙවියන් වහන්සේගේ බැටළු පෝතකයාණෝ”යි කී ය. </span></span><span class="verse v37" data-usfm="JHN.1.37"><span class="label">37</span><span class="content">ගෝලයෝ දෙදෙන ඔහු කී දේ අසා ජේසුස් වහන්සේ පසුපස ගියහ. </span></span><span class="verse v38" data-usfm="JHN.1.38"><span class="label">38</span><span class="content">ජේසුස් වහන්සේ හැරී ඔවුන් තමන් පසුපස එනු දැක, “ඔබ කුමක් සොයන්නහු දැ”යි ඇසූ සේක. ඔව්හු ද, “රබ්බි, (එහි තේරුම ගුරුදේවයෙනි, යනු යි.) ඔබ වැඩ වසන්නේ කොතැන දැ”යි ඇසූ හ. </span></span><span class="verse v39" data-usfm="JHN.1.39"><span class="label">39</span><span class="content">“ඇවිත් බලන්නැ”යි උන් වහන්සේ ඔවුන්ට වදාළ සේක. එසේ ඔව්හු අවුත් උන් වහන්සේ වැඩ වසන ස්ථානය දැක, එදින උන් වහන්සේ සමඟ ගත කළහ. වේලාව සවස හතරට පමණ වී ය.</span></span> 
     </div> 
     <div class="p"> <span class="verse v39" data-usfm="JHN.1.39"><span class="content"> </span></span><span class="verse v40" data-usfm="JHN.1.40"><span class="label">40</span><span class="content">ජොහන්ගේ කීම අසා උන් වහන්සේ පසුපස ගිය දෙදෙනාගෙන් එක් තැනැත්තෙක් නම්, සීමොන් පේදුරුගේ සොහොයුරු ඇන්ඩෘ ය. </span></span><span class="verse v41" data-usfm="JHN.1.41"><span class="label">41</span><span class="content">ඔහු පළමුවෙන් තම සොහොයුරා මුණගැසී, “අපට මෙසියස් වහන්සේ හමු වූ හ”යි කී ය. (‘මෙසියස්’ යන්නෙහි අර්ථය ‘ක්‍රිස්තුස්’ යනු යි.) </span></span><span class="verse v42" data-usfm="JHN.1.42"><span class="label">42</span><span class="content">ඔහු ජේසුස් වහන්සේ වෙත සීමොන් කැඳවාගෙන ආවේ ය. ජේසුස් වහන්සේ ඔහු දෙස බලා, “ඔබ ජොහන්ගේ පුත් සීමොන් ය; ඔබට ‘කේපස්’ යයි කියනු ඇතැ”යි වදාළ සේක. (‘කේපස්’ යන්නෙහි අර්ථය ‘පර්වතය’</span><span class="content"> යනු යි.)</span></span> 
     </div> 
     <div class="s1"> <span class="heading"><b>පිලිප් සහ නතානියෙල් කැඳවීම</b></span> 
     </div> 
     <div class="p"> <span class="verse v42" data-usfm="JHN.1.42"><span class="content"> </span></span><span class="verse v43" data-usfm="JHN.1.43"><span class="label">43</span><span class="content">පසු දින ජේසුස් වහන්සේ ගලීලයට යන්නට ඉටාගත් සේක. එහි දී පිලිප් හමු වී, “මා අනුගාමී වන්නැ”යි ඔහුට වදාළ සේක. </span></span><span class="verse v44" data-usfm="JHN.1.44"><span class="label">44</span><span class="content">පිලිප් වනාහි ඇන්ඩෘගේ සහ පේදුරුගේ ගම වූ බෙත්සයිදාවෙන් ආ තැනැත්තෙකි. </span></span><span class="verse v45" data-usfm="JHN.1.45"><span class="label">45</span><span class="content">පිලිප් ද නතානියෙල් සොයා ගෙන, “මෝසෙස් ව්‍යවස්ථාවලියෙහි හා දිවැසාවලියෙහි සඳහන් කර ඇති තැනැන් වහන්සේ, එනම්, ජෝසෙප්ගේ පුත් නාසරෙත්හි ජේසුස් වහන්සේ අපට හමු වූ සේකැ”යි කී ය. </span></span><span class="verse v46" data-usfm="JHN.1.46"><span class="label">46</span><span class="content">නතානියෙල් ද කතා කරමින්, “වැදගැම්මක් ඇති කිසිවක් නාසරෙතින් නික්මේ දැ”යි ඇසී ය. “ඇවිත් බලන්නැ”යි පිලිප් කී ය. </span></span><span class="verse v47" data-usfm="JHN.1.47"><span class="label">47</span><span class="content">ජේසුස් වහන්සේ නතානියෙල් තමන් වෙත එනු දැක, “මෙන්න, හොරබොරු නැති, සැබෑ ඉශ්රායෙල් ජාතිකයෙකැ”යි ඔහු ගැන වදාළ සේක. </span></span><span class="verse v48" data-usfm="JHN.1.48"><span class="label">48</span><span class="content">“ඔබ මා ගැන කෙසේ දන්නෙහි දැ”යි නතානියෙල් උන් වහන්සේගෙන් ඇසී ය. ජේසුස් වහන්සේ පිළිතුරු දෙමින්, “පිලිප් ඔබ කැඳවන්නටත් පෙර, අත්තික්කා ගස යට ඔබ සිටිනු මම දිටිමි”යි වදාළ සේක. </span></span><span class="verse v49" data-usfm="JHN.1.49"><span class="label">49</span><span class="content">නතානියෙල් උත්තර දෙමින්, “ගුරුදේවයෙනි, ඔබ වහන්සේ නම්, දෙවියන් වහන්සේගේ පුත්‍රයාණෝ ය; ඔබ වහන්සේ නම්, ඉශ්රායෙල්හි රජිඳාණෝ ය”යි කී ය. </span></span><span class="verse v50" data-usfm="JHN.1.50"><span class="label">50</span><span class="content">ජේසුස් වහන්සේ ද පිළිතුරු දෙමින්, “ඔබ අත්තික්කා ගස යට සිටිනු මම දිටිමි, යි මා ඔබට වදාළ බැවින් ද, ඔබ අදහා ගත්තේ? මීට වඩා මහත් දේ ඔබ දකින්නෙහි ය”යි වදාළ සේක. </span></span><span class="verse v51" data-usfm="JHN.1.51"><span class="label">51</span><span class="content"> තවදුරටත් උන් වහන්සේ කතා කරමින්, “ඒකාන්තයෙන් මම ඔබට කියමි; ස්වර්ගය විවර වී, මනුෂ්‍ය-පුත්‍රයාණන් වෙත දෙවියන් වහන්සේගේ දූතයන් නැඟ යනවාත්, බැස එනවාත් ඔබ දකින්නෙහි ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>