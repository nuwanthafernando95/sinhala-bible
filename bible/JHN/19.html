<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch19" data-usfm="JHN.19">  
     <div class="p"> <span class="content"> </span><span class="verse v1" data-usfm="JHN.19.1"><span class="label">1</span><span class="content">ඉක්බිති පිලාත් ජේසුස් වහන්සේට කසවලින් තැළෙව්වේ ය. </span></span><span class="verse v2" data-usfm="JHN.19.2"><span class="label">2</span><span class="content">හේවායෝ කටු ඔටුන්නක් ගොතා, උන් වහන්සේගේ හිසෙහි තබා, නීල-රක්ත වස්ත්‍රයක් උන් වහන්සේට හඳවා, </span></span><span class="verse v3" data-usfm="JHN.19.3"><span class="label">3</span><span class="content">උන් වහන්සේ ළඟට පැමිණ, “ජුදෙව් රජතුමෙනි, සැරදේ!” කියමින් උන් වහන්සේට අතුල් පහර දුන්හ.</span></span> 
     </div> 
     <div class="p"> <span class="verse v3" data-usfm="JHN.19.3"><span class="content"> </span></span><span class="verse v4" data-usfm="JHN.19.4"><span class="label">4</span><span class="content">යළිත් පිලාත් පිටතට ගොස්, “මොහු අත කිසි වරදක් මට නොපෙනෙන බව ඔබ දැනගන්නා පිණිස, මෙන්න, මොහු ඔබ වෙතට ගෙනෙමි”යි ඔවුන්ට කී ය. </span></span><span class="verse v5" data-usfm="JHN.19.5"><span class="label">5</span><span class="content">එවිට ජේසුස් වහන්සේ, කටු ඔටුන්න හිසේ දරා, නීල-රක්ත වස්ත්‍රය ද හැඳගෙන, පිටතට ආ සේක. “මෙන්න, ඒ මනුෂ්‍යයා” යයි පිලාත් ඔවුන්ට කී ය. </span></span><span class="verse v6" data-usfm="JHN.19.6"><span class="label">6</span><span class="content">එවිට නායක පූජකවරු ද මුර සේවකයෝ ද උන් වහන්සේ දුටු කල, “කුරුසියේ ඇණ ගසන්න, කුරුසියේ ඇණ ගසන්නැ”යි මොරගැසූ හ. පිලාත් කතා කරමින්, “ඔබ ම මොහු ගෙන ගොස් කුරුසියේ ඇණ ගසන්න, මන්ද, මොහු අත කිසි ම වරදක් ඇති බව මට නම් නොපෙනේ ය”යි කී ය. </span></span><span class="verse v7" data-usfm="JHN.19.7"><span class="label">7</span><span class="content">ජුදෙව්වරු පිළිතුරු දෙමින්, “නීතියක් අපට ඇත; ඒ අනුව, මොහු තමා ම දෙවියන් වහන්සේගේ පුත්‍රයා යයි කී බැවින් මරනු ලැබිය යුතු ය”යි කී හ.</span></span> 
     </div> 
     <div class="p"> <span class="verse v7" data-usfm="JHN.19.7"><span class="content"> </span></span><span class="verse v8" data-usfm="JHN.19.8"><span class="label">8</span><span class="content">ඒ කීම ඇසූ කල, පිලාත් වඩාත් බිය වී, </span></span><span class="verse v9" data-usfm="JHN.19.9"><span class="label">9</span><span class="content">රජවාසලට යළිත් ඇතුළු වී, ජේසුස් වහන්සේ අමතා, “ඔබ කොහෙන් එන්නේ දැ”යි ඇසී ය. එහෙත් ජේසුස් වහන්සේ කිසි පිළිතුරක් නුදුන් සේක. </span></span><span class="verse v10" data-usfm="JHN.19.10"><span class="label">10</span><span class="content">එබැවින් පිලාත් කතා කොට, “ඔබ මට පිළිතුරක් නොදෙන්නෙහි ද? ඔබ නිදහස් කර හරින්නට හෝ කුරුසියේ ඇණ ගසන්නට හෝ මට බලය ඇති බව ඔබ නොදන්නෙහි දැ”යි උන් වහන්සේගෙන් ඇසී ය. </span></span><span class="verse v11" data-usfm="JHN.19.11"><span class="label">11</span><span class="content">ජේසුස් වහන්සේ පිළිතුරු දෙමින්, “දෙවිඳුන් විසින් බලය නොදෙන ලද්දේ නම්, මට විරුද්ධ ව ඔබට කිසි බලයක් නැත. එබැවින් මා ඔබ අතට පාවා දුන් තැනැත්තාගේ පාපය වඩාත් බරපතල ය”යි වදාළ සේක.</span></span> 
     </div> 
     <div class="p"> <span class="verse v11" data-usfm="JHN.19.11"><span class="content"> </span></span><span class="verse v12" data-usfm="JHN.19.12"><span class="label">12</span><span class="content">ඒ මොහොතේ පටන් පිලාත් ජේසුස් වහන්සේ නිදහස් කර හරින්නට මඟක් සෙවී ය. එහෙත් ජුදෙව්වරු මොරගසමින්, “ඔබ මොහු නිදහස් කර හැරියොත් ඔබ සීසර් අධිරාජයාගේ මිතුරෙක් නොවේ. යම් තැනැත්තෙක් තමා රජෙකැ යි කියාගන්නේ ද, ඔහු අධිරාජයාගේ හතුරෙකි”යි කී හ. </span></span><span class="verse v13" data-usfm="JHN.19.13"><span class="label">13</span><span class="content">පිලාත් ඒ බස් අසා, ජේසුස් වහන්සේ පිටතට ගෙනැවිත් සිටුවා, හෙබ්‍රෙව් බසින් ‘ගබ්බාතා’ කියන ගල් වේදිකා නම් ස්ථානයේ ඇති විනිශ්චයාසනයෙහි අසුන් ගත්තේ ය.</span></span> 
     </div> 
     <div class="p"> <span class="verse v13" data-usfm="JHN.19.13"><span class="content"> </span></span><span class="verse v14" data-usfm="JHN.19.14"><span class="label">14</span><span class="content">ඒ වනාහි පාස්කු මංගල්‍යයට සූදානම් වීමේ දවසේ මද්දහන් වේලාව පමණ විය. ඔහු, “මෙන්න ඔබේ රජ ය”යි ජුදෙව්වරුන්ට කී ය. </span></span><span class="verse v15" data-usfm="JHN.19.15"><span class="label">15</span><span class="content">“ඔහු මරව, ඔහු මරව, ඔහු කුරුසියේ ඇණ ගසව”යි ඔව්හු මොරගැසූ හ. “ඔබේ රජු කුරුසියේ ඇණ ගසන්නට දැ”යි පිලාත් ඔවුන්ගෙන් ඇසී ය. නායක පූජකයෝ පිළිතුරු දෙමින්, “සීසර් අධිරාජයා හැර අන් රජෙක් අපට නැතැ”යි කී හ. </span></span><span class="verse v16" data-usfm="JHN.19.16"><span class="label">16</span><span class="content">එකල ඔහු, උන් වහන්සේ කුරුසියේ ඇණ ගසනු ලබන පිණිස ඔවුන්ට භාර දුන්නේ ය.</span></span> 
     </div> 
     <div class="s1"> <span class="heading"><b>කුරුසියේ ඇණ ගැසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:32-44</b></span><span class="heading"><b>;</b></span><span class="heading"><b>මාක් 15:21-32</b></span><span class="heading"><b>;</b></span><span class="heading"><b>ලූක් 23:26-43</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="JHN.19.16"><span class="content">එබැවින් ඔව්හු ජේසුස් වහන්සේ භාර ගත්හ. </span></span><span class="verse v17" data-usfm="JHN.19.17"><span class="label">17</span><span class="content">උන් වහන්සේ ම කුරුසිය උසුලාගෙන, හෙබ්‍රෙව් බසින් ගොල්ගොතා යයි කියන කපාලපිටිය නම් ස්ථානයට වැඩිය සේක. </span></span><span class="verse v18" data-usfm="JHN.19.18"><span class="label">18</span><span class="content">එහි දී ඔව්හු උන් වහන්සේ කුරුසියේ ඇණ ගැසූ හ; උන් වහන්සේ සමඟ තවත් දෙදෙනෙකු දෙපසින් ද උන් වහන්සේ මැදි ව ද සිටින සේ ඇණ ගැසූ හ. </span></span><span class="verse v19" data-usfm="JHN.19.19"><span class="label">19</span><span class="content">තවද පිලාත් නාම පුවරුවක් ලියවා කුරුසිය මත තැබෙව්වේ ය. ‘ජුදෙව්වරුන්ගේ රජ වූ නාසරෙත්හි ජේසුස් ය’යි එහි ලියා තිබිණි. </span></span><span class="verse v20" data-usfm="JHN.19.20"><span class="label">20</span><span class="content">ජේසුස් වහන්සේ කුරුසියේ ඇණ ගසනු ලැබූ ස්ථානය නුවරට සමීප වූ බැවින්, ජුදෙව්වරුන්ගෙන් බොහෝ දෙනෙක්, එය කියෙව්වෝ ය. හෙබ්‍රෙව්, ලතින්, ග්‍රීක් යන භාෂාවලින් එය ලියා තිබිණි. </span></span><span class="verse v21" data-usfm="JHN.19.21"><span class="label">21</span><span class="content">එබැවින් ජුදෙව්වරුන්ගේ නායක පූජකයෝ පිලාත්ට කතා කොට, “ ‘ජුදෙව්වරුන්ගේ රජ’ යයි නොලියා, ‘මම ජුදෙව්වරුන්ගේ රජ වෙමි යි, මේ මිනිසා, කියාගත්තේ ය’යි ලියෙව්ව මැනවැ”යි කී හ. </span></span><span class="verse v22" data-usfm="JHN.19.22"><span class="label">22</span><span class="content">පිලාත් පිළිතුරු දෙමින්, “මම ලිව්වොත් ලිව්වා ම ය”යි කී ය.</span></span> 
     </div> 
     <div class="p"> <span class="verse v22" data-usfm="JHN.19.22"><span class="content"> </span></span><span class="verse v23" data-usfm="JHN.19.23"><span class="label">23</span><span class="content">ජේසුස් වහන්සේ කුරුසියේ ඇණ ගැසූ පසු, හේවායෝ උන් වහන්සේගේ වස්ත්‍ර ගෙන, එක හේවායෙකුට එක කොටසක් බැගින් කොටස් සතරකට බෙදාගත්හ. ඔව්හු උන් වහන්සේගේ සළුව ද ගත්හ. ඒ සළුවට මූට්ටුවක් නොදමා, උඩ සිට පහළට මුළුමනින් ම එකට වියා තිබිණි. </span></span><span class="verse v24" data-usfm="JHN.19.24"><span class="label">24</span><span class="content"> එබැවින් ඔව්හු එකිනෙකාට කතා කොට, “අපි මෙය නොඉරා, කවරෙකුට වැටේ ද කියා දාදු දමා බලමු”යි කී හ. මෙසේ වූයේ:</span></span> 
     </div> 
     <div class="q2"> <span class="verse v24" data-usfm="JHN.19.24"><span class="content">“මාගේ වස්ත්‍ර ඔව්හු තම තමන් අතර බෙදාගත්හ;</span></span> 
     </div> 
     <div class="q2"> <span class="verse v24" data-usfm="JHN.19.24"><span class="content">මාගේ සළුව පිණිස දාදු දැමූ හ”</span></span> 
     </div> 
     <div class="m"> <span class="verse v24" data-usfm="JHN.19.24"><span class="content">යන ශුද්ධ ලියවිල්ල ඉටු වන පිණිස ය. එබැවින් හේවායෝ මෙසේ කළහ.</span></span> 
     </div> 
     <div class="p"> <span class="verse v24" data-usfm="JHN.19.24"><span class="content"> </span></span><span class="verse v25" data-usfm="JHN.19.25"><span class="label">25</span><span class="content">ජේසුස් වහන්සේගේ මෑණියෝ ද මෑණියන්ගේ සහෝදරී වූ ක්ලෝපාස්ගේ භාර්යාව වූ මරියා ද මග්දලායේ මරියා ද උන් වහන්සේගේ කුරුසිය ළඟ සිටියෝ ය. </span></span><span class="verse v26" data-usfm="JHN.19.26"><span class="label">26</span><span class="content">එකල ජේසුස් වහන්සේ සිය මෑණියන් ද තමා ප්‍රේම කළ ශ්‍රාවකයා ද ළඟ සිටිනු දැක, “ස්ත්‍රිය, මෙන්න ඔබේ පුත්‍රයා ය”යි සිය මෑණියන් හට වදාළ සේක. </span></span><span class="verse v27" data-usfm="JHN.19.27"><span class="label">27</span><span class="content">ඉන්පසු උන් වහන්සේ එම ශ්‍රාවකයාට කතා කොට, “මෙන්න ඔබේ මෑණියෝ ය”යි වදාළ සේක. ඒ මොහොතේ සිට ඒ ශ්‍රාවකයා තම නිවසට ඇය පිළිගත්තේ ය.</span></span> 
     </div> 
     <div class="s1"> <span class="heading"><b>ජේසුස් වහන්සේගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:45-56</b></span><span class="heading"><b>;</b></span><span class="heading"><b>මාක් 15:33-41</b></span><span class="heading"><b>;</b></span><span class="heading"><b>ලූක් 23:44-49</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="JHN.19.27"><span class="content"> </span></span><span class="verse v28" data-usfm="JHN.19.28"><span class="label">28</span><span class="content"> </span><span class="content"> ඉන්පසු ජේසුස් වහන්සේ සියල්ල නිමාවට පත් වූ බව දැන, ශුද්ධ ලියවිල්ල ඉෂ්ට වන පිණිස, “මට පිපාස ය”යි වදාළ සේක. </span></span><span class="verse v29" data-usfm="JHN.19.29"><span class="label">29</span><span class="content">එහි විනාකිරි පිරූ භාජනයක් තිබිණි. එබැවින් ඔව්හු විනාකිරි පොඟවන ලද මූදුහත්තක් හිසොප් දණ්ඩක ගසා, උන් වහන්සේගේ මුඛයට ළං කළහ. </span></span><span class="verse v30" data-usfm="JHN.19.30"><span class="label">30</span><span class="content">ජේසුස් වහන්සේ විනාකිරි පිළිගත් පසු, “සියල්ල නිම වී ය”යි වදාරා, හිස නමා ස්වකීය ප්‍රාණය භාර දුන් සේක.</span></span> 
     </div> 
     <div class="s1"> <span class="heading"><b>හෙල්ලයකින් ඇනීම</b></span> 
     </div> 
     <div class="p"> <span class="verse v30" data-usfm="JHN.19.30"><span class="content"> </span></span><span class="verse v31" data-usfm="JHN.19.31"><span class="label">31</span><span class="content">එය සබත් දිනට පෙර සූදානම් වීමේ දවස විය. ඒ සබත් දවස විශේෂ දිනයක් වූ බැවින් එදින ශරීර කුරුසිවල ම නොතිබෙන පිණිස, කුරුසියේ ඇණ ගැසූ අයගේ කකුල් කඩා ඔවුන් ඉවත් කරන මෙන් ජුදෙව්වරු පිලාත්ගෙන් ඉල්ලා සිටියහ. </span></span><span class="verse v32" data-usfm="JHN.19.32"><span class="label">32</span><span class="content">එබැවින් හේවායෝ අවුත්, පළමුවැන්නාගේත්, එමෙන් ම ඔහු සමඟ ඇණගසන ලද දෙවැන්නාගේත් කකුල් කඩාදැමූ හ. </span></span><span class="verse v33" data-usfm="JHN.19.33"><span class="label">33</span><span class="content">එහෙත් ඔව්හු ජේසුස් වහන්සේ ළඟට පැමිණි විට උන් වහන්සේ මිය ගොස් සිටින බව දැක, උන් වහන්සේගේ කකුල් නොකැඩූ හ. </span></span><span class="verse v34" data-usfm="JHN.19.34"><span class="label">34</span><span class="content">එහෙත්, හේවායන්ගෙන් කෙනෙක් හෙල්ලයකින් උන් වහන්සේගේ ඇලයට ඇන්නේ ය. එකෙණෙහි ම, ලේත් වතුරත් ගලා ආවේ ය. </span></span><span class="verse v35" data-usfm="JHN.19.35"><span class="label">35</span><span class="content">එය දුටු තැනැත්තේ ඒ ගැන සාක්ෂි දරයි. ඔහුගේ සාක්ෂිය සැබෑ ම ය. ඔබත් විශ්වාස කරන පිණිස ඔහුගේ සාක්ෂිය සැබෑ බව ඔහු දනියි. </span></span><span class="verse v36" data-usfm="JHN.19.36"><span class="label">36</span><span class="content"> මේ දේවල් සිදු වූයේ, ‘ඔහුගේ එක ඇටයක් වත් නොබිඳිනු ලැබේ ය’යි ලියා ඇති ශුද්ධ ලියවිලි පාඨය ඉෂ්ට වන පිණිස ය. </span></span><span class="verse v37" data-usfm="JHN.19.37"><span class="label">37</span><span class="content"> තවද: ‘ඔවුන් ඇණ තුවාළ කළ තැනැත්තා දෙස, බලනු ඇතැ’යි තවත් ශුද්ධ ලියවිලි පාඨයක් ඇත.</span></span> 
     </div> 
     <div class="s1"> <span class="heading"><b>භූමදානය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:57-61</b></span><span class="heading"><b>;</b></span><span class="heading"><b>මාක් 15:42-47</b></span><span class="heading"><b>;</b></span><span class="heading"><b>ලූක් 23:50-56</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="JHN.19.37"><span class="content"> </span></span><span class="verse v38" data-usfm="JHN.19.38"><span class="label">38</span><span class="content">ඉන්පසු, ජුදෙව්වරුන්ට බිය නිසා, රහසින් ජේසුස් වහන්සේගේ ශ්‍රාවකයෙකු වූ අරිමාතියේ ජෝසෙප්, ජේසුස් වහන්සේගේ මෘත දේහය ගෙන යාමට පිලාත්ගෙන් අවසර ඉල්ලී ය. පිලාත් අවසර දුන්නේ ය. එබැවින් ඔහු අවුත් ජේසුස් වහන්සේගේ මෘත දේහය ගෙන ගියේ ය. </span></span><span class="verse v39" data-usfm="JHN.19.39"><span class="label">39</span><span class="content"> මීට කලින් දිනෙක උන් වහන්සේ වෙත රාත්‍රියෙහි පැමිණි නිකොදේමුස් ද, කිලෝග්‍රෑම් තිහක් පමණ බර ගන්ධරස හා අගිල් මිශ්‍රණයක් ගෙන ආයේ ය. </span></span><span class="verse v40" data-usfm="JHN.19.40"><span class="label">40</span><span class="content">ඔව්හු ජේසුස් වහන්සේගේ මෘත දේහය ගෙන, ජුදෙව්වරුන්ගේ අවමඟුල් සිරිත් පරිදි සුවඳ ද්‍රව්‍ය ගල්වා සිහින් හණ රෙදිවලින් එය වෙළුවෝ ය. </span></span><span class="verse v41" data-usfm="JHN.19.41"><span class="label">41</span><span class="content">උන් වහන්සේ කුරුසියේ ඇණ ගසනු ලැබූ ස්ථානයේ උයනක් විය. ඒ උයනේ, ඒ තාක් කිසි කලෙක කිසිවකු තැන්පත් නොකළ අලුත් සොහොන් ගෙයක් විය. </span></span><span class="verse v42" data-usfm="JHN.19.42"><span class="label">42</span><span class="content">ජුදෙව්වරුන්ගේ සබත් දිනට පෙර දින ආසන්න වූ බැවින් ද ඒ සොහොන් ගෙය නුදුරු ව තිබුණු බැවින් ද ඔව්හු ජේසුස් වහන්සේ එහි තැන්පත් කළහ.</span></span> 
     </div> 
    </div> 
   </div> 
  </div>
 </body>
</html>