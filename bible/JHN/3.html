<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch3" data-usfm="JHN.3">  
     <div class="s1"> <span class="heading"><b>ජේසුස් වහන්සේ සහ නිකොදේමුස්</b></span> 
     </div> 
     <div class="p"> <span class="content"> </span><span class="verse v1" data-usfm="JHN.3.1"><span class="label">1</span><span class="content">එකල පරිසිවරුන්ගෙන් කෙනෙක් වූ ද, ජුදෙව්වරුන්ගේ ප්‍රධානියෙක් වූ ද, නිකොදේමුස් නම් මිනිසෙක් විය. </span></span><span class="verse v2" data-usfm="JHN.3.2"><span class="label">2</span><span class="content">ඔහු එක් රැයක උන් වහන්සේ වෙත අවුත්, “ගුරුදේවයෙනි, ඔබ දෙවියන් වහන්සේ වෙතින් වැඩම කළ ගුරුවරයෙකැ යි අපි දනිමු; මන්ද, දෙවියන් වහන්සේ තමා සමඟ වැඩ නොසිටින සේක් නම්, කිසිවෙකුට ඔබ කරන මේ හාස්කම් කළ නොහැකි ය”යි කී ය. </span></span><span class="verse v3" data-usfm="JHN.3.3"><span class="label">3</span><span class="content">ජේසුස් වහන්සේ පිළිතුරු දෙමින්, “ඒකාන්තයෙන් මම ඔබට කියමි; යමෙක් නැවත නූපන්නොත්, ඔහුට දෙවියන් වහන්සේගේ රාජ්‍යය දැකගත නොහැකි ය”යි ඔහුට වදාළ සේක. </span></span><span class="verse v4" data-usfm="JHN.3.4"><span class="label">4</span><span class="content">නිකොදේමුස්, කතා කරමින්, “මනුෂ්‍යයෙකු මහලු ව සිටිය දී, උපදින්නට පුළුවන් කොහොම ද? දෙ වන වරටත් මවු කුසට පිවිස උපත ලැබිය හැකි දැ”යි ඇසී ය. </span></span><span class="verse v5" data-usfm="JHN.3.5"><span class="label">5</span><span class="content">ජේසුස් වහන්සේ පිළිතුරු දෙමින්, “ඒකාන්තයෙන් මම ඔබට කියමි; යමෙකු වතුරෙන් ද ආත්මයාණන්ගෙන් ද නූපන්නොත්, ඔහුට ස්වර්ග රාජ්‍යයට පිවිසිය නොහැකි ය. </span></span><span class="verse v6" data-usfm="JHN.3.6"><span class="label">6</span><span class="content">කයින් උපදින දේ කායික ය; ආත්මයාණන්ගෙන් උපදින දේ ආත්මික ය; </span></span><span class="verse v7" data-usfm="JHN.3.7"><span class="label">7</span><span class="content">‘ඔබ නැවත උපදින්නට ඕනෑ ය’යි මා කීවාට පුදුම නොවන්න. </span></span><span class="verse v8" data-usfm="JHN.3.8"><span class="label">8</span><span class="content">සුළඟ සිතු සිතූ තැන් වල හමයි; එහි ශබ්දය ඔබට ඇසෙයි. එහෙත්, එය කොතැනින් එන්නේ ද කොතැනට යන්නේ දැ යි ඔබ නොදන්නහු ය. ආත්මයාණන්ගෙන් ජනිත වූ හැම කෙනෙකුන් ද එසේ ම ය”යි වදාළ සේක.</span></span> 
     </div> 
     <div class="p"> <span class="verse v8" data-usfm="JHN.3.8"><span class="content"> </span></span><span class="verse v9" data-usfm="JHN.3.9"><span class="label">9</span><span class="content">“මේ දේ සිදුවිය හැක්කේ කෙසේ දැ”යි නිකොදේමුස් පිළිවිසී ය. </span></span><span class="verse v10" data-usfm="JHN.3.10"><span class="label">10</span><span class="content">ජේසුස් වහන්සේ පිළිතුරු දෙමින්, “ඔබ ඉශ්රායෙල්හි කීර්තිමත් ගුරුවරයකු ව සිටියදීත් මේ දේ ඔබට තේරුම් ගත නොහැකි ද? </span></span><span class="verse v11" data-usfm="JHN.3.11"><span class="label">11</span><span class="content">ඒකාන්තයෙන් මම ඔබට කියමි; අපි දන්නා දේ කියමු, දුටු දේ ගැන සාක්ෂි දරමු. එහෙත්, අපේ සාක්ෂිය ඔබ නොපිළිගන්නෙහු ය. </span></span><span class="verse v12" data-usfm="JHN.3.12"><span class="label">12</span><span class="content">මා ඔබට ලෞකික දේ ගැන කී කල්හි ඔබ විශ්වාස නොකරන්නෙහි නම්, ලෝකෝත්තර දේ ප්‍රකාශ කළහොත් කෙසේ විශ්වාස කරන්නෙහි ද? </span></span><span class="verse v13" data-usfm="JHN.3.13"><span class="label">13</span><span class="content">ස්වර්ගයෙන් බැස වදාළ මනුෂ්‍ය-පුත්‍රයාණන් හැර, අන් කිසිවෙක් ස්වර්ගයට නොනැංගේ ය. </span></span><span class="verse v14" data-usfm="JHN.3.14"><span class="label">14</span><span class="content"> පාළුකරයෙහි දී මෝසෙස් සර්පයා එසවූ ලෙස ම මනුෂ්‍ය-පුත්‍රයාණන් ද, </span></span><span class="verse v15" data-usfm="JHN.3.15"><span class="label">15</span><span class="content">උන් වහන්සේ කෙරෙහි අදහාගන්නා සෑම දෙන ම සදාතන ජීවනය ලබන පිණිස, ඔසවනු ලබන්නට ඕනෑ ය.”</span></span> 
     </div> 
     <div class="p"> <span class="verse v15" data-usfm="JHN.3.15"><span class="content"> </span></span><span class="verse v16" data-usfm="JHN.3.16"><span class="label">16</span><span class="content">“දෙවියන් වහන්සේ ලෝකයාට කොතරම් ප්‍රේම කළ සේක් ද කීවොත්, ස්වකීය ඒක ජාතක පුත්‍රයාණන් වුව ද ලොවට දෙවා වදාළ සේක. එසේ කෙළේ, උන් වහන්සේ කෙරෙහි අදහන සියලු දෙනා ම විනාශ නොවී සදාතන ජීවනය ලබන පිණිස ය. </span></span><span class="verse v17" data-usfm="JHN.3.17"><span class="label">17</span><span class="content">දෙවියන් වහන්සේ ස්වකීය පුත්‍රයාණන් ලොවට එවා වදාළේ, ලෝකයා විනිශ්චය කරන පිණිස නොව, උන් වහන්සේ කරණකොටගෙන ලෝකයා ගළවනු ලබන පිණිස ය. </span></span><span class="verse v18" data-usfm="JHN.3.18"><span class="label">18</span><span class="content">උන් වහන්සේ අදහාගන්නා විනිශ්චය කරනු නො ලැබේ. අදහා නොගන්නා දෙවියන් වහන්සේගේ ඒක ජාතක පුත්‍රයාණන් අදහා නොගන්නා බැවින් දැනට ම විනිශ්චය ලබා ඇත.</span></span> 
     </div> 
     <div class="p"> <span class="verse v18" data-usfm="JHN.3.18"><span class="content"> </span></span><span class="verse v19" data-usfm="JHN.3.19"><span class="label">19</span><span class="content">“විනිශ්චය නම් මේ ය: ලෝකයට ආලෝකය පැමිණ තිබේ; එහෙත්, තමන්ගේ ක්‍රියා නපුරු බැවින් මනුෂ්‍යයෝ ආලෝකයට වඩා අන්ධකාරයට ප්‍රිය කළහ. </span></span><span class="verse v20" data-usfm="JHN.3.20"><span class="label">20</span><span class="content">නපුරු ක්‍රියා කරන හැම දෙන ම ආලෝකයට ද්වේෂ කරති; ඔවුන්ගේ ක්‍රියා එළි වන බැවින් ඔව්හු ආලෝකයට නොපැමිණෙති. </span></span><span class="verse v21" data-usfm="JHN.3.21"><span class="label">21</span><span class="content">එහෙත්, සත්‍ය දේ කරන තැනැත්තා තමාගේ ක්‍රියා දෙවියන් වහන්සේට කීකරු ව කරන ලද බව පෙනෙන පිණිස ආලෝකයට පැමිණේ ය”යි වදාළ සේක.</span></span> 
     </div> 
     <div class="s1"> <span class="heading"><b>ජොහන්ගේ සාක්ෂිය</b></span> 
     </div> 
     <div class="p"> <span class="verse v21" data-usfm="JHN.3.21"><span class="content"> </span></span><span class="verse v22" data-usfm="JHN.3.22"><span class="label">22</span><span class="content">ඉන්පසු ජේසුස් වහන්සේ සිය ශ්‍රාවකයන් කැටුව ජුදා දේශයට පැමිණි සේක. එහි උන් වහන්සේ ඔවුන් සමඟ නැවතී සිට බව්තීස්ම-ස්නාපනය කළ සේක. </span></span><span class="verse v23" data-usfm="JHN.3.23"><span class="label">23</span><span class="content">ජොහන් ද සාලිම් සමීපයෙහි ඒනොන් යන ස්ථානයෙහි ජලය අධික ව තිබුණු බැවින් බව්තීස්ම-ස්නාපනය කරමින් සිටියේ ය. මිනිස්සු පැමිණ බව්තීස්ම-ස්නාපනය ලැබූ හ. </span></span><span class="verse v24" data-usfm="JHN.3.24"><span class="label">24</span><span class="content"> මෙය සිදු වූයේ ජොහන් හිර අඩස්සි කරනු ලැබීමට පෙර ය.</span></span> 
     </div> 
     <div class="p"> <span class="verse v24" data-usfm="JHN.3.24"><span class="content"> </span></span><span class="verse v25" data-usfm="JHN.3.25"><span class="label">25</span><span class="content">එකල ජොහන්ගේ ගෝලයන් හා ජුදෙව්වෙකු අතර පවිත්‍ර වීම ගැන වාදයක් හටගති. </span></span><span class="verse v26" data-usfm="JHN.3.26"><span class="label">26</span><span class="content">එවිට ඔව්හු ජොහන් වෙතට පැමිණ, “ඇදුරිඳුනි, ජොර්දානෙන් එගොඩ ඔබ සමඟ සිටියාවූ ද ඔබ විසින් සාක්ෂි දරනු ලැබුවාවූ ද තැනැත්තේ ම බව්තීස්ම-ස්නාපනය කරයි. සියල්ලෝ ම ඔහු වෙතට යති”යි කී හ. </span></span><span class="verse v27" data-usfm="JHN.3.27"><span class="label">27</span><span class="content">ජොහන් පිළිතුරු දෙමින් මෙසේ කී ය: “ස්වර්ගයෙන් දෙන ලද දෙයක් මිස අන් කිසිවක් මිනිසෙකුට ලැබිය නො හැකි ය. </span></span><span class="verse v28" data-usfm="JHN.3.28"><span class="label">28</span><span class="content"> මම ක්‍රිස්තුස් නොවෙමි; එහෙත්, ‘මම උන් වහන්සේට ප්‍රථමයෙන් එවන ලද්දෙමි’යි මා කී බවට ඔබ ම සාක්ෂිකාරයෝ ය. </span></span><span class="verse v29" data-usfm="JHN.3.29"><span class="label">29</span><span class="content">මනාලිය අයිති මනාලයාට ය, මනාලයා ළඟ සිට සවන් දෙන ඔහුගේ මිත්‍රයා, මනාලයාගේ කටහඬ අසා අතිශයින් ප්‍රමුදිත වෙයි. මේ මාගේ ප්‍රීතිය පිරී ඇත්තේ එබැවිනි. </span></span><span class="verse v30" data-usfm="JHN.3.30"><span class="label">30</span><span class="content">උන් වහන්සේගේ නැඟීමත්, මාගේ බැසීමත් සිදුවිය යුතු ය.”</span></span> 
     </div> 
     <div class="s1"> <span class="heading"><b>ස්වර්ගයෙන් එන තැනැත්තා</b></span> 
     </div> 
     <div class="p"> <span class="verse v30" data-usfm="JHN.3.30"><span class="content"> </span></span><span class="verse v31" data-usfm="JHN.3.31"><span class="label">31</span><span class="content">“ඉහළින් වඩිනා තැනැත්තේ සියල්ලනට වඩා උතුම් ය. භූමියෙන් වන තැනැත්තේ භූමියට අයිති වේ; ඔහු භෞමික දේ ගැන කතා කරයි. ස්වර්ගයෙන් එන තැනැන් වහන්සේ සියල්ලනට ම වඩා උතුම් ය; </span></span><span class="verse v32" data-usfm="JHN.3.32"><span class="label">32</span><span class="content">උන් වහන්සේ තමන් ඇසූ දුටු දේ ගැන සාක්ෂි දරන සේක. එහෙත්, කිසිවෙක් උන් වහන්සේගේ සාක්ෂිය නොපිළිගනිති. </span></span><span class="verse v33" data-usfm="JHN.3.33"><span class="label">33</span><span class="content">උන් වහන්සේගේ සාක්ෂිය පිළිගන්නා තැනැත්තේ දෙවියන් වහන්සේ සත්‍යවාදි බව සහතික කරයි. </span></span><span class="verse v34" data-usfm="JHN.3.34"><span class="label">34</span><span class="content">දෙවියන් වහන්සේ එවා වදාළ තැනැන් වහන්සේ, දෙවියන් වහන්සේගේ වදන් පවසන සේක. එසේ වන්නේ දෙවියන් වහන්සේ ශුද්ධාත්මය සීමා රහිත ව දානය කරන බැවිනි. </span></span><span class="verse v35" data-usfm="JHN.3.35"><span class="label">35</span><span class="content"> පියාණන් වහන්සේ පුත්‍රයාණන්ට ප්‍රේම කරන සේක. සියල්ල උන් වහන්සේ අතට භාර දී ඇත. </span></span><span class="verse v36" data-usfm="JHN.3.36"><span class="label">36</span><span class="content">යමෙක් පුත්‍රයාණන් අදහන්නේ ද ඔහුට සදාතන ජීවනය ඇත. එහෙත් යමෙක් පුත්‍රයාණන් ප්‍රතික්ෂේප කරන්නේ ද ඔහුට ජීවනය නොලැබේ. දේව උදහස ඔහු පිට රඳා පවති යි.”</span></span> 
     </div> 
    </div> 
   </div> 
  </div>
 </body>
</html>