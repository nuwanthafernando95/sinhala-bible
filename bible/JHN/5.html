<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch5" data-usfm="JHN.5">  
     <div class="s1"> <span class="heading"><b>බෙතෙස්දා පොකුණ අසල කොරා සුව කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="JHN.5.1"><span class="label">1</span><span class="content">ඉන්පසු ජුදෙව්වරුන්ගේ මංගල්‍යයක් විය. ජේසුස් වහන්සේ ද ජෙරුසලමට වැඩම කළ සේක. </span></span><span class="verse v2" data-usfm="JHN.5.2"><span class="label">2</span><span class="content">ජෙරුසලමෙහි බැටළු දොරටුව ළඟ, හෙබ්‍රෙව් බසින් ‘බෙතෙස්දා’ යයි නම් ලත් පොකුණක් විය. එය අවට ද්වාර මණ්ඩප පහක් විය. </span></span><span class="verse v3" data-usfm="JHN.5.3"><span class="label">3</span><span class="content">ඒවායෙහි අන්ධ වූ ද කොර වූ ද අංශභාග වූ ද රෝගීන් සමූහයක් ඔත්පළ ව සිටියෝ ය. </span></span><span class="verse v4" data-usfm="JHN.5.4"><span class="label">4</span><span class="content">ඔව්හු වතුර කැළඹෙන තෙක් බලා සිටියාහ. මන්ද, සමිඳාණන් වහන්සේගේ දුතයෙක් කලින් කල පොකුණට බැස වතුර කැළඹුවේ ය. වතුර කළඹනු ලැබූ පසු එහි බට පළමුවැන්නා කවර රෝගයකින් පෙළුණු නමුත් සුවකරනු ලැබී ය. </span></span><span class="verse v5" data-usfm="JHN.5.5"><span class="label">5</span><span class="content">එහි තිස් අට අවුරුද්දක් රෝගී ව සිටි එක් මිනිසෙක් විය. </span></span><span class="verse v6" data-usfm="JHN.5.6"><span class="label">6</span><span class="content">ඒ මිනිසා හාන්සි වී සිටිනු ජේසුස් වහන්සේ දැක, ඔහු බොහෝ කලක් එහි සිටි බව දැන, “ඔබ සුව වීමට කැමැති දැ”යි ඔහුගෙන් ඇසූ සේක. </span></span><span class="verse v7" data-usfm="JHN.5.7"><span class="label">7</span><span class="content">රෝගියා උන් වහන්සේට උත්තර දෙමින්, “ස්වාමීනි, වතුර කැළඹෙන විට මා පොකුණට බස්වන්නට කිසිවෙක් නැත. මා එන අතර, අන් කෙනෙක් මට පළමුවෙන් බසින්නේ ය”යි කීවේ ය. </span></span><span class="verse v8" data-usfm="JHN.5.8"><span class="label">8</span><span class="content">“නැඟිට ඔබේ පැදුර රැගෙන යන්නැ”යි ජේසුස් වහන්සේ ඔහුට වදාළ සේක. </span></span><span class="verse v9" data-usfm="JHN.5.9"><span class="label">9</span><span class="content">එකෙණෙහි ම මිනිසා සුවපත් වී, සිය පැදුර රැගෙන යන්නට ගියේ ය.</span></span> 
     </div> 
     <div class="p"> <span class="verse v9" data-usfm="JHN.5.9"><span class="content">එය සබත් දවස විය. </span></span><span class="verse v10" data-usfm="JHN.5.10"><span class="label">10</span><span class="content"> එබැවින් ජුදෙව්වරු, “අද සබත් දවස ය, පැදුර රැගෙන යෑම නීති විරෝධී ය”යි සුවය ලැබූ මිනිසාට කී හ. </span></span><span class="verse v11" data-usfm="JHN.5.11"><span class="label">11</span><span class="content">එහෙත්, ඔහු ඔවුන්ට පිළිතුරු දෙමින්, “මා සුවපත් කළ තැනැත්තා ම ‘ඔබේ පැදුර රැගෙන යන්නැ’යි මට කීවේ ය”යි කී ය. </span></span><span class="verse v12" data-usfm="JHN.5.12"><span class="label">12</span><span class="content">“ ‘පැදුර රැගෙන යන්නැ’යි ඔබට කී මිනිසා කවරෙක් දැ”යි ඔව්හු විමසූ හ. </span></span><span class="verse v13" data-usfm="JHN.5.13"><span class="label">13</span><span class="content">එහෙත් සුවපත් කරනු ලැබූ මිනිසා, ඔහු කවරෙක් දැ යි නොදත්තේ ය. මන්ද, ඒ ස්ථානයේ සමූහයා අතරින් ජේසුස් වහන්සේ සොයාගත නො හැකි වූ බැවිනි. </span></span><span class="verse v14" data-usfm="JHN.5.14"><span class="label">14</span><span class="content">ඉන්පසු, ජේසුස් වහන්සේ දේව මාලිගාවේ දී ඔහු මුණගැසී, “බලන්න, ඔබ සුවපත් වී ඇත. මීට වඩා භයානක දෙයක් සිදු නොවන පිණිස තවත් පව් නොකරන්නැ”යි වදාළ සේක. </span></span><span class="verse v15" data-usfm="JHN.5.15"><span class="label">15</span><span class="content">ඒ මිනිසා ද ගොස්, තමා සුවපත් කෙළේ, ජේසුස් වහන්සේ බව ජුදෙව්වරුන් හට සැළ කෙළේ ය.</span></span> 
     </div> 
     <div class="p"> <span class="verse v15" data-usfm="JHN.5.15"><span class="content"> </span></span><span class="verse v16" data-usfm="JHN.5.16"><span class="label">16</span><span class="content">ජේසුස් වහන්සේ මෙවැනි දේ සබත් දවසේ දී කළ බැවින්, ජුදෙව්වරු උන් වහන්සේට පීඩා කළහ. </span></span><span class="verse v17" data-usfm="JHN.5.17"><span class="label">17</span><span class="content">එහෙත්, ජේසුස් වහන්සේ පිළිතුරු දෙමින්, “මාගේ පියාණන් වහන්සේ නොනැවතී ම වැඩ කරන සේක; මමත් වැඩකරමි”යි වදාළ සේක. </span></span><span class="verse v18" data-usfm="JHN.5.18"><span class="label">18</span><span class="content">මේ කරුණ නිසා ජුදෙව්වරු උන් වහන්සේ මරන්නට වඩ වඩා උත්සාහ දැරූ හ. මන්ද, උන් වහන්සේ සබත කඩ කළා පමණක් නොව, “දෙවියන් වහන්සේ තමන්ගේ ම පියාණෝ ය”යි කියමින්, තමාත් දෙවියන් වහන්සේට සමාන යයි ප්‍රකාශ කළ නිසා ය.</span></span> 
     </div> 
     <div class="s1"> <span class="heading"><b>පුත්‍රයාණන්ගේ අධිකාරිත්වය</b></span> 
     </div> 
     <div class="p"> <span class="verse v18" data-usfm="JHN.5.18"><span class="content"> </span></span><span class="verse v19" data-usfm="JHN.5.19"><span class="label">19</span><span class="content">ජේසුස් වහන්සේ ඔවුන්ට මෙසේ පිළිතුරු දුන් සේක: “ඒකාන්තයෙන් ම මම ඔබට කියමි: පුත්‍රයාණන්ට කිසිවක් තනි බලයෙන් කළ නොහැකි ය; පියාණන් වහන්සේ යමක් කරනවා පුත්‍රයා දකින්නේ ද, ඒ දෙය මිස තනි ව ම කිසිවක් කරන්නට උන් වහන්සේට නො හැකි ය. මන්ද, උන් වහන්සේ යම් දෙයක් කරන සේක් ද, ඒ දෙය පුත්‍රයාණෝ ද එසේ ම කරන සේක. </span></span><span class="verse v20" data-usfm="JHN.5.20"><span class="label">20</span><span class="content">මන්ද, පියාණන් වහන්සේ පුත්‍රයාණන්ට ප්‍රේම කරන බැවින්, තමන් වහන්සේ කරන සියලු ක්‍රියා උන් වහන්සේට දක්වා වදාරන සේක. තවද, ඔබ මවිත කරවන සුලු, මීටත් වඩා මහත් ක්‍රියා ද දක්වා වදාරන සේක. </span></span><span class="verse v21" data-usfm="JHN.5.21"><span class="label">21</span><span class="content">පියාණන් වහන්සේ මළවුන් උත්ථාන කොට ජීවත් කරවන්නාක් මෙන්, පුත්‍රයාණෝ ද තමන්ට අභිමත වූවන් ජීවත් කරවන සේක. </span></span><span class="verse v22" data-usfm="JHN.5.22"><span class="label">22</span><span class="content">සැබැවින් ම පියාණන් වහන්සේ කිසිවකු විනිශ්චය නොකරන සේක. සම්පූර්ණ විනිශ්චය පුත්‍රයාණන් හට පවරා ඇත. </span></span><span class="verse v23" data-usfm="JHN.5.23"><span class="label">23</span><span class="content">එසේ කෙළේ, සියලු දෙනා පියාණන්ට මෙන් ම පුත්‍රයාණන්ට ද ගෞරව කරන පිණිස ය. පුත්‍රයාණන්ට ගෞරව නොකරන්නා, පුත්‍රයාණන් එවා වදාළ පියාණන්ට ද ගෞරව නොකරන්නේ ය.</span></span> 
     </div> 
     <div class="p"> <span class="verse v23" data-usfm="JHN.5.23"><span class="content"> </span></span><span class="verse v24" data-usfm="JHN.5.24"><span class="label">24</span><span class="content">“ඒකාන්තයෙන් මම ඔබට කියමි: මාගේ වචනය අසා, මා එවා වදාළ තැනැන් වහන්සේ අදහාගන්නාට සදාතන ජීවනය ඇත; ඔහු විනිශ්චයට නොපැමිණෙයි; ඔහු මරණයෙන් ජීවනයට පැමිණ සිටියි. </span></span><span class="verse v25" data-usfm="JHN.5.25"><span class="label">25</span><span class="content">ඒකාන්තයෙන් මම ඔබට කියමි: දේව පුත්‍රයාණන්ගේ හඬ මළවුන් හට ඇසෙන පැය පැමිණෙන්නේ ය; දැනට ම පැමිණ ඇත; සවන් දෙන අය ජීවත් වෙති. </span></span><span class="verse v26" data-usfm="JHN.5.26"><span class="label">26</span><span class="content">පියාණන් වහන්සේට තමන් තුළ ම ජීවනය තිබෙන්නාක් මෙන් ම, පුත්‍රයාණන්ටත් තමන් තුළ ජීවනය ඇති ව සිටින්නට උන් වහන්සේ වරය දුන් සේක. </span></span><span class="verse v27" data-usfm="JHN.5.27"><span class="label">27</span><span class="content">තවද, උන් වහන්සේ මනුෂ්‍ය-පුත්‍රයාණන් වන බැවින් විනිශ්චය කිරීමේ අධිකාරි බලය ද උන් වහන්සේට දෙවා වදාළ සේක. </span></span><span class="verse v28" data-usfm="JHN.5.28"><span class="label">28</span><span class="content">මේ ගැන මවිත නොවන්න; මන්ද, සොහොන්ගත සියල්ලන්ට උන් වහන්සේගේ හඬ ඇසෙන පැය පැමිණෙන්නේ ය. </span></span><span class="verse v29" data-usfm="JHN.5.29"><span class="label">29</span><span class="content"> එවිට, යහපත කළ අය සදාතන ජීවනය සඳහා උත්ථාන කරනු ලබති; අයහපත කළ අය විනිශ්චය සඳහා උත්ථාන කරනු ලබති.</span></span> 
     </div> 
     <div class="p"> <span class="verse v29" data-usfm="JHN.5.29"><span class="content"> </span></span><span class="verse v30" data-usfm="JHN.5.30"><span class="label">30</span><span class="content">“මාගේ තනි බලයෙන් මට කිසිත් කළ නො හැකි ය. අණ ලත් පරිද්දෙන් ම මම විනිශ්චය කරමි. මාගේ විනිශ්චය සාධාරණ ය. මන්ද, මාගේ අරමුණ, මාගේ ම කැමැත්ත ඉටු කිරීම නොව, මා එවා වදාළ උන් වහන්සේගේ කැමැත්ත ඉටු කිරීම ය.”</span></span> 
     </div> 
     <div class="s1"> <span class="heading"><b>දේව පුත්‍රයාණන් පිළිබඳ සාක්ෂි</b></span> 
     </div> 
     <div class="p"> <span class="verse v30" data-usfm="JHN.5.30"><span class="content"> </span></span><span class="verse v31" data-usfm="JHN.5.31"><span class="label">31</span><span class="content">“මම, මා ගැන ම සාක්ෂි දෙන්නෙම් නම්, මාගේ සාක්ෂිය සැබෑ නොවේ. </span></span><span class="verse v32" data-usfm="JHN.5.32"><span class="label">32</span><span class="content">එහෙත්, මා ගැන සාක්ෂි දරන වෙන කෙනෙක් වෙති. උන් වහන්සේ මා ගැන දරන සාක්ෂිය සැබෑ බව මම දනිමි. </span></span><span class="verse v33" data-usfm="JHN.5.33"><span class="label">33</span><span class="content"> ඔබ ජොහන් වෙත මිනිසුන් යැව්වහු ය. ඔහු සත්‍යය පිළිබඳ සාක්ෂිය දරා ඇත. </span></span><span class="verse v34" data-usfm="JHN.5.34"><span class="label">34</span><span class="content">එහෙත්, මා මේ දේ ඔබට කියන්නේ, මිනිසාගෙන් සාක්ෂියක් ලබන පිණිස නොව, ඔබ ගැළවීම ලබන පිණිස ය. </span></span><span class="verse v35" data-usfm="JHN.5.35"><span class="label">35</span><span class="content">ජොහන් වනාහි, දිළෙන, බැබළෙන පහනක් විය. ඔබ කලක් ඔහුගේ ආලෝකයෙහි ප්‍රමුදිත වන්නට කැමැති වූවහු ය. </span></span><span class="verse v36" data-usfm="JHN.5.36"><span class="label">36</span><span class="content">එහෙත් මට ඇති සාක්ෂිය ජොහන්ගේ සාක්ෂියට වඩා උතුම් එකකි. මන්ද, මා විසින් පරිපූර්ණ කරනු ලබන පිණිස පියාණන් වහන්සේ මට පැවරූ කටයුතු, එනම්, මා කරන කටයුතු ම, පියාණන් වහන්සේ මා එවා වදාළ බවට සාක්ෂි වෙයි. </span></span><span class="verse v37" data-usfm="JHN.5.37"><span class="label">37</span><span class="content"> තවද, මා එවා වදාළ පියාණන් වහන්සේ ම මා පිළිබඳව සාක්ෂි දරා ඇත. උන් වහන්සේගේ හඬ කිසි කලෙක ඔබ අසා නැත. ස්වරූපය ද දැක නැත. </span></span><span class="verse v38" data-usfm="JHN.5.38"><span class="label">38</span><span class="content">තවද, උන් වහන්සේගේ වචනය ඔබ තුළ නිදන්ගත වී නැත. මන්ද, ඔබ උන් වහන්සේ එවා වදාළ තැනැන් වහන්සේ විශ්වාස නොකරන බැවිනි. </span></span><span class="verse v39" data-usfm="JHN.5.39"><span class="label">39</span><span class="content">ඔබ ශුද්ධ ලියවිල්ල හදාරන්නහු ය. එසේ කරන්නේ, ඒවායෙහි ඔබට සදාතන ජීවනය ඇතැ යි ඔබ සිතන බැවිනි. ඒවා ම මා ගැන සාක්ෂි දරන්නේ ය. </span></span><span class="verse v40" data-usfm="JHN.5.40"><span class="label">40</span><span class="content">එහෙත්, ජීවනය ලබන පිණිස මා වෙතට එන්නට ඔබ කැමැති නොවන්නහු ය.</span></span> 
     </div> 
     <div class="p"> <span class="verse v40" data-usfm="JHN.5.40"><span class="content"> </span></span><span class="verse v41" data-usfm="JHN.5.41"><span class="label">41</span><span class="content">“මම මිනිසුන්ගෙන් ගෞරවය නොසොයමි. </span></span><span class="verse v42" data-usfm="JHN.5.42"><span class="label">42</span><span class="content">එහෙත් මම ඔබ හොඳින් අඳුනමි. ඔබ තුළ දෙවියන් වහන්සේගේ ප්‍රේමය නොමැති බව මම දනිමි. </span></span><span class="verse v43" data-usfm="JHN.5.43"><span class="label">43</span><span class="content">මම මාගේ පියාණන් වහන්සේගේ නාමයෙන් පැමිණියෙමි. එහෙත්, ඔබ මා නොපිළිගන්නහු ය. වෙන තැනැත්තෙකු තමාගේ ම නාමයෙන් පැමිණියහොත්, ඔබ ඔහු පිළිගනු ඇත. </span></span><span class="verse v44" data-usfm="JHN.5.44"><span class="label">44</span><span class="content">එක ම දෙවියන් වහන්සේගේ ගෞරවය නොසොයන, එකිනෙකාගෙන් ගෞරව ලබන්නට ප්‍රිය කරන ඔබ, අදහාගන්නේ කෙසේ ද? </span></span><span class="verse v45" data-usfm="JHN.5.45"><span class="label">45</span><span class="content">ඔබට විරුද්ධ ව මම පියාණන් වහන්සේට චෝදනා කරන්නෙමි යි නො සිතන්න. ඔබට විරුද්ධ ව චෝදනා කරන්නෙක් ඇත; එනම්, මෝසෙස් ය. ඔබේ බලාපොරොත්තුව ඔබ තබා ඇත්තේ ඔහු පිට ය. </span></span><span class="verse v46" data-usfm="JHN.5.46"><span class="label">46</span><span class="content">ඔබ මෝසෙස් විශ්වාස කළාහු නම්, මා ද විශ්වාස කරන්නහු ය. මන්ද, මෝසෙස් මා ගැන ලියූ බැවිනි. </span></span><span class="verse v47" data-usfm="JHN.5.47"><span class="label">47</span><span class="content">ඔබ මෝසෙස්ගේ ලියවිලි විශ්වාස නොකරන්නහු නම්, මාගේ වචන විශ්වාස කරන්නේ කෙසේ ද?”</span></span> 
     </div> 
    </div> 
   </div> 
  </div>
 </body>
</html>