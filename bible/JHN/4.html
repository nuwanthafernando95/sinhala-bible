<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJHN"> 
    <div class="chapter ch4" data-usfm="JHN.4">  
     <div class="s1"> <span class="heading"><b>සමාරීය ස්ත්‍රිය</b></span> 
     </div> 
     <div class="p"> <span class="content"> </span><span class="verse v1" data-usfm="JHN.4.1"><span class="label">1</span><span class="content">ජේසුස් වහන්සේ ජොහන්ට වඩා ශ්‍රාවකයන් බඳවාගෙන බව්තීස්ම-ස්නාපනය කරති යි පරිසිවරුන්ට සැළ විය. </span></span><span class="verse v2" data-usfm="JHN.4.2"><span class="label">2</span><span class="content">(ඇත්ත වශයෙන් උන් වහන්සේගේ ශ්‍රාවකයන් මිස, උන් වහන්සේ ම බව්තීස්ම-ස්නාපනය නොකළ සේක.) </span></span><span class="verse v3" data-usfm="JHN.4.3"><span class="label">3</span><span class="content">ඒ බව දැනගත් කල, සමිඳාණන් වහන්සේ ජුදයෙන් පිට වී යළිත් ගලීලයට වැඩම කළ සේක. </span></span><span class="verse v4" data-usfm="JHN.4.4"><span class="label">4</span><span class="content">සමාරිය පසු කොට යා යුතු ව තිබුණු බැවින් </span></span><span class="verse v5" data-usfm="JHN.4.5"><span class="label">5</span><span class="content"> උන් වහන්සේ, ජාකොබ් තම පුත් ජෝසෙප්ට දුන් ඉඩම ළඟ වූ සිකාර් නම් සමාරියේ නගරයකට පැමිණි සේක. </span></span><span class="verse v6" data-usfm="JHN.4.6"><span class="label">6</span><span class="content">ජාකොබ්ගේ ළිඳ එහි විය. ගමන් විඩාවෙන් සිටි උන් වහන්සේ ළිඳ ළඟ හිඳගත් සේක. එය මධ්‍යාහ්න වේලාව පමණ විය.</span></span> 
     </div> 
     <div class="p"> <span class="verse v6" data-usfm="JHN.4.6"><span class="content"> </span></span><span class="verse v7" data-usfm="JHN.4.7"><span class="label">7</span><span class="content">එකල, සමාරීය ස්ත්‍රියක් වතුර අදිනු පිණිස පැමිණියා ය. “මට වතුර ටිකක් දෙන්නැ”යි උන් වහන්සේ ඇයට වදාළ සේක. </span></span><span class="verse v8" data-usfm="JHN.4.8"><span class="label">8</span><span class="content">එවේලේ, උන් වහන්සේගේ ශ්‍රාවකයෝ කෑම මිලයට ගනු පිණිස, නගරයට ගොස් සිටියෝ ය. </span></span><span class="verse v9" data-usfm="JHN.4.9"><span class="label">9</span><span class="content"> සමාරීය ස්ත්‍රිය ද, “ජුදෙව්වෙකු වන ඔබ, සමාරීය ස්ත්‍රියක වන මගෙන් බොන්නට ඉල්ලන්නේ, කෙසේ දැ”යි උන් වහන්සේගෙන් ඇසුවා ය. එසේ කීවේ, ජුදෙව්වරුන් හා සමාරියයන් අතර ගනුදෙනුවක් නුවූ බැවිනි. </span></span><span class="verse v10" data-usfm="JHN.4.10"><span class="label">10</span><span class="content">ජේසුස් වහන්සේ ඇයට පිළිතුරු දෙමින්, “දෙවියන් වහන්සේගේ දීමනාවත්, ‘මට වතුර ටිකක් දෙන්නැ’යි ඔබට කියන්නේ කවරෙක් ද කියාත් ඔබ දැන සිටියෙහි නම්, ඔබ ඔහුගෙන් ඉල්ලනු ඇත; එවිට ඔහු ජීවන ජලය ඔබට දෙනු ඇතැ”යි වදාළ සේක.</span></span> 
     </div> 
     <div class="p"> <span class="verse v10" data-usfm="JHN.4.10"><span class="content"> </span></span><span class="verse v11" data-usfm="JHN.4.11"><span class="label">11</span><span class="content">ස්ත්‍රිය ද, “මහතාණෙනි, වතුර අදින්නට ඔබට භාජනයක් නැත; ළිඳත් ගැඹුරු ය; එබැවින් ඒ ජීවන ජලය ඔබට කොයින් ද? </span></span><span class="verse v12" data-usfm="JHN.4.12"><span class="label">12</span><span class="content">මේ ළිඳ අපට දුන්නේ අපේ පියා වන ජාකොබ් ය. ඔහු ද, ඔහුගේ පුත්‍රයෝ ද ගවයෝ ද මෙයින් පානය කළෝ ය. ඔබ ඔහුට වඩා උතුම් දැ?”යි විචාළා ය.</span></span> 
     </div> 
     <div class="p"> <span class="verse v12" data-usfm="JHN.4.12"><span class="content"> </span></span><span class="verse v13" data-usfm="JHN.4.13"><span class="label">13</span><span class="content">ජේසුස් වහන්සේ ඇයට පිළිතුරු දෙමින්, “මේ වතුර බොන හැම කෙනෙකුට ම නැවත පිපාසය ඇති වන්නේ ය. </span></span><span class="verse v14" data-usfm="JHN.4.14"><span class="label">14</span><span class="content">එහෙත් මා දෙන වතුර බොන කවර කෙනෙකුට වුවත් කිසි කලෙක පිපාසය ඇති නොවන්නේ ය. මා ඔහුට දෙන වතුර සදාතන ජීවනය පිණිස ඔහු තුළ දිය උල්පතක් වන්නේ ය”යි වදාළ සේක. </span></span><span class="verse v15" data-usfm="JHN.4.15"><span class="label">15</span><span class="content">ස්ත්‍රිය කතා කරමින්, “මහතාණෙනි, මට තවත් පිපාසය ඇති නො වන පිණිසත්, වතුර ඇදීමට මෙපමණ දුර නැවත නොඑන පිණිසත් ඒ වතුර මට දුන මැනවැ”යි කීවා ය.</span></span> 
     </div> 
     <div class="p"> <span class="verse v15" data-usfm="JHN.4.15"><span class="content"> </span></span><span class="verse v16" data-usfm="JHN.4.16"><span class="label">16</span><span class="content">ජේසුස් වහන්සේ ඈ අමතා, “යන්න, ඔබේ ස්වාමි පුරුෂයා කැඳවාගෙන මෙහි එන්නැ”යි වදාළ සේක. </span></span><span class="verse v17" data-usfm="JHN.4.17"><span class="label">17</span><span class="content">ස්ත්‍රිය පිළිතුරු දෙමින්, “මට ස්වාමි පුරුෂයෙක් නැතැ”යි කීවා ය. ජේසුස් වහන්සේ ද, “ ‘මට ස්වාමි පුරුෂයෙක් නැතැ’යි ඔබ කීවා හරි ය; </span></span><span class="verse v18" data-usfm="JHN.4.18"><span class="label">18</span><span class="content">මන්ද, ඔබට පුරුෂයෝ පස් දෙනෙක් සිටියාහ; දැන් සිටින තැනැත්තේ ඔබේ පුරුෂයා නො වේ; මේ දේ ඔබ සැබෑ ලෙස පැවසුවෙහි ය”යි වදාළ සේක.</span></span> 
     </div> 
     <div class="p"> <span class="verse v18" data-usfm="JHN.4.18"><span class="content"> </span></span><span class="verse v19" data-usfm="JHN.4.19"><span class="label">19</span><span class="content">ස්ත්‍රිය උන් වහන්සේ අමතමින්, “මහතාණෙනි, ඔබ දිවැසිවරයකු බව මට පෙනේ; අපේ පියවරු මේ කන්ද මත නමස්කාර කළහ. </span></span><span class="verse v20" data-usfm="JHN.4.20"><span class="label">20</span><span class="content">එහෙත්, මිනිසුන් නමස්කාර කළ යුතු ජෙරුසලමෙහි ය යි ඔබතුමන්ලා කියන්නහු ය”යි කීවා ය. </span></span><span class="verse v21" data-usfm="JHN.4.21"><span class="label">21</span><span class="content">ජේසුස් වහන්සේ පිළිතුරු දෙමින්, “ස්ත්‍රිය, මා විශ්වාස කරන්න. මේ කන්දේ දී වත්, ජෙරුසලමේ දී වත් ඔබ පියාණන් වහන්සේට නමස්කාර නොකරන කාලයක් පැමිණෙන්නේ ය. </span></span><span class="verse v22" data-usfm="JHN.4.22"><span class="label">22</span><span class="content">ඔබ නමස්කාර කරන්නේ ඔබ හරියට ම නො දන්නා කෙනෙකුට ය; අප නමස්කාර කරන්නේ අප දන්නා කෙනෙකුට ය. මන්ද, ගැළවීම පැමිණෙන්නේ ජුදෙව්වරුන්ගෙන් ය. </span></span><span class="verse v23" data-usfm="JHN.4.23"><span class="label">23</span><span class="content">එහෙත්, නමස්කාර කරන්නන්, ආත්මානුභාවයෙන් ද අවංක සිතින් ද, පියාණන් වහන්සේට නමස්කාර කරන කාලයක් සැබැවින් ම පැමිණෙන්නේ ය; දැනටමත් පැමිණ ඇත. තමන් වහන්සේට නමදින පිණිස පියාණන් වහන්සේ සොයන්නේ එවැන්නන් ය. </span></span><span class="verse v24" data-usfm="JHN.4.24"><span class="label">24</span><span class="content">දෙවියන් වහන්සේ ආත්මය ය; උන් වහන්සේට නමස්කාර කරන්නන් ආත්මයෙන් ද අවංක සිතින් ද නමස්කාර කළ යුතු ය”යි වදාළ සේක.</span></span> 
     </div> 
     <div class="p"> <span class="verse v24" data-usfm="JHN.4.24"><span class="content"> </span></span><span class="verse v25" data-usfm="JHN.4.25"><span class="label">25</span><span class="content">ස්ත්‍රිය පිළිතුරු දෙමින්; “ ‘ක්‍රිස්තුස් වහන්සේ’ ය යි කියන මෙසියස් තුමාණන් එන බව දනිමි; උන් වහන්සේ පැමිණි කල සියල්ල අපට දන්වා වදාරන සේකැ”යි කීවා ය. </span></span><span class="verse v26" data-usfm="JHN.4.26"><span class="label">26</span><span class="content">“මේ ඔබ සමඟ කතා කරන මම, ඒ තැනැත්තා වෙමි”යි ජේසුස් වහන්සේ වදාළ සේක.</span></span> 
     </div> 
     <div class="p"> <span class="verse v26" data-usfm="JHN.4.26"><span class="content"> </span></span><span class="verse v27" data-usfm="JHN.4.27"><span class="label">27</span><span class="content">ඒ මොහොතේ දී, පැමිණි උන් වහන්සේගේ ශ්‍රාවකයෝ උන් වහන්සේ ස්ත්‍රියක සමඟ කතා කරනු දැක මවිත වූ හ. එහෙත් කිසිවෙක්, “ඔබ කුමක් සොයන්නෙහි ද” කියාවත්, “ඔබ ඈ සමඟ කතා කරන්නේ මන් ද?” කියාවත් ඇසුවේ නැත. </span></span><span class="verse v28" data-usfm="JHN.4.28"><span class="label">28</span><span class="content">ස්ත්‍රිය ඇගේ වතුර කළය එතැන තබා, නුවරට ගොස්, </span></span><span class="verse v29" data-usfm="JHN.4.29"><span class="label">29</span><span class="content">“එන්න ඇවිත් බලන්න, මා කළ සියල්ල මට කී මනුෂ්‍යයෙක් සිටියි. එතුමා ක්‍රිස්තුස් විය නොහැකි දැ”යි සෙනඟට කීවා ය. </span></span><span class="verse v30" data-usfm="JHN.4.30"><span class="label">30</span><span class="content">ඔව්හු නුවරින් නික්ම ජේසුස් වහන්සේ වෙත එන්නට පටන්ගත්හ.</span></span> 
     </div> 
     <div class="p"> <span class="verse v30" data-usfm="JHN.4.30"><span class="content"> </span></span><span class="verse v31" data-usfm="JHN.4.31"><span class="label">31</span><span class="content">ඒ අතර ශ්‍රාවකයෝ, “ගුරුදේවයෙනි, වළඳනු මැනවැ”යි උන් වහන්සේගෙන් අයැද සිටියෝ ය. </span></span><span class="verse v32" data-usfm="JHN.4.32"><span class="label">32</span><span class="content">එහෙත් උන් වහන්සේ, “ඔබ නො දන්නා භෝජනයක් වැළඳීමට මට ඇතැ”යි ඔවුන්ට වදාළ සේක. </span></span><span class="verse v33" data-usfm="JHN.4.33"><span class="label">33</span><span class="content">“යම් කිසිවෙක් උන් වහන්සේට ආහාර ගෙනවුත් දුන්නේ දැ”යි එවිට ශ්‍රාවකයෝ තම තමන් අතරේ විමසූ හ. </span></span><span class="verse v34" data-usfm="JHN.4.34"><span class="label">34</span><span class="content">ජේසුස් වහන්සේ ඔවුන් අමතා, “මාගේ භෝජනය නම්, මා එවූ තැනැන් වහන්සේගේ කැමැත්ත කිරීමත්, උන් වහන්සේගේ කාර්යය නිමාවට පත් කිරීමත් ය.</span></span> 
     </div> 
     <div class="p"> <span class="verse v34" data-usfm="JHN.4.34"><span class="content"> </span></span><span class="verse v35" data-usfm="JHN.4.35"><span class="label">35</span><span class="content">“තව හාරමාසයක් ගත වූ විට අස්වැන්න පැමිණේ යයි ඔබ කියන්නේ නැද් ද? එහෙත් මම ඔබට කියමි: බලන්න, ඔබේ ඇස් ඇර කුඹුරු නරඹන්න; මන් ද? ඒවා දැනට ම අස්වැන්න සඳහා පැසී ඇත. </span></span><span class="verse v36" data-usfm="JHN.4.36"><span class="label">36</span><span class="content">ගොයම් කපන්නා කුලිය ලබා, සදාතන ජීවනය සඳහා අස්වැන්න එකතු කරයි; එසේ වන්නේ, වපුරන්නාත්, කපන්නාත් එක්ව ප්‍රීතිමත් වන පිණිස ය. </span></span><span class="verse v37" data-usfm="JHN.4.37"><span class="label">37</span><span class="content">මෙයින්, ‘එක් කෙනෙක් වපුරයි, තව කෙනෙක් කපයි’ යන කීම සැබෑ වෙයි. </span></span><span class="verse v38" data-usfm="JHN.4.38"><span class="label">38</span><span class="content">ඔබ වගා නො කළ කෙතක අස්වැන්න කැපීමට මම ඔබ යැවීමි. අන්‍යයෝ වගා කළහ. ඔබ ඔවුන්ගේ වගාවේ ප්‍රතිඵල භුක්ති විඳින්නහු ය”යි වදාළ සේක.</span></span> 
     </div> 
     <div class="p"> <span class="verse v38" data-usfm="JHN.4.38"><span class="content"> </span></span><span class="verse v39" data-usfm="JHN.4.39"><span class="label">39</span><span class="content">“මා කළ සියල්ල උන් වහන්සේ මට වදාළ සේකැ”යි සාක්ෂි දුන් ස්ත්‍රියගේ කීම නිසා, ඒ නුවර සමාරියයන්ගෙන් බොහෝ දෙනෙක් උන් වහන්සේ අදහාගත්හ. </span></span><span class="verse v40" data-usfm="JHN.4.40"><span class="label">40</span><span class="content">එබැවින් සමාරියයෝ උන් වහන්සේ වෙතට පැමිණි කල, තමන් සමඟ නවතින ලෙස උන් වහන්සේගෙන් ඉල්ලූ හ. උන් වහන්සේ ද දෙදවසක් එහි නැවතුණ සේක.</span></span> 
     </div> 
     <div class="p"> <span class="verse v40" data-usfm="JHN.4.40"><span class="content"> </span></span><span class="verse v41" data-usfm="JHN.4.41"><span class="label">41</span><span class="content">තවත් බොහෝ දෙනෙක් උන් වහන්සේගේ ම වචනය නිසා අදහාගත්තෝ ය. </span></span><span class="verse v42" data-usfm="JHN.4.42"><span class="label">42</span><span class="content">ඔව්හු ස්ත්‍රියට කතා කොට, “දැන් අප අදහන්නේ ඔබේ කීම නිසා නොවේ; අප ම උන් වහන්සේගේ බස් අසා, උන් වහන්සේ සැබැවින් ම ලෝකයේ ගැළවුම්කාරයාණන් බව දැනගත් නිසා ය”යි කී හ.</span></span> 
     </div> 
     <div class="p"> <span class="verse v42" data-usfm="JHN.4.42"><span class="content"> </span></span><span class="verse v43" data-usfm="JHN.4.43"><span class="label">43</span><span class="content">ඒ දෙදවසට පසු, උන් වහන්සේ එතැනින් නික්ම ගලීලයට වැඩම කළ සේක. </span></span><span class="verse v44" data-usfm="JHN.4.44"><span class="label">44</span><span class="content"> මන්ද, “ගමේ දිවැසිවරයා ගමට අගේ නැතැ”යි කීවේ උන් වහන්සේ ම ය. </span></span><span class="verse v45" data-usfm="JHN.4.45"><span class="label">45</span><span class="content"> එහෙත් ජෙරුසලමෙහි මංගල්‍යයේ දී උන් වහන්සේ කළ සියල්ල දුටු බැවින්, ගලීලයෝ උන් වහන්සේ උත්සවාකාරයෙන් හොඳින් පිළිගත්හ.</span></span> 
     </div> 
     <div class="s1"> <span class="heading"><b>රාජ්‍ය නිලධාරියෙකුගේ පුත්‍රයා සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:5-13</b></span><span class="heading"><b>;</b></span><span class="heading"><b>ලූක් 7:1-10</b></span><span class="heading"><b>)</b></span> 
     </div> 
     <div class="p"> <span class="verse v45" data-usfm="JHN.4.45"><span class="content"> </span></span><span class="verse v46" data-usfm="JHN.4.46"><span class="label">46</span><span class="content"> </span><span class="content"> යළිත් උන් වහන්සේ ගලීලයේ කානා නම් ගමට වැඩම කළ සේක. උන් වහන්සේ විසින් වතුර මිදියුස බවට හරවන ලද්දේ එහි දී ය. එකල, එහි එක්තරා රාජ්‍ය නිලධාරියෙක් විය. ඔහුගේ පුත්‍රයා රෝගාතුර ව කපර්ණවුමෙහි සිටියේ ය. </span></span><span class="verse v47" data-usfm="JHN.4.47"><span class="label">47</span><span class="content">ජේසුස් වහන්සේ ජුදයේ සිට ගලීලයට වැඩම කළ බව අසා, ඔහු උන් වහන්සේ වෙතට ගොස්, තම පුත්‍රයා මරණාසන්න ව සිටින බැවින්, අවුත් ඔහු සුව කරන මෙන් උන් වහන්සේගෙන් අයැද සිටියේ ය. </span></span><span class="verse v48" data-usfm="JHN.4.48"><span class="label">48</span><span class="content">ජේසුස් වහන්සේ, “ඔබ ලකුණු ද අරුමපුදුම දේ ද දුටුවොත් මිස විශ්වාස නො කරන්නාහු ය”යි ඔහුට වදාළ සේක. </span></span><span class="verse v49" data-usfm="JHN.4.49"><span class="label">49</span><span class="content">රාජ්‍ය නිලධාරියා ද, “මහතාණෙනි, මාගේ දරුවා මියයන්නට පෙර වැඩිය මැනවැ”යි අයැදී ය. </span></span><span class="verse v50" data-usfm="JHN.4.50"><span class="label">50</span><span class="content">ජේසුස් වහන්සේ කතා කරමින්, “යන්න, ඔබගේ පුත්‍රයා ජීවත් වන්නේ ය”යි ඔහුට වදාළ සේක. ඒ තැනැත්තා ජේසුස් වහන්සේ වදාළ වචනය විශ්වාස කරගෙන ගියේ ය.</span></span> 
     </div> 
     <div class="p"> <span class="verse v50" data-usfm="JHN.4.50"><span class="content"> </span></span><span class="verse v51" data-usfm="JHN.4.51"><span class="label">51</span><span class="content">ඔහු යන කල, ඔහුගේ දාසයෝ පෙරමඟට අවුදින්, “ඔබගේ පුත්‍රයා ජීවත් වන්නේ ය”යි කී හ. </span></span><span class="verse v52" data-usfm="JHN.4.52"><span class="label">52</span><span class="content">එවිට, “පුත්‍රයා සුවය ලබන්න පටන්ගත්තේ කොයි වේලාවේ දැ”යි ඔහු ඔවුන්ගෙන් විමසී ය. “ඊයේ පස්වරු එකට පමණ උණ බැස්සේ ය”යි ඔව්හු කී හ. </span></span><span class="verse v53" data-usfm="JHN.4.53"><span class="label">53</span><span class="content">“ඔබගේ පුත්‍රයා ජීවත් වන්නේ ය”යි ජේසුස් වහන්සේ ඔහුට වදාළේ, ඒ මොහොතේ දී යයි දැනගත් බැවින්, ඔහු ද, ඔහුගේ ගෙයි වැසි සියල්ලෝ ද එතුමන් අදහාගත්හ.</span></span> 
     </div> 
     <div class="p"> <span class="verse v53" data-usfm="JHN.4.53"><span class="content"> </span></span><span class="verse v54" data-usfm="JHN.4.54"><span class="label">54</span><span class="content">මේ වනාහි, ජේසුස් වහන්සේ ජුදයේ සිට ගලීලයට පැමිණි පසු, කළ දෙ වන දේව බල ප්‍රකාශනය වේ.</span></span> 
     </div> 
    </div> 
   </div> 
  </div>
 </body>
</html>