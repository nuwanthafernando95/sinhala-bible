<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch3" data-usfm="ROM.3">  
     <div class="p"> <span class="content"> </span><span class="verse v1" data-usfm="ROM.3.1"><span class="label">1</span><span class="content">එසේ නම්, ජුදෙව්වාට විශේෂ වාසියක් ඇද් ද? චර්මඡේදනයෙන් පලක් ඇද් ද? </span></span><span class="verse v2" data-usfm="ROM.3.2"><span class="label">2</span><span class="content">එසේ ය, බොහෝ සේ ඇත. දෙවියන් වහන්සේගේ පණිවුඩය භාර කරන ලද්දේ ජුදෙව්වරුන්ට බව මුලින් ම කිව යුතු ය. </span></span><span class="verse v3" data-usfm="ROM.3.3"><span class="label">3</span><span class="content">හොඳයි, සමහරෙක් එය අවිශ්වාස කළාහු නම්, ඒ අවිශ්වාසය නිසා දෙවියන් වහන්සේගේ විශ්වාසවන්තකම නිෂ්ප්‍රභ වන්නේ ද? </span></span><span class="verse v4" data-usfm="ROM.3.4"><span class="label">4</span><span class="content"> සැබැවින් ම එසේ නොවනු ඇත. මිනිසුන් හැම දෙනා ම බොරුකාරයන් වුවත්, දෙවියන් වහන්සේ ධර්මිෂ්ඨ බව නිසැක ය. ඒ බවට ශුද්ධ ලියවිල්ල මෙසේ කියයි:</span></span> 
     </div> 
     <div class="q2"> <span class="verse v4" data-usfm="ROM.3.4"><span class="content">“ඔබ වදාරන වචනයෙන් ඔබේ ධර්මිෂ්ඨ බව ප්‍රකාශ වන්නේ ය,</span></span> 
     </div> 
     <div class="q2"> <span class="verse v4" data-usfm="ROM.3.4"><span class="content">ඔබ විනිශ්චය කරනු ලබන කල ඔබට ජය අත් වන්නේ ය.”</span></span> 
     </div> 
     <div class="m"> <span class="verse v4" data-usfm="ROM.3.4"><span class="content"> </span></span><span class="verse v5" data-usfm="ROM.3.5"><span class="label">5</span><span class="content">අපේ අධර්මිෂ්ඨකම නිසා දෙවියන් වහන්සේගේ ධර්මිෂ්ඨකම කැපී පෙනේ නම්, අපි කුමක් කියමු ද? අපට දඬුවම් දෙන විට දෙවියන් වහන්සේ අසාධාරණ යයි ලෝක ව්‍යවහාරය අනුව කිය හැකි ද? </span></span><span class="verse v6" data-usfm="ROM.3.6"><span class="label">6</span><span class="content">කිසි සේත් ම කිව නොහැකි ය. දෙවියන් වහන්සේ අසාධාරණ නම්, උන් වහන්සේ ලෝකය විනිශ්චය කරන්නේ කෙසේ ද? </span></span><span class="verse v7" data-usfm="ROM.3.7"><span class="label">7</span><span class="content">ඉතින්, මාගේ අසත්‍යය නිසා දෙවියන් වහන්සේගේ සත්‍යය වඩාත් කැපී පෙනී, එය උන් වහන්සේගේ ගෞරවයට ඉවහල් වේ නම්, මා පව්කරුවෙකැ යි තීන්දු කරන්නේ මන් ද? </span></span><span class="verse v8" data-usfm="ROM.3.8"><span class="label">8</span><span class="content">එසේ නම්: “යහපත සිදුවන ලෙස නපුර කරමු”යි කියමු ද? අප එසේ කියති යි සමහරු අපට අපහාස කරති. එවැනි අයට ලැබිය යුතු දඬුවම ලැබෙනු ඇත.</span></span> 
     </div> 
     <div class="s1"> <span class="heading"><b>පාපයෙන් තොර කිසිවෙක් නැත</b></span> 
     </div> 
     <div class="p"> <span class="verse v8" data-usfm="ROM.3.8"><span class="content"> </span></span><span class="verse v9" data-usfm="ROM.3.9"><span class="label">9</span><span class="content">හොඳයි, එසේ නම්, ජුදෙව්වරුන් වන අප විජාතීන්ට වඩා උසස් ද? කොහෙත් ම නැත. ජුදෙව්වරුන් ද විජාතීන් ද යන දෙපක්ෂය ම පාපයේ බලයට යටත් වී ඇතැ යි අපි කලින් පෙන්වා දුනිමු. </span></span><span class="verse v10" data-usfm="ROM.3.10"><span class="label">10</span><span class="content"> ඒ ගැන ශුද්ධ ලියවිල්ල මෙසේ කියයි:</span></span> 
     </div> 
     <div class="q2"> <span class="verse v10" data-usfm="ROM.3.10"><span class="content">“ධර්මිෂ්ඨ වූ කිසිවෙක් නැත, එක් කෙනෙක් වත් නැත;</span></span> 
     </div> 
     <div class="q"> <span class="verse v10" data-usfm="ROM.3.10"><span class="content"> </span></span><span class="verse v11" data-usfm="ROM.3.11"><span class="label">11</span><span class="content">හරි දැනුම ඇති එක් කෙනෙක් වත් නැත;</span></span> 
     </div> 
     <div class="q2"> <span class="verse v11" data-usfm="ROM.3.11"><span class="content">දෙවියන් වහන්සේ සොයන එක් කෙනෙක් වත් නැත.</span></span> 
     </div> 
     <div class="q"> <span class="verse v11" data-usfm="ROM.3.11"><span class="content"> </span></span><span class="verse v12" data-usfm="ROM.3.12"><span class="label">12</span><span class="content">හැම දෙන ම මුළා ව ගොස් සිටිති, හැම දෙන ම එක සේ නොමඟ ගොස් සිටිති. යහපත කරන කිසිවෙක් නැත, එක් කෙනෙක් වත් නැත.</span></span> 
     </div> 
     <div class="q"> <span class="verse v12" data-usfm="ROM.3.12"><span class="content"> </span></span><span class="verse v13" data-usfm="ROM.3.13"><span class="label">13</span><span class="content"> </span><span class="content"> ඔවුන්ගේ උගුර විවර වූ මිනී වළක් වැනි ය.</span></span> 
     </div> 
     <div class="q2"> <span class="verse v13" data-usfm="ROM.3.13"><span class="content">ඔව්හු සිය දිව්වලින් මුසාවාද පවසති.</span></span> 
     </div> 
     <div class="q2"> <span class="verse v13" data-usfm="ROM.3.13"><span class="content">ඔවුන්ගේ තොල් යට පොළොං විස ඇත.</span></span> 
     </div> 
     <div class="q"> <span class="verse v13" data-usfm="ROM.3.13"><span class="content"> </span></span><span class="verse v14" data-usfm="ROM.3.14"><span class="label">14</span><span class="content"> </span><span class="content"> ඔවුන්ගේ මුඛය කටුක සාපයෙන් පිරී ඇත.</span></span> 
     </div> 
     <div class="q"> <span class="verse v14" data-usfm="ROM.3.14"><span class="content"> </span></span><span class="verse v15" data-usfm="ROM.3.15"><span class="label">15</span><span class="content"> </span><span class="content"> ඔවුන්ගේ පාද ලේ වැගිරීමට යුහුව දුවයි.</span></span> 
     </div> 
     <div class="q"> <span class="verse v15" data-usfm="ROM.3.15"><span class="content"> </span></span><span class="verse v16" data-usfm="ROM.3.16"><span class="label">16</span><span class="content">ඔවුන් යන යන තැන විනාශයත් කාලකණ්ණිකමත් ඇත.</span></span> 
     </div> 
     <div class="q"> <span class="verse v16" data-usfm="ROM.3.16"><span class="content"> </span></span><span class="verse v17" data-usfm="ROM.3.17"><span class="label">17</span><span class="content">සාම මාවත ගැන ඔවුන්ට දැනුමක් නැත,</span></span> 
     </div> 
     <div class="q"> <span class="verse v17" data-usfm="ROM.3.17"><span class="content"> </span></span><span class="verse v18" data-usfm="ROM.3.18"><span class="label">18</span><span class="content"> </span><span class="content"> ඔවුන්ගේ ඇස් ඉදිරියේ දේව බිය නොමැත.”</span></span> 
     </div> 
     <div class="p"> <span class="verse v18" data-usfm="ROM.3.18"><span class="content"> </span></span><span class="verse v19" data-usfm="ROM.3.19"><span class="label">19</span><span class="content">ඉදින් ව්‍යවස්ථාවෙහි කියන ලද සියල්ල ම ව්‍යවස්ථාව යටතෙහි සිටින්නන්ට කියන ලද බව අපි දනිමුව. එසේ වන්නේ සියල්ලන්ගේ කටවල් පියවනු ලබන පිණිසත්, මුළු ලෝකයා දෙවියන් වහන්සේගේ විනිශ්චයට යටත් කරනු ලබන පිණිසත් ය. </span></span><span class="verse v20" data-usfm="ROM.3.20"><span class="label">20</span><span class="content">ඊට හේතුව මේ ය; ව්‍යවස්ථාව පිළිපැදීමෙන් කිසි ම මනුෂ්‍යයෙක් දමිටු බවට පත් කරනු නොලබයි. ව්‍යවස්ථාවෙන් සිදුවන්නේ පාපය පිළිබඳ හැඟීම ඇති කිරීම ය.</span></span> 
     </div> 
     <div class="s1"> <span class="heading"><b>දමිටු බව ඇති කිරීම</b></span> 
     </div> 
     <div class="p"> <span class="verse v20" data-usfm="ROM.3.20"><span class="content"> </span></span><span class="verse v21" data-usfm="ROM.3.21"><span class="label">21</span><span class="content">එහෙත්, දැන් මිනිසුන් දමිටු බවට පමුණුවාලීම පිළිබඳ දෙවියන් වහන්සේගේ ක්‍රියා මාර්ගය එළිදරව් වී තිබේ. ව්‍යවස්ථාව හා දිවැසාවලිය ඊට සාක්ෂි දුන් නමුත් එය කිසි සේත් ව්‍යවස්ථාව පිට රඳා නැත. </span></span><span class="verse v22" data-usfm="ROM.3.22"><span class="label">22</span><span class="content">ඒ වනාහි ජේසුස් ක්‍රිස්තුන් වහන්සේ කෙරෙහි ඇදහිල්ල කරණකොටගෙන අදහන සියල්ලන් දෙවියන් වහන්සේ විසින් දමිටු බවට පමුණුවනු ලැබීමේ මාර්ගය වේ. එය කිසි වෙනසක් නැති ව, අදහන්නා වූ හැම දෙනාට ම ලබාගත හැකි ය. </span></span><span class="verse v23" data-usfm="ROM.3.23"><span class="label">23</span><span class="content">සියල්ලෝ ම පව් කොට දෙවියන් වහන්සේගේ ගැළවීමේ මාර්ගයෙන් ඉවත් වී සිටිති. </span></span><span class="verse v24" data-usfm="ROM.3.24"><span class="label">24</span><span class="content">දෙවියන් වහන්සේගේ වරප්‍රසාදයෙන් ක්‍රිස්තුස් ජේසුස් වහන්සේ අත් කර දුන් ගැළවීම කරණකොටගෙන, සියල්ලෝ ම නොමිලයේ දමිටු බවට පත් කරනු ලැබ සිටිති. </span></span><span class="verse v25 v26" data-usfm="ROM.3.25+ROM.3.26"><span class="label">25-26</span><span class="content">ඇදහිල්ලෙන් පව් කමාව ලබනු සඳහා, ක්‍රිස්තුන් වහන්සේ ස්වකීය මරණයෙන්</span><span class="content"> පව් නසන පූජාවක් වීමට දෙවියන් වහන්සේ නියම කළ සේක. එසේ කෙළේ, උන් වහන්සේගේ ධර්මිෂ්ඨකම පෙන්වන පිණිස ය. පෙර කාලවල උන් වහන්සේගේ ඉවසීමෙන්, මිනිසුන්ගේ පව් ගණන් නොගෙන හැරිය සේක. එහෙත් මේ කාලයේ දී උන් වහන්සේ ධර්මිෂ්ඨකම පෙන්වන පිණිස මිනිසුන්ගේ පව් සලකා බලන සේක. දෙවියන් වහන්සේ මෙලෙස කිරීමෙන් උන් වහන්සේ ධර්මිෂ්ඨ බවත්, ක්‍රිස්තුන් වහන්සේ අදහන කවරෙකු වුවත් දමිටු බවට පමුණුවන බවත් පෙන්වන සේක. </span></span><span class="verse v27" data-usfm="ROM.3.27"><span class="label">27</span><span class="content">එසේ නම්, අපට පුරසාරම් දෙඩීමට ඉඩක් ඇද් ද? කොහෙත් ම නැත. එසේ කියන්නේ කුමන ප්‍රතිපත්තියක් අනුව ද? ව්‍යවස්ථාව පිළිබඳ ප්‍රතිපත්ති අනුව ද? එසේ නොව ඇදහීමේ ප්‍රතිපත්තිය අනුව ය. </span></span><span class="verse v28" data-usfm="ROM.3.28"><span class="label">28</span><span class="content">මන්ද, මනුෂ්‍යයෙකු දමිටු බවට පමුණුවනු ලබන්නේ ව්‍යවස්ථාවේ නියමයන් පිළිපැදීමෙන් නොව, ඇදහිල්ලෙන් පමණක් බව අපි නිගමනය කරමු. </span></span><span class="verse v29" data-usfm="ROM.3.29"><span class="label">29</span><span class="content">දෙවියන් වහන්සේ ජුදෙව්වරුන්ගේ දෙවියන් වහන්සේ පමණක් ද? විජාතීන්ගේත් දෙවියන් වහන්සේ නොවන සේක් ද? එසේ ය, විජාතීන්ගේත් දෙවියන් වහන්සේ ය. </span></span><span class="verse v30" data-usfm="ROM.3.30"><span class="label">30</span><span class="content"> මන්ද, වැඩ සිටින්නේ එක ම දෙවියන් වහන්සේ ය. උන් වහන්සේ චර්මඡේදිතයන් ඔවුන්ගේ ඇදහීම නිසාත්, එසේ ම අචර්මඡේදිතයන් ඔවුන්ගේ ඇදහීම නිසාත්, දමිටු බවට පමුණුවන සේක. </span></span><span class="verse v31" data-usfm="ROM.3.31"><span class="label">31</span><span class="content">එසේ නම් ඇදහිල්ල අවධාරණය කිරීමෙන් අපි ව්‍යවස්ථාව අවලංගු කරමු ද? කොහෙත් ම නැත. අපි ව්‍යවස්ථාව වඩාත් තහවුරු කරමු.</span></span> 
     </div> 
    </div> 
   </div> 
  </div>
 </body>
</html>