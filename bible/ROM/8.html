<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch8" data-usfm="ROM.8">  
     <div class="s1"> <span class="heading"><b>ශුද්ධාත්මානුභාවයෙන් ජීවත් වීම</b></span> 
     </div> 
     <div class="p"> <span class="content"> </span><span class="verse v1" data-usfm="ROM.8.1"><span class="label">1</span><span class="content">මෙසේ ක්‍රිස්තුන් වහන්සේ තුළ ජීවත්වන්නවුනට විරුද්ධ ව නඩු තීන්දුවක් නැත. </span></span><span class="verse v2" data-usfm="ROM.8.2"><span class="label">2</span><span class="content">ක්‍රිස්තුස් ජේසුස් වහන්සේ තුළ වූ ජීවනදායක ආත්මයාණන්ගේ ආධ්‍යාත්මික ප්‍රතිපත්ති, පාපයේ හා මරණයේ නියමයෙන් ඔබ නිදහස් කර ඇත. </span></span><span class="verse v3" data-usfm="ROM.8.3"><span class="label">3</span><span class="content">මිනිස් දුර්වලතා නිසා, ව්‍යවස්ථාවට ඉටු කළ නොහැකි දෙය දෙවියන් වහන්සේ ඉටු කළ සේක. එසේ කෙළේ, පාපයේ බලය බිඳින පිණිස, ස්වකීය පුත්‍රයාණන්ට අපේ පාපී වූ මිනිස් කයට සමාන කයක් දී එවමින්, ඒ මිනිස් කයේ සිටිය දී දෙවියන් වහන්සේ විසින් පාපයට විරුද්ධ ව තීන්දුව දීමෙනි. </span></span><span class="verse v4" data-usfm="ROM.8.4"><span class="label">4</span><span class="content">උන් වහන්සේ එසේ කෙළේ මාංසය අනුව නොව, ආත්මයාණන් අනුව හැසිරෙන අප තුළ නීතියේ නියමයන් ඉටු වන පිණිස ය. </span></span><span class="verse v5" data-usfm="ROM.8.5"><span class="label">5</span><span class="content">මාංසික ලෙස ජීවත් වන්නෝ මාංසික දේවලට ද ආත්මයාණන් අනුව ජීවත් වන්නෝ ආධ්‍යාත්මික දේවලට ද මුළු සිතින් ප්‍රිය කරති. </span></span><span class="verse v6" data-usfm="ROM.8.6"><span class="label">6</span><span class="content">මාංසික චේතනාවේ විපාකය මරණය වේ; ආධ්‍යාත්මික චේතනාවේ විපාකය ජීවනය හා ශාන්තිය වේ. </span></span><span class="verse v7" data-usfm="ROM.8.7"><span class="label">7</span><span class="content">මාංසික චේතනාව දේව විරෝධකමකි. එය දෙවියන් වහන්සේගේ ආඥාවට යටත් නොවූවකි. එසේ ම යටත් නොවන්නකි. </span></span><span class="verse v8" data-usfm="ROM.8.8"><span class="label">8</span><span class="content">මාංසික තෘෂ්ණාවලට වසඟවූවන්ට දෙවියන් වහන්සේ සතුටු කළ නොහැකි ය.</span></span> 
     </div> 
     <div class="p"> <span class="verse v8" data-usfm="ROM.8.8"><span class="content"> </span></span><span class="verse v9" data-usfm="ROM.8.9"><span class="label">9</span><span class="content">එහෙත් දෙවියන් වහන්සේගේ ආත්මයාණෝ සැබැවින් ම ඔබ තුළ වාසය කරන සේක් නම්, ඔබ ජීවත් වන්නේ මාංසික තෘෂ්ණාවල නොව, ආත්මයාණන් තුළ ය. යම් කෙනෙකුට ක්‍රිස්තුන් වහන්සේගේ ආත්මයාණන් නැති නම්, ඔහු උන් වහන්සේට අයිති නැත. </span></span><span class="verse v10" data-usfm="ROM.8.10"><span class="label">10</span><span class="content">එහෙත් ක්‍රිස්තුන් වහන්සේ ඔබ තුළ වැඩ වසන සේක් නම්, පාපය නිසා ඔබේ ශරීරය මැරී ඇතත්, දමිටු බව නිසා ඔබේ ආධ්‍යාත්මය ජීවමාන ය. </span></span><span class="verse v11" data-usfm="ROM.8.11"><span class="label">11</span><span class="content"> තවද, ජේසුස් වහන්සේ මළවුන් කෙරෙන් උත්ථාන කළ තැනැන් වහන්සේ ඔබ තුළ වැඩ වසන සේක් නම්, ක්‍රිස්තුස් ජේසුස් වහන්සේ මළවුන් කෙරෙන් උත්ථාන කළ තැනැන් වහන්සේ ඔබ තුළ වසන ආත්මයාණන් වහන්සේ කරණකොටගෙන ඔබගේ මරණීය ශරීර ජීවමාන කරන සේක.</span></span> 
     </div> 
     <div class="p"> <span class="verse v11" data-usfm="ROM.8.11"><span class="content"> </span></span><span class="verse v12" data-usfm="ROM.8.12"><span class="label">12</span><span class="content">එබැවින් සහෝදරවරුනි, මාංසයට ගැති ව ජීවත් වීමට අප මාංසයට බැඳී නැත. </span></span><span class="verse v13" data-usfm="ROM.8.13"><span class="label">13</span><span class="content">ඔබ මාංසයට ගැති ව ජීවත් වන්නහු නම් මරණයට පත් වනු ඇත. එහෙත් ආත්මයාණන් මඟින් ඔබ මාංසික ක්‍රියා නසන්නහු නම්, ඔබ සැබැවින් ම ජීවත් වන්නහු ය. </span></span><span class="verse v14" data-usfm="ROM.8.14"><span class="label">14</span><span class="content">දේවාත්මයාණන් විසින් මඟ පෙන්වනු ලබන්නෝ දෙවියන් වහන්සේගේ පුත්‍රයෝ ය. </span></span><span class="verse v15" data-usfm="ROM.8.15"><span class="label">15</span><span class="content"> </span><span class="content"> මන්ද, ඔබ ලබා ඇත්තේ නැවතත් බිය ගෙන දෙන වහල් සේවයේ තත්ත්වය නොව, “අබ්බා, පියාණෙනි”යි අමතා යාච්ඤා කිරීමට ඉඩ ඇති පුත්‍රකම ලැබීමේ තත්ත්වයකි. </span></span><span class="verse v16" data-usfm="ROM.8.16"><span class="label">16</span><span class="content">අප දෙවියන් වහන්සේගේ දරුවන් බවට ශුද්ධාත්මයාණෝ ම අප ආත්මය හා එක් ව සාක්ෂි දරති. </span></span><span class="verse v17" data-usfm="ROM.8.17"><span class="label">17</span><span class="content">අපි දරුවෝ නම් උරුමක්කාරයෝ ද වම්හ. දෙවියන් වහන්සේගේ උරුමක්කාරයෝ ද ක්‍රිස්තුන් වහන්සේ හා සමඟ හවුල් උරුමක්කාරයෝ ද වම්හ. මන්ද, දැන් උන් වහන්සේගේ දුක් විඳීමේ පංගුකාරයන් වීමෙන්, අනාගතයේ දී උන් වහන්සේගේ මහිමයේ පංගුකාරයෝ ද වම්හ.</span></span> 
     </div> 
     <div class="s1"> <span class="heading"><b>පාරලෞකික මහිමශ්‍රීය</b></span> 
     </div> 
     <div class="p"> <span class="verse v17" data-usfm="ROM.8.17"><span class="content"> </span></span><span class="verse v18" data-usfm="ROM.8.18"><span class="label">18</span><span class="content">මේ ජීවිතයේ දුක් වේදනා, අපට මතු එළිදරව් වන්නට යන මහිමය සමඟ කිසි සේත් සැසඳිය නොහැකි ය යි කල්පනා කරමි. </span></span><span class="verse v19" data-usfm="ROM.8.19"><span class="label">19</span><span class="content">මවා ඇති මේ විශ්වය වුව ද දේව පුත්‍රයන්ගේ එළිදරව් වීම පුල පුලා බලා සිටියි. </span></span><span class="verse v20" data-usfm="ROM.8.20"><span class="label">20</span><span class="content">මන්ද, විශ්වය, ශුන්‍යතාවට යටත් කළ තැනැන් වහන්සේ එසේ කෙළේ, විශ්වයේ කැමැත්තෙන් නොව, එසේ යටත් කළ උන් වහන්සේගේ ම බලාපොරොත්තු සහගත කැමැත්තෙනි. </span></span><span class="verse v21" data-usfm="ROM.8.21"><span class="label">21</span><span class="content">ඒ බලාපොරොත්තුව නම් මවා ඇති මේ විශ්වය ජරාපත් වීමේ වහල්කමෙන් මිදී දේව දරුවන්ට හිමි මහිමාන්විත නිදහස ලැබීම ය. </span></span><span class="verse v22" data-usfm="ROM.8.22"><span class="label">22</span><span class="content">මවා ඇති මුළු විශ්වය මේ දක්වා ම ප්‍රසව වේදනාවෙන් කෙඳිරිගානා බව අපි දනිමු. </span></span><span class="verse v23" data-usfm="ROM.8.23"><span class="label">23</span><span class="content">එපමණක් නොව, ආත්මයාණන් වහන්සේ කෙරෙන් වන දීමනාවේ නාඹුල් පල ලැබූ අපි ද, අපේ කායික මිදීම වන, පුත්‍රකමට පිළිගනු ලැබීමේ බලාපොරොත්තුවෙන් අප තුළ ම සුසුම් ලමු. </span></span><span class="verse v24" data-usfm="ROM.8.24"><span class="label">24</span><span class="content">අප ගැළවීම ලබාගත්තේ බලාපොරොත්තුව කරණකොටගෙන ය. පෙනෙන දේ ගැන බලාපොරොත්තුව, බලාපොරොත්තුවක් නොවේ. පෙනෙන දෙයක් ගැන බලාපොරොත්තු වන්නේ කුමට ද? </span></span><span class="verse v25" data-usfm="ROM.8.25"><span class="label">25</span><span class="content">එහෙත් අපි නොපෙනෙන දෙයක් බලාපොරොත්තු වෙමු නම්, එය ඉවසිල්ලෙන් යුතුව බලා සිටිමු.</span></span> 
     </div> 
     <div class="p"> <span class="verse v25" data-usfm="ROM.8.25"><span class="content"> </span></span><span class="verse v26" data-usfm="ROM.8.26"><span class="label">26</span><span class="content">එලෙස ම ශුද්ධාත්මයාණන් වහන්සේත් අපගේ දුර්වලකමේ දී අපට ආධාර දෙන සේක. නිසි ලෙස යාච්ඤා කළ යුත්තේ කෙසේ දැ යි අපි නොදනිමු. එහෙත් ශුද්ධාත්මයාණන් වහන්සේ ම වචනවලින් කිය නොහැකි සුසුම්ලෑම්වලින් දෙවියන් වහන්සේ වෙත අප වෙනුවෙන් අයැදින සේක. </span></span><span class="verse v27" data-usfm="ROM.8.27"><span class="label">27</span><span class="content">අප සිත්සතන්හි ඇති සියල්ල විමසා බලන දෙවියන් වහන්සේ ශුද්ධාත්මයාණන්ගේ අයැදුම් දන්නා සේක. මන්ද, ශුද්ධාත්මයාණන්, සැදැහැවතුන් උදෙසා කරන අයැදුම් දේව අදහසට එකඟ වන බැවිනි.</span></span> 
     </div> 
     <div class="p"> <span class="verse v27" data-usfm="ROM.8.27"><span class="content"> </span></span><span class="verse v28" data-usfm="ROM.8.28"><span class="label">28</span><span class="content">තවද දෙවියන් වහන්සේගේ අදහස ලෙස කැඳවනු ලැබූවන්ට, එනම්, උන් වහන්සේට ප්‍රේම කරන අයට, සියල්ලෙහි දී ම උන් වහන්සේ ඔවුන්ගේ යහපත පිණිස ක්‍රියා කරන බව අපි දනිමු. </span></span><span class="verse v29" data-usfm="ROM.8.29"><span class="label">29</span><span class="content">මන්ද, උන් වහන්සේ කලින් තෝරාගත් අය ස්වකීය පුත්‍රයාණන්ගේ ස්වරූපයට සමාන වන පිණිස කල්තියා වෙන් කරගත් සේක. එසේ කෙළේ තමන් වහන්සේගේ පුත්‍රයාණන් බොහෝ සොහොයුරන් අතර ජ්‍යෙෂ්ඨයාණන් වන පිණිස ය. </span></span><span class="verse v30" data-usfm="ROM.8.30"><span class="label">30</span><span class="content">එසේ, කලින් තෝරාගත් අය උන් වහන්සේ කැඳවාගත් සේක; කැඳවාගත් අය උන් වහන්සේ දමිටු බවට පැමිණෙවූ සේක; දමිටු බවට පැමිණෙවූ අය උන් වහන්සේ මහිමයට පැමිණෙවූ සේක.</span></span> 
     </div> 
     <div class="s1"> <span class="heading"><b>අනගිභවනීය දේව ප්‍රේමය</b></span> 
     </div> 
     <div class="p"> <span class="verse v30" data-usfm="ROM.8.30"><span class="content"> </span></span><span class="verse v31" data-usfm="ROM.8.31"><span class="label">31</span><span class="content">කරුණු මෙසේ නම් කුමක් නිගමනය කරමු ද? දෙවියන් වහන්සේ අපේ පක්ෂයට නම් අපට විපක්ෂ වන්නේ කවරෙක් ද? </span></span><span class="verse v32" data-usfm="ROM.8.32"><span class="label">32</span><span class="content">උන් වහන්සේ තමන්ගේ ම පුත්‍රයාණන් වුව ද ඉතිරි කර නොගෙන, අප හැම උදෙසා පරිත්‍යාග කළ සේක. එසේ නම්, ඒ දීමනාව සමඟ උන් වහන්සේ අන් හැම දෙයක් ම අපට නොමසුරු ව නොදෙන සේක් ද? </span></span><span class="verse v33" data-usfm="ROM.8.33"><span class="label">33</span><span class="content">දෙවියන් වහන්සේ විසින් තෝරාගනු ලැබූ අය වරදට පත් කරන්නේ කවරෙක් ද? ඔවුන් නිවැරදි බව ප්‍රකාශ කරන්නේ දෙවියන් වහන්සේ ය. </span></span><span class="verse v34" data-usfm="ROM.8.34"><span class="label">34</span><span class="content">එසේ නම් ඔවුන් වැරදිකරුවන් බවට තීන්දු කරන්නේ කවරෙක් ද? අප උදෙසා මැරුණේත්, අප උදෙසා මරණයෙන් උත්ථාන වූයේත් ක්‍රිස්තුස් ජේසුස් වහන්සේ ය. දෙවියන් වහන්සේගේ දකුණු පස වැඩසිටිමින් අප වෙනුවෙන් මැදහත් වන්නේත් උන් වහන්සේ ය. </span></span><span class="verse v35" data-usfm="ROM.8.35"><span class="label">35</span><span class="content">ක්‍රිස්තුන් වහන්සේගේ ප්‍රේමයෙන් අප වෙන් කළ හැකි කිසිවක් ඇද් ද? විපතට වත්, දුක් වේදනාවට වත්, පීඩාවට වත්, සාගින්නට වත්, දුගී බවට වත්, උවදුරට වත්, කඩුවට වත් අප වෙන් කළ හැකි ද? </span></span><span class="verse v36" data-usfm="ROM.8.36"><span class="label">36</span><span class="content">ශුද්ධ ලියවිල්ලෙහි ලියා ඇති ලෙස:</span></span> 
     </div> 
     <div class="q2"> <span class="verse v36" data-usfm="ROM.8.36"><span class="content">“දවස පුරා අපි ඔබ නිසා මරුමුවට පත් වෙමු.</span></span> 
     </div> 
     <div class="q2"> <span class="verse v36" data-usfm="ROM.8.36"><span class="content">ඝාතනයට වෙන් කළ බැටළුවන් මෙන් ගණන් ගනු ලැබුවෙමු.”</span></span> 
     </div> 
     <div class="m"> <span class="verse v36" data-usfm="ROM.8.36"><span class="content"> </span></span><span class="verse v37" data-usfm="ROM.8.37"><span class="label">37</span><span class="content">එහෙත් අපට ප්‍රේම කළ තැනැන් වහන්සේ නිසා අපි මේ සියල්ලේ දී ම විජයග්‍රාහී වෙමු. </span></span><span class="verse v38" data-usfm="ROM.8.38"><span class="label">38</span><span class="content">මන්ද, මරණයට වත්, ජීවිතයට වත්, දේව දූතයන්ට වත්, භූතාධිපතීන්ට වත්, බලධාරීන්ට වත්, දැන් තිබෙන කිසිවකට වත්, මතු පැමිණෙන කිසිවකට වත්, </span></span><span class="verse v39" data-usfm="ROM.8.39"><span class="label">39</span><span class="content">අතී උසට වත්, මහා ගැඹුරට වත්, මුළු විශ්වයෙහි අන් කිසි මැවිල්ලකට වත් අපගේ ස්වාමීන් වන ජේසුස් ක්‍රිස්තුන් වහන්සේ තුළ ඇති දේව ප්‍රේමයෙන් අප වෙන් කළ නොහැකි බව මම ඒකාන්තයෙන් ම දනිමි.</span></span> 
     </div> 
    </div> 
   </div> 
  </div>
 </body>
</html>