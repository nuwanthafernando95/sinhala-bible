<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch14" data-usfm="ROM.14">  
     <div class="s1"> <span class="heading"><b>අනුන් විනිශ්චය කිරීමේ වරද</b></span> 
     </div> 
     <div class="p"> <span class="content"> </span><span class="verse v1" data-usfm="ROM.14.1"><span class="label">1</span><span class="content"> </span><span class="content">ඇදහිල්ලෙහි දුර්වල තැනැත්තා සතුටින් පිළිගන්න; එසේ කළ යුත්තේ ඔහු දරන මත ගැන වාද විවාද කිරීම පිණිස නොවේ. </span></span><span class="verse v2" data-usfm="ROM.14.2"><span class="label">2</span><span class="content">කොයි දේත් කන්න නිදහස ඇතැ යි කෙනෙක් සිතයි. ඇදහිල්ලෙහි දුර්වල වූ තැනැත්තා එළවළු පමණක් කන්නේ ය. </span></span><span class="verse v3" data-usfm="ROM.14.3"><span class="label">3</span><span class="content">කොයි දේත් කන තැනැත්තා එසේ නොකන තැනැත්තාට අවමන් නොකෙරේ වා; නොකන තැනැත්තා ද කන තැනැත්තා විනිශ්චය නොකෙරේ වා. මන්ද, දෙවියන් වහන්සේ ඔහු පිළිගෙන ඇත. </span></span><span class="verse v4" data-usfm="ROM.14.4"><span class="label">4</span><span class="content">අන් කෙනෙකුගේ මෙහෙකරුවා විනිශ්චය කිරීමට ඔබ කවරෙක් ද? ඔහුගේ නැඟීම හෝ වැටීම හෝ පිළිබඳ තීරණය ඔහුගේ ම ස්වාමියා සතු ය. ඔහුගේ නැඟීම ගැන සැකයක් නැත, ඔහු නඟා සිටු වීමට සමිඳාණන් වහන්සේට පුළුවන්කම ඇත.</span></span> 
     </div> 
     <div class="p"> <span class="verse v4" data-usfm="ROM.14.4"><span class="content"> </span></span><span class="verse v5" data-usfm="ROM.14.5"><span class="label">5</span><span class="content">එක් කෙනෙක් එක දවසක් වෙන දවසකට වඩා සුබ යයි සිතයි; වෙන කෙනෙක් හැම දවසක් ම එක සමාන යයි සිතයි. මෙවැනි කරුණු ගැන එකිනෙකා තම තමාගේ ම සිතට එකඟ ව නිසැක තීරණයක් ගත යුතු ය. </span></span><span class="verse v6" data-usfm="ROM.14.6"><span class="label">6</span><span class="content">යම් දවසක් උසස් කොට සලකන්නා එසේ කරන්නේ සමිඳාණන් වහන්සේ උදෙසා ය. කොයි දේත් කන තැනැත්තා ද දෙවියන් වහන්සේට ස්තුති දී කන බැවින්, කන්නේ සමිඳාණන් වහන්සේ උදෙසා ය. එසේ නොකන තැනැත්තාත් දෙවියන් වහන්සේට ස්තුති දී නොකා සිටින බැවින් එය කරන්නේ ද සමිඳාණන් වහන්සේ උදෙසා ය. </span></span><span class="verse v7" data-usfm="ROM.14.7"><span class="label">7</span><span class="content">අපෙන් කිසිවෙකු තමා ම උදෙසා ජීවත් වන්නේ වත්, තමා ම උදෙසා නසින්නේ වත් නැත. </span></span><span class="verse v8" data-usfm="ROM.14.8"><span class="label">8</span><span class="content">අපි ජීවත් වෙමු නම් සමිඳාණන් වහන්සේ උදෙසා ජීවත් වෙමු. නසිමු නම් සමිඳාණන් වහන්සේ උදෙසා නසිමු. අපි ජීවිතයේදීත් මරණයේදීත් සමිඳාණන් වහන්සේගේ ම වෙමු. </span></span><span class="verse v9" data-usfm="ROM.14.9"><span class="label">9</span><span class="content">ක්‍රිස්තුන් වහන්සේ මැරුණෙත්, යළි උත්ථාන වූයේත් මළවුන්ගේ ද ජීවතුන්ගේ ද සමිඳාණන් වහන්සේ වන පිණිස ය.</span></span> 
     </div> 
     <div class="p"> <span class="verse v9" data-usfm="ROM.14.9"><span class="content"> </span></span><span class="verse v10" data-usfm="ROM.14.10"><span class="label">10</span><span class="content"> </span><span class="content">එසේ නම් ඔබ ඔබේ සහෝදරයා විනිශ්චය කරන්නේ මන් ද? ඔබේ සහෝදරයා හෙළා දකින්නේ මන් ද? අප සියල්ලන් ම දෙවියන් වහන්සේගේ විනිශ්චයාසනය ඉදිරියෙහි පෙනී සිටිනු ඇත. </span></span><span class="verse v11" data-usfm="ROM.14.11"><span class="label">11</span><span class="content"> තවද:</span></span> 
     </div> 
     <div class="q2"> <span class="verse v11" data-usfm="ROM.14.11"><span class="content">“මා ජීවත් ව සිටින බව සැබෑ වන්නා සේ ම, හැම දෙනා ම මට දණ නමනු ඇත, හැම දෙනා ම මා දෙවියන් වහන්සේ බව ප්‍රකාශ කරනු ඇතැ යි සමිඳාණන් වහන්සේ වදාරන සේකැ”යි</span></span> 
     </div> 
     <div class="p"> <span class="verse v11" data-usfm="ROM.14.11"><span class="content">ශුද්ධ ලියවිල්ලෙහි ලියා ඇත. </span></span><span class="verse v12" data-usfm="ROM.14.12"><span class="label">12</span><span class="content">එහෙයින් අප එකිනෙකා තම තමා ගැන දෙවියන් වහන්සේට ගණන් දෙනු ඇත.</span></span> 
     </div> 
     <div class="s1"> <span class="heading"><b>අනුන්ට බාධාවක් වීමේ වරද</b></span> 
     </div> 
     <div class="p"> <span class="verse v12" data-usfm="ROM.14.12"><span class="content"> </span></span><span class="verse v13" data-usfm="ROM.14.13"><span class="label">13</span><span class="content">එබැවින් අපි එකිනෙකා විනිශ්චය කිරීමෙන් වැළකෙමු. එසේ නොකර, සහෝදරයෙකුගේ පැකිළීමට හෝ වැටීමට හෝ හේතු වන කිසිවක් නොකර සිටීමට තීරණය කරගනිමු. </span></span><span class="verse v14" data-usfm="ROM.14.14"><span class="label">14</span><span class="content">ස්වභාවයෙන් ම අපවිත්‍ර වූ කිසිවක් නැතැ යි කිතුනුවකු වශයෙන් මම සහතික ලෙස දනිමි. යමක් අපවිත්‍ර යයි සිතන තැනැත්තාට එය අපවිත්‍ර ය. </span></span><span class="verse v15" data-usfm="ROM.14.15"><span class="label">15</span><span class="content">ඔබ කන කෑමක් නිසා ඔබේ සහෝදරයාට තද සිත් වේදනාවක් ඇති වේ නම්, ඔබේ හැසිරීම ප්‍රේමයෙන් තොර ය. ඔහු උදෙසා ක්‍රිස්තුන් වහන්සේ දිවි පිදූ බැවින්, ඔබ කන දේ නිසා ඔහු විනාශ වීමට ඉඩ නොහරින්න. </span></span><span class="verse v16" data-usfm="ROM.14.16"><span class="label">16</span><span class="content">ඔබට යහපත සේ පෙනෙන දේ අපවාදයකට හේතුවක් නොවේ වා. </span></span><span class="verse v17" data-usfm="ROM.14.17"><span class="label">17</span><span class="content">දෙවියන් වහන්සේගේ රාජ්‍යය වනාහි කා බී ප්‍රීතිවීමක් නොව, යුක්තිය ද සාමය ද ශුද්ධාත්මයාණන් වහන්සේ කෙරෙන් එන ප්‍රීතිය ද වේ. </span></span><span class="verse v18" data-usfm="ROM.14.18"><span class="label">18</span><span class="content">එලෙස ක්‍රිස්තුන් වහන්සේට සේවය කරන්නා දෙවියන් වහන්සේගෙන් ප්‍රසාදයත්, මිනිසුන්ගෙන් ප්‍රශංසා වත් දිනාගනී.</span></span> 
     </div> 
     <div class="p"> <span class="verse v18" data-usfm="ROM.14.18"><span class="content"> </span></span><span class="verse v19" data-usfm="ROM.14.19"><span class="label">19</span><span class="content">එබැවින් අපි සාමය උපදවන අන්‍යොන්‍ය ශුභසිද්ධිය සලසන දෙය අනුගමනය කරමු. </span></span><span class="verse v20" data-usfm="ROM.14.20"><span class="label">20</span><span class="content">කෑම නිසා දේව සේවය කඩාකප්පල් නොකරන්න. හැම කෑමක් ම පවිත්‍ර ය; එහෙත් අන්කෙනෙකුගේ වැටීමට හේතු වන සේ කෑම කන මනුෂ්‍යයාට අවැඩක් සිදු වේ. </span></span><span class="verse v21" data-usfm="ROM.14.21"><span class="label">21</span><span class="content">මස් කෑමෙන් වත්, මද්‍යපානයෙන් වත්, අන් කිසි දෙයකින් වත් ඔබේ සහෝදරයාට බාධාවක් වේ නම්, එයින් වැළකී සිටීම යහපති. </span></span><span class="verse v22" data-usfm="ROM.14.22"><span class="label">22</span><span class="content">ඔබගේ පෞද්ගලික මත දෙවියන් වහන්සේත්, ඔබත් අතර තබාගන්න. තමා හරි යයි පිළිගන්නා දේ ගැන යමෙකුගේ සිත දොස් නොකියයි නම් ඒ මිනිසා වාසනාවන්තයෙකි. </span></span><span class="verse v23" data-usfm="ROM.14.23"><span class="label">23</span><span class="content">එහෙත් සැක සිතින් කන තැනැත්තා විශ්වාසයට විරුද්ධ ව කන බැවින්, වරදකරුවෙකු බවට තීන්දු වේ. විශ්වාසයට එකඟ නොවන හැම දෙය ම පාපයකි.</span></span> 
     </div> 
    </div> 
   </div> 
  </div>
 </body>
</html>