<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch1" data-usfm="ROM.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="ROM.1.1"><span class="label">1</span><span class="content">ක්‍රිස්තුස් ජේසුස් වහන්සේගේ දාසයෙකු වන, උන් වහන්සේගේ සුබ අස්න දේශනා කිරීම පිණිස ප්‍රේරිතවරයෙකු වීමට දේව වරමින් කැඳවීම ලත්, පාවුලු වෙ‍තිනි.</span></span> 
     </div> 
     <div class="p"> <span class="verse v1" data-usfm="ROM.1.1"><span class="content"> </span></span><span class="verse v2" data-usfm="ROM.1.2"><span class="label">2</span><span class="content">බොහෝ කලකට පෙර දෙවියන් වහන්සේ ස්වකීය දිවැසිවරයන් මඟින් ඒ සුබ අස්න ගැන ශුද්ධ ලියවිල්ලෙහි පොරොන්දු දුන් සේක. </span></span><span class="verse v3" data-usfm="ROM.1.3"><span class="label">3</span><span class="content">ඒ සුබ අස්න උන් වහන්සේගේ පුත්‍ර වූ අපගේ ස්වාමීන් වන ජේසුස් ක්‍රිස්තුන් වහන්සේ පිළිබඳ ව ය. පරපුර අනුව බලන විට උන් වහන්සේ දාවිත් රජුගේ පෙළපතෙහි උපන් සේක; </span></span><span class="verse v4" data-usfm="ROM.1.4"><span class="label">4</span><span class="content">එහෙත්, පාරිශුද්ධභාවයේ ආත්මයාණන් කරණකොටගෙන මරණයෙන් උත්ථාන වීම නිසා දේව පුත්‍රයාණන් බවට ප්‍රබල සාක්ෂියක් වූ සේක. </span></span><span class="verse v5" data-usfm="ROM.1.5"><span class="label">5</span><span class="content">සියලු ජාතීන් ඇදහිල්ලට පමුණුවන පිණිස ක්‍රිස්තුන් වහන්සේගේ නාමයෙන් ප්‍රේරිතවරයෙකු වීමේ වරම මම උන් වහන්සේ අතින් ලදිමි. </span></span><span class="verse v6" data-usfm="ROM.1.6"><span class="label">6</span><span class="content">ක්‍රිස්තුස් ජේසුස් වහන්සේගෙන් කැඳවීම ලත් බැවින්, ඔබ ද ඒ ඇදහිලිවතුන්ගේ සංබ්‍යාවට අයිති ය. </span></span><span class="verse v7" data-usfm="ROM.1.7"><span class="label">7</span><span class="content">දෙවියන් වහන්සේට ප්‍රිය වූ, උන් වහන්සේට කැප කරන ලද සෙනඟක් වන රෝමයෙහි සිටින ඔබ හැම දෙනා වෙත මෙය ලියා එවමි. අපගේ පියාණන් වන දෙවියන් වහන්සේගෙන් ද ස්වාමීන් වන ජේසුස් ක්‍රිස්තුන් වහන්සේගෙන් ද කරුණාවත් ශාන්තියත් ඔබට වේ වා!</span></span> 
     </div> 
     <div class="s1"> <span class="heading"><b>රෝමය බලා යාමේ අදහස</b></span> 
     </div> 
     <div class="p"> <span class="verse v7" data-usfm="ROM.1.7"><span class="content"> </span></span><span class="verse v8" data-usfm="ROM.1.8"><span class="label">8</span><span class="content">පළමුකොට, ඔබගේ ඇදහිල්ල ලොව පුරා පතළ වී ඇති බැවින් ඔබ සියල්ලන් ගැන ජේසුස් ක්‍රිස්තුන් වහන්සේගේ නාමයෙන් මාගේ දෙවියන් වහන්සේට තුති පුද කරමි. </span></span><span class="verse v9" data-usfm="ROM.1.9"><span class="label">9</span><span class="content">ස්වකීය පුත්‍රයාණන්ගේ සුබ අස්න දේශනා කිරීමෙන් මා මුළු සිතින් සේවය කරන දෙවියන් වහන්සේ ම, මෙහි මා කියන දේ සත්‍ය බවට සාක්ෂි දරනු ඇත. </span></span><span class="verse v10" data-usfm="ROM.1.10"><span class="label">10</span><span class="content">මාගේ යාච්ඤාවල දී නිරන්තරයෙන් ඔබ ගැන සඳහන් කරන විට දෙවියන් වහන්සේගේ කැමැත්තෙන් ඔබ දැකගැන්මට ඊමේ අවස්ථාවක් සැලසෙන ලෙස මා නිතර ම අයැදින බව දෙවියන් වහන්සේ දන්නා සේක. </span></span><span class="verse v11" data-usfm="ROM.1.11"><span class="label">11</span><span class="content">ඔබ ධෛර්යවත් කරවන පිණිස යම්කිසි ආධ්‍යාත්මික ආශීර්වාදයක් හවුලේ භුක්ති විඳීමට ඔබ දැකගැනීමේ තද ආශාවක් මට ඇත. </span></span><span class="verse v12" data-usfm="ROM.1.12"><span class="label">12</span><span class="content">ඉන් මා අදහස් කරන්නේ, මාගේ ඇදහිල්ල නිසා ඔබ ද ඔබේ ඇදහිල්ල නිසා මා ද ශක්තිසම්පන්න වීම ය. </span></span><span class="verse v13" data-usfm="ROM.1.13"><span class="label">13</span><span class="content">මාගේ සහෝදරවරුනි, අන්‍ය ජාතීන් අතර මෙන් ඔබ අතරෙහිත් යම් ප්‍රතිඵලයක් අත්පත් කරගන්නා පිණිස, මම ඔබ වෙත ඊමට බොහෝ වර උත්සාහ දැරීමි. එහෙත් මේ වන තුරු එය සාර්ථක නො වූ බව ඔබට දන්වනු කැමැත්තෙමි. </span></span><span class="verse v14" data-usfm="ROM.1.14"><span class="label">14</span><span class="content">ග්‍රීකයන් හා අන්‍යයන් ද උගතුන් හා නූගතුන් ද සම්බන්ධයෙන් මට වගකීමක් ඇත. </span></span><span class="verse v15" data-usfm="ROM.1.15"><span class="label">15</span><span class="content">රෝමයෙහි වසන ඔබටත් සුබ අස්න දේශනා කිරීමෙහි දැඩි ආශාවක් මට ඇත්තේ ඒ නිසා ය.</span></span> 
     </div> 
     <div class="s1"> <span class="heading"><b>සුබ අස්නෙහි බලය</b></span> 
     </div> 
     <div class="p"> <span class="verse v15" data-usfm="ROM.1.15"><span class="content"> </span></span><span class="verse v16" data-usfm="ROM.1.16"><span class="label">16</span><span class="content"> </span><span class="content">මම සුබ අස්න ගැන කිසිසේත් ලජ්ජා නොවෙමි. මන්ද, අදහාගන්නා සියල්ලන්ට, පළමුකොට ජුදෙව්වරුන්ට ද, දෙවනු ව ග්‍රීකයන්ට ද එය ගැළවීම සලසන දෙවියන් වහන්සේගේ බලය වන හෙයිනි. </span></span><span class="verse v17" data-usfm="ROM.1.17"><span class="label">17</span><span class="content">මනුෂ්‍යයන් දමිටු කරනු ලැබීමේ මාර්ගය, මුල සිට අග දක්වා ම ඇදහිල්ලෙන් වන බව දැන් සුබ අස්න නිසා එළිදරව් වී ඇත. ශුද්ධ ලියවිලිවල සඳහන් පරිදි: “ඇදහිල්ලෙන් දමිටු බවට පැමිණි අය ජීවනය අත්කරගනිති.”</span></span> 
     </div> 
     <div class="s1"> <span class="heading"><b>පාපිෂ්ඨ ලෝකය</b></span> 
     </div> 
     <div class="p"> <span class="verse v17" data-usfm="ROM.1.17"><span class="content"> </span></span><span class="verse v18" data-usfm="ROM.1.18"><span class="label">18</span><span class="content">අධර්මයෙන් සත්‍යයට අකුල් හෙළන මිනිසුන්ගේ අභක්තිය හා අධර්මිෂ්ඨකමට විරුද්ධ ව දේව උදහස ස්වර්ගයෙන් ප්‍රකාශ වන්නේ ය. </span></span><span class="verse v19" data-usfm="ROM.1.19"><span class="label">19</span><span class="content">දෙවියන් වහන්සේ ගැන දත හැකි සියල්ල ඔවුන් ඉදිරියේ සක්සුදක් සේ පැහැදිලි ය; දෙවියන් වහන්සේ ම එය ඔවුනට අනාවරණය කර දී ඇත. </span></span><span class="verse v20" data-usfm="ROM.1.20"><span class="label">20</span><span class="content">ලෝකය මැවූ තැන් සිට, ඇසට නොපෙනෙන උන් වහන්සේගේ දිව්‍ය ලක්ෂණ වන උන් වහන්සේගේ සදාතන බල මහිමයත් දේවත්වයත් ඔවුන්ගේ මනසට පෙනී යන පරිදි උන් වහන්සේගේ මැවිලිවලින් ප්‍රකාශ කර ඇත. එබැවින් ඔවුන්ගේ නිදහසට ඉදිරිපත් කළ හැකි කරුණු කිසිවක් නැත. </span></span><span class="verse v21" data-usfm="ROM.1.21"><span class="label">21</span><span class="content"> දෙවියන් වහන්සේ ගැන දැන දැනත්, උන් වහන්සේට පිදිය යුතු ගෞරවය වත්, තුතිපැසසුම් වත් ඔව්හු උන් වහන්සේට නොපිදූ හ. මෙසේ ඔවුන්ගේ තර්ක විතර්ක නිස්සාර බවට පත් වී, ඔවුන්ගේ මුළා ව ගිය මනස අඳුරු විය. </span></span><span class="verse v22" data-usfm="ROM.1.22"><span class="label">22</span><span class="content">සිය ප්‍රඥාව ගැන පුරසාරම් දෙඩූ ඔවුන් අඥානයන් වී ඇත. </span></span><span class="verse v23" data-usfm="ROM.1.23"><span class="label">23</span><span class="content"> ඔව්හු අජරාමර දෙවියන් වහන්සේගේ තේජශ්‍රීය වෙනුවට, ජරාපත් වන මිනිසුන්ගේ ද පක්ෂීන්ගේ ද සිව්පාවුන්ගේ ද උරගයන්ගේ ද සමානකම් ඇති පිළිරූ යොදාගත්හ.</span></span> 
     </div> 
     <div class="p"> <span class="verse v23" data-usfm="ROM.1.23"><span class="content"> </span></span><span class="verse v24" data-usfm="ROM.1.24"><span class="label">24</span><span class="content">එබැවින් දෙවියන් වහන්සේ ඔවුන්ගේ මාංසික තෘෂ්ණාවලට ද කායික දූෂණවලට ද ඔවුන් පාවා දුන් සේක. </span></span><span class="verse v25" data-usfm="ROM.1.25"><span class="label">25</span><span class="content">එසේ කෙළේ ඔවුන් දෙවියන් වහන්සේගේ සත්‍යය වෙනුවට මිථ්‍යාවක් වැළඳ ගෙන, මැවුම්කාරයාණන් වෙනුවට මැවිල්ලට වැඳුම්පිදුම් හා ගැතිකම් කළ නිසා ය. උන් වහන්සේට සදහට ම ප්‍රශංසා වේ වා! ආමෙන්.</span></span> 
     </div> 
     <div class="p"> <span class="verse v25" data-usfm="ROM.1.25"><span class="content"> </span></span><span class="verse v26" data-usfm="ROM.1.26"><span class="label">26</span><span class="content">ඒ නිසා දෙවියන් වහන්සේ ඔවුන් නින්දිත කාම තෘෂ්ණාවලට වහල් කළ සේක. ඔවුන්ගේ ස්ත්‍රීහු ස්වාභාවික පුරුෂ සේවනය වෙනුවට තම තමන් අතර අස්වාභාවික ස්ත්‍රී සේවනයෙහි ම යෙදුණා හ. </span></span><span class="verse v27" data-usfm="ROM.1.27"><span class="label">27</span><span class="content">එසේ ම පුරුෂයෝ ද ස්වාභාවික ස්ත්‍රී සේවනය වෙනුවට තම තමන් අතර කාම තෘෂ්ණාවෙන් දැවුණෝ ය; පුරුෂයන් සමඟ නින්දිත ක්‍රියාවල යෙදී, තමන්ගේ දුරාචාරයට සුදුසු දඬුවම් ලැබූ හ.</span></span> 
     </div> 
     <div class="p"> <span class="verse v27" data-usfm="ROM.1.27"><span class="content"> </span></span><span class="verse v28" data-usfm="ROM.1.28"><span class="label">28</span><span class="content">තවද ඔවුන් සිය බුද්ධියෙහි දෙවියන් වහන්සේට තැනක් දීම නුසුදුසු යයි සිතූ බැවින්, නුසුදුසු දේ කරන පිණිස තමන්ගේ ම දූෂිත චේතනාවන්ට ගොදුරු වීමට දෙවියන් වහන්සේ ඉඩ හැරිය සේක. </span></span><span class="verse v29" data-usfm="ROM.1.29"><span class="label">29</span><span class="content">ඔව්හු සියලු ආකාර දුෂ්ටකමින් ද නපුරෙන් ද ලෝභයෙන් හා ද්වේෂයෙන් ද ඊර්ෂ්‍යාවෙන් ද මිනී මැරීමෙන් ද දබරයෙන් ද වංචාවෙන් ද ක්‍රෝධයෙන් ද පූර්ණ ව සිටිති. ඔව්හු ඕපාදූප දොඩන, කේළාම් කියන, </span></span><span class="verse v30" data-usfm="ROM.1.30"><span class="label">30</span><span class="content">දෙවියන් වහන්සේට වෛර කරන, නින්දා කරන, උඩඟු වූ, පාරට්ටු කරගන්න, නපුරු උපා යොදන, මව්පියන්ට අකීකරු වන, </span></span><span class="verse v31" data-usfm="ROM.1.31"><span class="label">31</span><span class="content">පොරොන්දු කඩ කරන, අඥාන වූ, අනුකම්පාව නැති, දයාව නැති, අය ව සිටිති. </span></span><span class="verse v32" data-usfm="ROM.1.32"><span class="label">32</span><span class="content">මෙබඳු දේ කරන්නෝ මරණයට සුදුසු ය, යන දෙවියන් වහන්සේගේ නියෝගය දැන දැනත් ඒ දේ ම කරති. එපමණක් නොව, ඒ දේ කරන අයට අනුබල ද දෙති.</span></span> 
     </div> 
    </div> 
   </div> 
  </div>
 </body>
</html>