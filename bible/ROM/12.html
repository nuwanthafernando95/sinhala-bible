<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch12" data-usfm="ROM.12">  
     <div class="s1"> <span class="heading"><b>ක්‍රිස්තුන් වහන්සේ තුළ නව ජීවනය</b></span> 
     </div> 
     <div class="p"> <span class="content"> </span><span class="verse v1" data-usfm="ROM.12.1"><span class="label">1</span><span class="content">සහෝදරයෙනි, දෙවියන් වහන්සේ ඉමහත් දයාවක් පෙන් වූ බැවින්, ඔබගේ ශරීර දෙවියන් වහන්සේට කැප කළ, උන් වහන්සේට ප්‍රසන්න වූ ජීවමාන යාගයක් කොට ඔප්පු කරන මෙන් ඔබගෙන් උදක් ම ඉල්ලමි. සැබෑ බුද්ධිමය නමස්කාරය එය වේ. </span></span><span class="verse v2" data-usfm="ROM.12.2"><span class="label">2</span><span class="content">ඔබ ලෝක ව්‍යවහාරය අනුව හැඩ නොගැසී, සිත අලුත් කරගැනීමෙන් වෙනස් අය වන්න. එවිට, දෙවියන් වහන්සේගේ කැමැත්ත, එනම්, යහපත් වූ, පිළිගත යුතු වූ, සම්පූර්ණ වූ දේ කුමක් ද කියා ඔබට තේරුම්ගත හැකි ය.</span></span> 
     </div> 
     <div class="p"> <span class="verse v2" data-usfm="ROM.12.2"><span class="content"> </span></span><span class="verse v3" data-usfm="ROM.12.3"><span class="label">3</span><span class="content">ඔබ එකිනෙකා පමණට වඩා තමන් ගැන ඉහළින් නොසිතන ලෙසත්, දෙවියන් වහන්සේ එකිනෙකාට ප්‍රදානය කළ ඇදහිල්ලේ ප්‍රමාණයට තැන්පත් සිතින් සිතන ලෙසත්, මට දී ඇති දේව වරප්‍රසාදය අනුව ඔබ එකිනෙකාට කියමි. </span></span><span class="verse v4" data-usfm="ROM.12.4"><span class="label">4</span><span class="content">එක ම මිනිස් සිරුරෙහි අපට බොහෝ අවයව ඇතත්, ඒ අවයවයෝ එක ම කාර්යය නොකරති. </span></span><span class="verse v5" data-usfm="ROM.12.5"><span class="label">5</span><span class="content">එසේ ම බොහෝ දෙනෙක් වූ අපිත් ක්‍රිස්තුන් වහන්සේ හා සම්බන්ධ ව එක ශරීරයක් වී, එහි වෙන් වෙන් වශයෙන් අන්‍යොන්‍ය අවයවයෝ වම්හ. </span></span><span class="verse v6" data-usfm="ROM.12.6"><span class="label">6</span><span class="content"> අපට දෙන ලද දේව වරප්‍රසාදය අනුව අපේ කුශලතා විවිධ ය. ඒ කුශලතාව දහම් දෙසීම පිණිස නම්, අපේ ඇදහිල්ලේ ප්‍රමාණය අනුව දහම් දෙසමු. </span></span><span class="verse v7" data-usfm="ROM.12.7"><span class="label">7</span><span class="content">එය ශුභ සාධක සේවය නම්, ඒ සේවයෙහි නිරත වෙමු. ගුරුවරයා ගුරු සේවයෙහි යෙදේ වා. </span></span><span class="verse v8" data-usfm="ROM.12.8"><span class="label">8</span><span class="content">අනුශාසකයා තම අනුශාසනා දීමට කැප වේ වා; ආධාර දෙන්නා ත්‍යාගශීලී ව දේ වා; මූලිකත්වය දරන්නා උද්‍යෝගිමත් ව සිටී වා; ලෙඩදුකට පිහිට වන්නා ප්‍රීතියෙන් එසේ කෙරේ වා.</span></span> 
     </div> 
     <div class="s1"> <span class="heading"><b>ක්‍රිස්තියානි ජීවිතයේ ප්‍රතිපත්ති</b></span> 
     </div> 
     <div class="p"> <span class="verse v8" data-usfm="ROM.12.8"><span class="content"> </span></span><span class="verse v9" data-usfm="ROM.12.9"><span class="label">9</span><span class="content">ප්‍රේමය අවංක වේ වා. නපුර පිළිකුල් කොට, යහපතට ඇලුම් වන්න. </span></span><span class="verse v10" data-usfm="ROM.12.10"><span class="label">10</span><span class="content">සුහද සහෝදර ප්‍රේමයෙන් එකිනෙකාට ප්‍රේම කරන්න. ගෞරවයෙන් තමාට වඩා අනෙක් අය උතුම් කොට සලකන්න. </span></span><span class="verse v11" data-usfm="ROM.12.11"><span class="label">11</span><span class="content">අලසකමින් තොර ව, කාර්යශීලී වන්න; උද්‍යෝගිමත් හදකින් සමිඳාණන් වහන්සේට සේවය කරන්න; </span></span><span class="verse v12" data-usfm="ROM.12.12"><span class="label">12</span><span class="content">බලාපොරොත්තුවෙහි ප්‍රීති වන්න; විපතේ දී ඉවසිලිමත් වන්න; යාච්ඤාවෙහි නොකඩව යෙදෙන්න; </span></span><span class="verse v13" data-usfm="ROM.12.13"><span class="label">13</span><span class="content">සැදැහැවතුන්ගේ ඕනෑඑපාකම් වල දී උපකාර කරන්න. ආගන්තුක සත්කාරයට ලැදි ව සිටින්න.</span></span> 
     </div> 
     <div class="p"> <span class="verse v13" data-usfm="ROM.12.13"><span class="content"> </span></span><span class="verse v14" data-usfm="ROM.12.14"><span class="label">14</span><span class="content"> </span><span class="content">ඔබට පීඩා කරන්නන්ට ආශීර්වාද කරන්න, සාප නොකර ආශීර්වාද ම කරන්න. </span></span><span class="verse v15" data-usfm="ROM.12.15"><span class="label">15</span><span class="content">ප්‍රීති වන්නන් සමඟ ප්‍රීති වන්න, ශෝක වන්නන් සමඟ ශෝක වන්න. </span></span><span class="verse v16" data-usfm="ROM.12.16"><span class="label">16</span><span class="content"> හැම දෙනා සමඟ එක් සිත් ව ඉන්න, අහංකාර නොවී, යටහත් පහත් අය ආශ්‍රය කරන්න. ඔබ ප්‍රඥාවන්ත යයි සිතා උඩඟු නොවන්න. </span></span><span class="verse v17" data-usfm="ROM.12.17"><span class="label">17</span><span class="content">කිසිවෙකුට නපුරට නපුර නොකරන්න. සියල්ලන් ඉදිරියෙහි උසස් යයි සම්මත දේ කිරීමට සිතට ගන්න. </span></span><span class="verse v18" data-usfm="ROM.12.18"><span class="label">18</span><span class="content">ඔබට හැකි පමණට හැම දෙනා සමඟ සාමකාමී ව සිටීමට උත්සාහ කරන්න. </span></span><span class="verse v19" data-usfm="ROM.12.19"><span class="label">19</span><span class="content"> මිත්‍රවරුනි, පළි ගැනීමෙන් තොර ව, දේව උදහස ක්‍රියා කිරීමට ඉඩ හරින්න. මන්ද: “ ‘පළිගැනීම මා සතු ය, මම විපාක දෙමි’යි සමිඳාණන් වහන්සේ පවසන සේකැ”යි ශුද්ධ ලියවිල්ලෙහි ලියා ඇත. </span></span><span class="verse v20" data-usfm="ROM.12.20"><span class="label">20</span><span class="content">මෙසේ ද ලියා ඇත: “ඔබේ සතුරාට බඩගිනි නම් කන්නට දෙන්න. පිපාස නම් බොන්නට දෙන්න; එවිට ඔහු හිස ගිනිගත් කෙනෙකු මෙන් ලජ්ජාවෙන් දැවෙනු ඇත.” </span></span><span class="verse v21" data-usfm="ROM.12.21"><span class="label">21</span><span class="content">නපුරෙන් පරාජය නොවී, යහපතින් නපුර පරාජය කරන්න.</span></span> 
     </div> 
    </div> 
   </div> 
  </div>
 </body>
</html>