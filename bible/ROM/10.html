<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch10" data-usfm="ROM.10">  
     <div class="p"> <span class="content"> </span><span class="verse v1" data-usfm="ROM.10.1"><span class="label">1</span><span class="content">සහෝදරයෙනි, මාගේ සිතෙහි ඇති බලවත් ආශාව නම් ජුදෙව්වරුන්ගේ ගැළවීම ය; දෙවියන් වහන්සේට මා කරන ආයාචනය ඒ උදෙසා ය. </span></span><span class="verse v2" data-usfm="ROM.10.2"><span class="label">2</span><span class="content">දෙවියන් වහන්සේට අධික ලැදියාවක් ඔවුන් තුළ ඇති බවට මම සාක්ෂි දරමි; එහෙත් එය හරි පැහැදීමක් නැති ලැදියාවකි. </span></span><span class="verse v3" data-usfm="ROM.10.3"><span class="label">3</span><span class="content">දමිටු බවට පැමිණීමේ මාර්ගය නොදත් ඔව්හු, තමන්ගේ ම මාර්ගයක් සලසාගැනීමට ප්‍රයත්න දරමින් දමිටු කරනු ලැබීමට යටත් නොවූ හ. </span></span><span class="verse v4" data-usfm="ROM.10.4"><span class="label">4</span><span class="content">මන්ද, අදහන සියල්ලන් ම දමිටු බවට පැමිණවීමෙන් ක්‍රිස්තුන් වහන්සේ ව්‍යවස්ථාවේ පරමාර්ථය සපුරාලූ සේක.</span></span> 
     </div> 
     <div class="s1"> <span class="heading"><b>සියල්ලන්ට ගැළවීමේ මාර්ගය</b></span> 
     </div> 
     <div class="p"> <span class="verse v4" data-usfm="ROM.10.4"><span class="content"> </span></span><span class="verse v5" data-usfm="ROM.10.5"><span class="label">5</span><span class="content"> </span><span class="content"> ව්‍යවස්ථාව පිළිපැදීමෙන් ඇති වන දමිටු බව පිළිබඳ ව මෝසෙස් මෙසේ ලියා ඇත: “ව්‍යවස්ථාව පිළිපදින තැනැත්තා එයින් ජීවත් වන්නේ ය.” </span></span><span class="verse v6" data-usfm="ROM.10.6"><span class="label">6</span><span class="content"> එහෙත් ඇදහිල්ලෙන් ඇති වන දමිටු බවෙන් පැවසෙන්නේ මෙය යි: “ක්‍රිස්තුන් වහන්සේ පහතට වැඩමවාගැනීමට ස්වර්ගයට නඟින්නේ කවරෙක් ද? </span></span><span class="verse v7" data-usfm="ROM.10.7"><span class="label">7</span><span class="content">නැතහොත් ක්‍රිස්තුන් වහන්සේ මළවුන් කෙරෙන් ගෙනෙ‍න පිණිස පාතාලයට බසින්නේ කවරෙක් දැ”යි සිතින් නොසිතන්න. </span></span><span class="verse v8" data-usfm="ROM.10.8"><span class="label">8</span><span class="content">එයින් තව කුමක් පැවසේ ද? පැවසෙන්නේ: “වාක්‍යය ඔබේ මුවෙහි ය, ඔබේ සිතෙහි ය, ඔබ ළඟ ම ය” කියා ය. ඒ වාක්‍යය අප ප්‍රකාශ කරන ඇදහිල්ලේ පණිවුඩය වේ. </span></span><span class="verse v9" data-usfm="ROM.10.9"><span class="label">9</span><span class="content">ඔබ ‘ජේසුස් වහන්සේ සමිඳාණන් වහන්සේ ය’යි ප්‍රසිද්ධියේ ප්‍රකාශ කරන්නෙහි නම්, දෙවියන් වහන්සේ උන් වහන්සේ මළවුන්ගෙන් උත්ථාන කළ බව සිතින් අදහන්නෙහි නම්, ඔබ ගැළවීම ලබන්නෙහි ය. </span></span><span class="verse v10" data-usfm="ROM.10.10"><span class="label">10</span><span class="content">මනුෂ්‍යයෙක් සිතින් ඇදහීමෙන් දමිටු බවට පැමිණෙන්නේ ය; මුවින් පැවසීමෙන් ගළවනු ලබන්නේ ය. </span></span><span class="verse v11" data-usfm="ROM.10.11"><span class="label">11</span><span class="content">“උන් වහන්සේ අදහන කිසිවෙක් ලජ්ජාවට නොපැමිණෙති”යි ශුද්ධ ලියවිල්ලෙහි සඳහන් ව ඇත. </span></span><span class="verse v12" data-usfm="ROM.10.12"><span class="label">12</span><span class="content">ජුදෙව්වා හා ග්‍රීකයා අතර වෙනසක් නැත. එක ම සමිඳාණන් වහන්සේ සියල්ලන්ගේ ම සමිඳාණන් වහන්සේ ය; උන් වහන්සේගේ පිහිට අයැදින සියල්ලන්ට උන් වහන්සේ සියලු යසඉසුරු සලසා දෙන සේක. </span></span><span class="verse v13" data-usfm="ROM.10.13"><span class="label">13</span><span class="content"> මන්ද: “සමිඳාණන් වහන්සේගේ නාමය කියා අයැදින කවරෙක් නමුත් ගැළවීම ලබති”යි ශුද්ධ ලියවිල්ලෙහි කියා ඇත.</span></span> 
     </div> 
     <div class="p"> <span class="verse v13" data-usfm="ROM.10.13"><span class="content"> </span></span><span class="verse v14" data-usfm="ROM.10.14"><span class="label">14</span><span class="content">අදහා නොගත් කෙනෙකුට යැදුම් පුදන්නේ කෙසේ ද? නෑසූ කෙනෙකු අදහන්නේ කෙසේ ද? දේශකයෙකු නැති ව අසන්නේ කෙසේ ද? </span></span><span class="verse v15" data-usfm="ROM.10.15"><span class="label">15</span><span class="content">යවනු නොලැබුවොත් දේශනා කරන්නේ කෙසේ ද? මේ පිළිබඳ ව: “සුබ අස්න ගෙන එන ධර්ම දූතයන්ගේ පාද කොතරම් මනහර ද?” කියා ශුද්ධ ලියවිල්ලෙහි සඳහන් ව ඇත.</span></span> 
     </div> 
     <div class="p"> <span class="verse v15" data-usfm="ROM.10.15"><span class="content"> </span></span><span class="verse v16" data-usfm="ROM.10.16"><span class="label">16</span><span class="content"> </span><span class="content"> එහෙත් හැම දෙනා ම ඒ සුබ අස්නට සවන් දුන්නේ නැත. මන්ද, “සමිඳාණන් වහන්ස, අපේ පණිවුඩය විශ්වාස කෙළේ කවරෙක් දැ”යි යෙසායා අසයි. </span></span><span class="verse v17" data-usfm="ROM.10.17"><span class="label">17</span><span class="content">ඇදහිල්ල ඇති වන්නේ පණිවුඩය ඇසීමෙනි, පණිවුඩය ඇති වන්නේ ක්‍රිස්තුන් වහන්සේ ගැන දෙසීමෙනි.</span></span> 
     </div> 
     <div class="p"> <span class="verse v17" data-usfm="ROM.10.17"><span class="content"> </span></span><span class="verse v18" data-usfm="ROM.10.18"><span class="label">18</span><span class="content"> </span><span class="content"> එහෙත් ඔව්හු සවන් නුදුන්නාහු දැ යි මම ප්‍රශ්න කරමි. සැබැවින් ම ඔව්හු සවන් දුන්නාහු ය. ශුද්ධ ලියවිල්ලේ ලියා ඇති පරිදි:</span></span> 
     </div> 
     <div class="q2"> <span class="verse v18" data-usfm="ROM.10.18"><span class="content">“දූතයන්ගේ දහම් හඬ පොළොව පුරා පැතිරී ඇත;</span></span> 
     </div> 
     <div class="q2"> <span class="verse v18" data-usfm="ROM.10.18"><span class="content">ඔවුන්ගේ වචන ලෝක සීමා දක්වා විසිරී ඇත.”</span></span> 
     </div> 
     <div class="p"> <span class="verse v18" data-usfm="ROM.10.18"><span class="content"> </span></span><span class="verse v19" data-usfm="ROM.10.19"><span class="label">19</span><span class="content"> </span><span class="content"> එහෙත් ඉශ්රායෙල් ජාතිය එය නොදැන සිටියා දැ යි මම යළි යළිත් ප්‍රශ්න කරමි:</span></span> 
     </div> 
     <div class="q2"> <span class="verse v19" data-usfm="ROM.10.19"><span class="content">“නියම ජාතියක් නොවන ජනතාවක් කෙරෙහි ඊර්ෂ්‍යා කිරීමට මම නුඹලා තදින් පොළඹවන්නෙමි;</span></span> 
     </div> 
     <div class="q2"> <span class="verse v19" data-usfm="ROM.10.19"><span class="content">අනුවණ ජාතියක් කෙරේ නුඹලාගේ කෝපය අවුස්සන්නෙමි”යි</span></span> 
     </div> 
     <div class="p"> <span class="verse v19" data-usfm="ROM.10.19"><span class="content">පළමුකොට මෝසෙස් කියයි. </span></span><span class="verse v20" data-usfm="ROM.10.20"><span class="label">20</span><span class="content"> තවද, යෙසායා නිර්භය ව කතා කරමින්:</span></span> 
     </div> 
     <div class="q2"> <span class="verse v20" data-usfm="ROM.10.20"><span class="content">“නොසෙවූ අයට මම හමු වීමි;</span></span> 
     </div> 
     <div class="q2"> <span class="verse v20" data-usfm="ROM.10.20"><span class="content">මා ගැන නොවිමසූ අයට මම ප්‍රකාශ වීමි”යි</span></span> 
     </div> 
     <div class="p"> <span class="verse v20" data-usfm="ROM.10.20"><span class="content">කියයි. </span></span><span class="verse v21" data-usfm="ROM.10.21"><span class="label">21</span><span class="content"> එහෙත් ඔහු ඉශ්රායෙල් ජනතාව ගැන කතා කොට:</span></span> 
     </div> 
     <div class="q2"> <span class="verse v21" data-usfm="ROM.10.21"><span class="content">“අකීකරු, කැරලිකාර සෙනඟක් දෙසට දවස මුලුල්ලේ ම මාගේ අත් දිගු කෙළෙමි”යි කියයි.</span></span> 
     </div> 
    </div> 
   </div> 
  </div>
 </body>
</html>