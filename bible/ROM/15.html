<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch15" data-usfm="ROM.15">  
     <div class="s1"> <span class="heading"><b>අනුන්ගේ ශුභසිද්ධිය සෙවීම</b></span> 
     </div> 
     <div class="p"> <span class="content"> </span><span class="verse v1" data-usfm="ROM.15.1"><span class="label">1</span><span class="content">තවද ඇදහිල්ලෙහි ශක්තිමත් වූ අපි, අප ගැන ම නොසිතා ඇදහිල්ලෙහි දුර්වල වූවන්ගේ ප්‍රමාද දෝෂ ඉවසීමෙන් දරාගනිමු. </span></span><span class="verse v2" data-usfm="ROM.15.2"><span class="label">2</span><span class="content">අප එකිනෙකා තම අසල්වැසියාගේ ශුභසිද්ධිය සලසන සේ, ඔහුගේ යහපත තකා ඔහු සතුටු කළ යුතු ය. </span></span><span class="verse v3" data-usfm="ROM.15.3"><span class="label">3</span><span class="content"> “ඔබට නින්දා කළ අයගේ නින්දාව මා පිට පැමිණියේ ය”යි ලියා ඇති ලෙස, ක්‍රිස්තුන් වහන්සේ වුව ද තමන්ගේ ම සතුට නොසෙව් සේක. </span></span><span class="verse v4" data-usfm="ROM.15.4"><span class="label">4</span><span class="content">ආදියෙහි ශුද්ධ ලියවිල්ලේ ලියන ලද සියල්ල, එයින් ඇති වන ඉවසීමෙන් ද සැනසීමෙන් ද අපට බලාපොරොත්තුව උදා වන පිණිස, අපේ ඉගෙනීම සඳහා ලියන ලද්දේ ය. </span></span><span class="verse v5" data-usfm="ROM.15.5"><span class="label">5</span><span class="content">ඔබ එක සිතින්, එක මුවින් ඔබගේ ස්වාමීන් වන ජේසුස් ක්‍රිස්තුන් වහන්සේගේ පිය වූ දෙවියන් වහන්සේට ගෞරව කරන පිණිස, </span></span><span class="verse v6" data-usfm="ROM.15.6"><span class="label">6</span><span class="content">ක්‍රිස්තුන් වහන්සේගේ ආදර්ශය ලෙස ඔබ එකිනෙකා සමඟ එක්සිත් ව විසීමට, ඉවසිල්ලේ හා ධෛර්යයේ උල්පත වූ දෙවියන් වහන්සේ ඔබට වරම් දෙන සේක් වා!</span></span> 
     </div> 
     <div class="s1"> <span class="heading"><b>සියලු ජාතීන්ට පොදු සුබ අස්න</b></span> 
     </div> 
     <div class="p"> <span class="verse v6" data-usfm="ROM.15.6"><span class="content"> </span></span><span class="verse v7" data-usfm="ROM.15.7"><span class="label">7</span><span class="content">එහෙයින් දෙවියන් වහන්සේගේ තේජශ්‍රීය දක්වන පිණිස ක්‍රිස්තුන් වහන්සේ ඔබ පිළිගත් ලෙස ම, ඔබත් එකිනෙකා පිළිගන්න. </span></span><span class="verse v8" data-usfm="ROM.15.8"><span class="label">8</span><span class="content">මන්ද, ක්‍රිස්තුන් වහන්සේ දෙවියන් වහන්සේගේ සත්‍යතාවය දක්වන පිණිස ජුදෙව් ජනතාවගේ සේවකයෙකු වූ සේකැ යි කියමි. එසේ වූයේ පිතෘවරයන්ට දුන් පොරොන්දු ස්ථීර කරන පිණිසත්, </span></span><span class="verse v9" data-usfm="ROM.15.9"><span class="label">9</span><span class="content">විජාතීන් විසින් දෙවියන් වහන්සේගේ දයාව ගැන උන් වහන්සේට ගෞරව කරන පිණිසත් ය. ශුද්ධ ලියවිල්ලෙහි:</span></span> 
     </div> 
     <div class="q2"> <span class="verse v9" data-usfm="ROM.15.9"><span class="content">“එබැවින් විජාතීන් අතර ඔබ පසසන්නෙමි.</span></span> 
     </div> 
     <div class="q2"> <span class="verse v9" data-usfm="ROM.15.9"><span class="content">ඔබගේ නාමයට ගී ගයන්නෙමි”යි</span></span> 
     </div> 
     <div class="p"> <span class="verse v9" data-usfm="ROM.15.9"><span class="content">ලියා ඇත. </span></span><span class="verse v10" data-usfm="ROM.15.10"><span class="label">10</span><span class="content"> නැවතත්:</span></span> 
     </div> 
     <div class="q2"> <span class="verse v10" data-usfm="ROM.15.10"><span class="content">“විජාතීනි, උන් වහන්සේගේ සෙනඟ සමඟ ප්‍රීති ප්‍රමෝද වන්නැ”යි</span></span> 
     </div> 
     <div class="p"> <span class="verse v10" data-usfm="ROM.15.10"><span class="content">කියා ඇත. </span></span><span class="verse v11" data-usfm="ROM.15.11"><span class="label">11</span><span class="content"> තවදුරටත්:</span></span> 
     </div> 
     <div class="q2"> <span class="verse v11" data-usfm="ROM.15.11"><span class="content">“සියලු විජාතීනි, සමිඳාණන් වහන්සේට ප්‍රශංසා කරන්න;</span></span> 
     </div> 
     <div class="q2"> <span class="verse v11" data-usfm="ROM.15.11"><span class="content">සියලු ජාතීහු උන් වහන්සේට ප්‍රශංසා කරත්වා”යි</span></span> 
     </div> 
     <div class="p"> <span class="verse v11" data-usfm="ROM.15.11"><span class="content">ලියා ඇත. </span></span><span class="verse v12" data-usfm="ROM.15.12"><span class="label">12</span><span class="content"> තවද:</span></span> 
     </div> 
     <div class="q2"> <span class="verse v12" data-usfm="ROM.15.12"><span class="content">“ජෙස්සේගේ පෙළපතින් පැවත එන්නා වූ ද, විජාතීන් පාලනය කිරීමට නැඟ එන්නා වූ ද, තැනැන් වහන්සේ වඩින සේක;</span></span> 
     </div> 
     <div class="p"> <span class="verse v12" data-usfm="ROM.15.12"><span class="content">උන් වහන්සේ තුළ විජාතීන් බලාපොරොත්තු වනු ඇතැ”යි යෙසායා කියයි.</span></span> 
     </div> 
     <div class="p"> <span class="verse v12" data-usfm="ROM.15.12"><span class="content"> </span></span><span class="verse v13" data-usfm="ROM.15.13"><span class="label">13</span><span class="content">තවද ශුද්ධාත්මයාණන්ගේ බලයෙන් ඔබගේ බලාපොරොත්තුව පිරී ඉතිරී යන පිණිස, බලාපොරොත්තුවේ උල්පත වූ දෙවියන් වහන්සේ ඔබේ ඇදහීම නිසා සියලු ප්‍රීතියෙන් හා සාමදානයෙන් ඔබ පූර්ණ කරන සේක් වා.</span></span> 
     </div> 
     <div class="s1"> <span class="heading"><b>පාවුලු තුමාගේ ධර්මදූත සේවය</b></span> 
     </div> 
     <div class="p"> <span class="verse v13" data-usfm="ROM.15.13"><span class="content"> </span></span><span class="verse v14" data-usfm="ROM.15.14"><span class="label">14</span><span class="content">සහෝදරයෙනි, ඔබ යහපත්කමින් පිරුණු, ප්‍රඥාසම්පන්න ව, එකිනෙකාට අවවාදානුශාසනා දීමෙහි පොහොසත් අය බව මම ඒකාන්තයෙන් දනිමි. </span></span><span class="verse v15" data-usfm="ROM.15.15"><span class="label">15</span><span class="content">එහෙත් ඔබට ඇතැම් කරුණු සිහි කර දීමක් වශයෙන් මේ හසුනේ සමහර තැන්වල නිර්භීත ලෙස ඔබ වෙත ලියා ඇත. </span></span><span class="verse v16" data-usfm="ROM.15.16"><span class="label">16</span><span class="content">එසේ ලියන්නේ, විජාතීන් උදෙසා ජේසුස් ක්‍රිස්තුන් වහන්සේගේ සේවකයෙකු වීමට දෙවියන් වහන්සේ මට දෙවා වදාළ වරප්‍රසාදය නිසා ය. ඒ පූජක සේවය, විජාතීන් ශුද්ධාත්මයාණන් විසින් කැප කරනු ලැබ, දෙවියන් වහන්සේට ප්‍රියමනාප පූජාවක් වන අයුරින් සුබ අස්න දේශනා කිරීම ය. </span></span><span class="verse v17" data-usfm="ROM.15.17"><span class="label">17</span><span class="content">ක්‍රිස්තුස් ජේසුස් වහන්සේට අයත් කෙනෙකු ලෙස දේව සේවාව ගැන මම උදන් අනමි. </span></span><span class="verse v18" data-usfm="ROM.15.18"><span class="label">18</span><span class="content">වචනයෙන් හා ක්‍රියාවෙන් ද හාස්කම් හා අරුමපුදුමවල අනුහසින් ද </span></span><span class="verse v19" data-usfm="ROM.15.19"><span class="label">19</span><span class="content">ශුද්ධාත්මයාණන්ගේ බලයෙන් ද විජාතීන් තමන් වහන්සේට පක්ෂපාත කරවන ලෙස ක්‍රිස්තුන් වහන්සේ මා ලවා කළ අරුමපුදුම දේ ද ලකුණු ද ගැන මිස අන් කිසිවක් ගැන කතා කිරීමට මම ධෛර්යවත් නොවෙමි. මෙසේ මම ජෙරුසලමේ සිට ඉල්ලුරිකය දක්වා ක්‍රිස්තුන් වහන්සේගේ සුබ අස්න දේශනා කොට නිම කෙළෙමි. </span></span><span class="verse v20" data-usfm="ROM.15.20"><span class="label">20</span><span class="content">හැම විට ම මාගේ පරමාර්ථය වූයේ, අන් කෙනෙකු දැමූ පදනමක් පිට ගොඩනැඟීමෙන් වැළකෙන පිණිස, කවරදා වත් ක්‍රිස්තුන් වහන්සේගේ නාමය සඳහන් නොවූ තැන්වල සුබ අස්න දේශනා කිරීම ය.</span></span> 
     </div> 
     <div class="p"> <span class="verse v20" data-usfm="ROM.15.20"><span class="content"> </span></span><span class="verse v21" data-usfm="ROM.15.21"><span class="label">21</span><span class="content"> </span><span class="content"> මන්ද:</span></span> 
     </div> 
     <div class="q2"> <span class="verse v21" data-usfm="ROM.15.21"><span class="content">“උන් වහන්සේ ගැන ආරංචියක් නොලත් අය උන් වහන්සේ දකිති.</span></span> 
     </div> 
     <div class="q2"> <span class="verse v21" data-usfm="ROM.15.21"><span class="content">උන් වහන්සේ ගැන නෑසූ අය උන් වහන්සේ තේරුම්ගනිති”යි</span></span> 
     </div> 
     <div class="p"> <span class="verse v21" data-usfm="ROM.15.21"><span class="content">ශුද්ධ ලියවිල්ලෙහි ලියා ඇත.</span></span> 
     </div> 
     <div class="s1"> <span class="heading"><b>රෝමය බලා යාමේ අදහස</b></span> 
     </div> 
     <div class="p"> <span class="verse v21" data-usfm="ROM.15.21"><span class="content"> </span></span><span class="verse v22" data-usfm="ROM.15.22"><span class="label">22</span><span class="content"> </span><span class="content"> ඔබ වෙත මාගේ පැමිණීම කීප වරක් වැළකුණේ ඒ නිසා ය. </span></span><span class="verse v23" data-usfm="ROM.15.23"><span class="label">23</span><span class="content">එහෙත් දැන් මේ පෙදෙස්වල මාගේ සේවයට තවත් ඉඩක් නැති බැවින් ද කවදා හෝ ස්පාඤ්ඤයට යන ගමන් ඔබ වෙත එන්නට ආශාවක් අවුරුදු ගණනාවක් තුළ මට තිබුණු බැවින් ද එහි යන විට රෝමයට එන්නට බලාපොරොත්තු වෙමි. </span></span><span class="verse v24" data-usfm="ROM.15.24"><span class="label">24</span><span class="content">එසේ යද්දී ඔබ දකින්ට ද, ටික කලක් ඔබ සමඟ නැවතීමේ ප්‍රීතිය විඳින්න ද ඉන්පසු ඔබේ ආධාරත් ඇති ව ඒ ගමන යන්න ද බලාපොරොත්තු වෙමි. </span></span><span class="verse v25" data-usfm="ROM.15.25"><span class="label">25</span><span class="content"> එහෙත් දැන් ජෙරුසලමේ දෙවියන් වහන්සේගේ සෙනඟට උපස්ථාන කරන පිණිස එහි යමි. </span></span><span class="verse v26" data-usfm="ROM.15.26"><span class="label">26</span><span class="content">මන්ද, ජෙරුසලමෙහි දෙවියන් වහන්සේගේ සෙනඟ අතර සිටින දිළිඳුන් උදෙසා සම්මාදමක් කිරීමට මසිදෝනියේත් ග්‍රීසියේත් සභාවන් තීරණය කර ඇත. </span></span><span class="verse v27" data-usfm="ROM.15.27"><span class="label">27</span><span class="content"> එය ඔවුන් සිය කැමැත්තෙන් කළ තීරණයකි. ඒ ඇරත්, එසේ කිරීම ඔවුන්ගේ යුතුකම ය. මන්ද, විජාතීන් ජුදෙව්වරුන්ගේ ආධ්‍යාත්මික ආශීර්වාදවලින් ප්‍රයෝජන ලැබුවා සේ ම, ජුදෙව්වරුන්ගේ භෞතික අවශ්‍යතාවල දී ඔවුන්ට ආධාර දීමට විජාතීහු බැඳී සිටිති. </span></span><span class="verse v28" data-usfm="ROM.15.28"><span class="label">28</span><span class="content">එබැවින් මම මේ කාර්යය ඉටු කර, මේ සම්මාදම් මුදල ඔවුන්ට සුරක්ෂිත කොට බාර දුන් පසු රෝමය පසු කර ස්පාඤ්ඤයට යන්නෙමි. </span></span><span class="verse v29" data-usfm="ROM.15.29"><span class="label">29</span><span class="content">මා ඔබ වෙත එන විට ක්‍රිස්තුන් වහන්සේගේ ආශීර්වාද රාශියක් ඇති ව එන බව මට සහතික ය.</span></span> 
     </div> 
     <div class="p"> <span class="verse v29" data-usfm="ROM.15.29"><span class="content"> </span></span><span class="verse v30" data-usfm="ROM.15.30"><span class="label">30</span><span class="content">සහෝදරවරුනි, අපගේ ස්වාමීන් වන ජේසුස් ක්‍රිස්තුන් වහන්සේගේ නාමය නිසා ද ශුද්ධාත්මයාණන්ගෙන් නික්මෙන ප්‍රේමය නිසා ද මම ඔබගෙන් බැගෑපත් ව ඉල්ලීමක් කරමි. ඒ ඉල්ලීම නම් ජුදයෙහි සිටින අභක්තිකයන් අතට මා අසු නොවන පිණිසත්, </span></span><span class="verse v31" data-usfm="ROM.15.31"><span class="label">31</span><span class="content">ජෙරුසලම උදෙසා මා කරන උපස්ථානය දෙවියන් වහන්සේගේ සෙනඟට පිළිගත හැකි දෙයක් වන පිණිසත්, දේව කැමැත්ත අනුව ප්‍රීතියෙන් ඔබ වෙත පැමිණ, ඔබ සමඟ විවේක සුවය ලබන පිණිසත්, </span></span><span class="verse v32" data-usfm="ROM.15.32"><span class="label">32</span><span class="content">මා උදෙසා ඔබ දෙවියන් වහන්සේට පුද කරන යාච්ඤාවල දී මා සමඟ වීර්යයෙන් යාච්ඤා කරන ලෙස ය. </span></span><span class="verse v33" data-usfm="ROM.15.33"><span class="label">33</span><span class="content">ශාන්තිදායක දෙවියන් වහන්සේ ඔබ සමඟ වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>