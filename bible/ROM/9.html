<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch9" data-usfm="ROM.9">  
     <div class="s1"> <span class="heading"><b>දෙවියන් වහන්සේ තෝරා ගත් සෙනඟ</b></span> 
     </div> 
     <div class="p"> <span class="content"> </span><span class="verse v1" data-usfm="ROM.9.1"><span class="label">1</span><span class="content">මම කිතුනුවෙකු වශයෙන් සත්‍යය පවසමි. මෙය මුසාවක් නොවේ. ඒ බවට ශුද්ධාත්මයාණන් වහන්සේ තුළ මාගේ හෘදය සාක්ෂිය සහතික කරයි. </span></span><span class="verse v2" data-usfm="ROM.9.2"><span class="label">2</span><span class="content">මා තුළ බලවත් ශෝකයක් ද හදවතෙහි නිරන්තර වේදනාවක් ද ඇත. </span></span><span class="verse v3" data-usfm="ROM.9.3"><span class="label">3</span><span class="content">මාගේ ලේ නෑයන් වූ සහෝදරයන් උදෙසා, ක්‍රිස්තුන් වහන්සේගෙන් වෙන් වී සාප ලද්දෙකු වීමට හැකි නම් ඊට වුවත් මම කැමැති වෙමි. </span></span><span class="verse v4" data-usfm="ROM.9.4"><span class="label">4</span><span class="content"> ඔව්හු ඉශ්රායෙල්වරු ය, දේව පුත්‍රකමට පිළිගනු ලැබීම හා මහිමය ඔවුන්ගේ ය. ගිවිසුම් හා ව්‍යවස්ථාව ද දේව සේවය හා පොරොන්දු ද ඔවුන් සතු ය. </span></span><span class="verse v5" data-usfm="ROM.9.5"><span class="label">5</span><span class="content">ඔවුන් ජාතියේ පීතෘවරුන්ගේ පෙළපතට අයිති ය. මනුෂ්‍යයෙකු ලෙස ක්‍රිස්තුන් වහන්සේ උපන්නේත් එම පෙළපතෙහි ම ය. මුළු විශ්වයට අධිපති වූ දෙවියන් වහන්සේට සදහට ම ප්‍රශංසා වේ වා! ආමෙන්.</span></span> 
     </div> 
     <div class="p"> <span class="verse v5" data-usfm="ROM.9.5"><span class="content"> </span></span><span class="verse v6" data-usfm="ROM.9.6"><span class="label">6</span><span class="content">එහෙත් දෙවියන් වහන්සේගේ පොරොන්දුව නිරර්ථක වූවා නොවේ. මන්ද, ඉශ්රායෙල් පෙළපතෙන් පැවත එන සියල්ලෝ ම තෝරාගත් සෙනඟ නොවෙ‍ති. </span></span><span class="verse v7" data-usfm="ROM.9.7"><span class="label">7</span><span class="content"> එමෙන් ම ආබ්‍රහම්ගෙන් පැවත එන සියල්ලෝ ම ඒ නිසා ම ඔහුගේ දරුවෝ නොවෙ‍ති. කෙසේ වෙතත්, “ඔබට පෙළපත ලැබෙන්නේ ඊසාක් ගෙන් ය”යි ලියා ඇත. </span></span><span class="verse v8" data-usfm="ROM.9.8"><span class="label">8</span><span class="content">ඉන් අදහස් කරනුයේ, ස්වාභාවික ලෙස උපන් දරුවන් දෙවියන් වහන්සේගේ දරුවන් නොවන බවත්, ආබ්‍රහම්ගේ පෙළපත වශයෙන් ගණන් ගැනෙන්නේ පොරොන්දුව අනුව උපන් දරුවන් බවත් ය. </span></span><span class="verse v9" data-usfm="ROM.9.9"><span class="label">9</span><span class="content">ඒ පොරොන්දුව නම්, “නියමිත කාලයේ දී මම එන්නෙමි, එවිට සාරාට පුතෙකු ලැබෙනු ඇත” යනු යි. </span></span><span class="verse v10" data-usfm="ROM.9.10"><span class="label">10</span><span class="content">එපමණකුත් නොවේ, රෙබෙකාගේ දරුවන් දෙදෙනාට ඊසාක් නම් එක ම පියෙක් විය. </span></span><span class="verse v11" data-usfm="ROM.9.11"><span class="label">11</span><span class="content">එහෙත් ඔවුන් උපදින්න කලින්, යහපත හෝ අයහපත හෝ කරන්නටත් පෙර, </span></span><span class="verse v12" data-usfm="ROM.9.12"><span class="label">12</span><span class="content">“වැඩිමලා බාලයාට සේවය කරනු ඇතැ”යි ඈට කියන ලදී. එසේ කියන ලද්දේ, දෙවියන් වහන්සේගේ තෝරා ගැනීම, උන් වහන්සේගේ කැඳවීම අනුව මිස, මනුෂ්‍යයාගේ ක්‍රියා මත රඳා නැති බව ස්ථීර වන පිණිස ය. </span></span><span class="verse v13" data-usfm="ROM.9.13"><span class="label">13</span><span class="content">“මම ජාකොබ්ට ප්‍රේම කෙළෙමි. ඒසව්ට ද්වේෂ කෙළෙමි”යි ලියා තිබෙන්නේත් ඒ නිසා ය.</span></span> 
     </div> 
     <div class="p"> <span class="verse v13" data-usfm="ROM.9.13"><span class="content"> </span></span><span class="verse v14" data-usfm="ROM.9.14"><span class="label">14</span><span class="content">එසේ නම් අපි කුමක් නිගමනය කරමු ද? දෙවියන් වහන්සේගේ තීන්දුව අසාධාරණ ද? කොහෙත් ම නැත. </span></span><span class="verse v15" data-usfm="ROM.9.15"><span class="label">15</span><span class="content">මන්ද, “මම දයාව දක්වන්නට කැමැති අයට දයාව දක්වන්නෙමි; අනුකම්පාව දක්වන්නට කැමැති අයට අනුකම්පාව දක්වන්නෙමි”යි උන් වහන්සේ මෝසෙස්ට වදාළ සේක. </span></span><span class="verse v16" data-usfm="ROM.9.16"><span class="label">16</span><span class="content">එහෙයින් සියල්ල රඳා ඇත්තේ මිනිසාගේ කැමැත්ත පිට වත්, ශ්‍රමය පිට වත් නොව, දෙවියන් වහන්සේගේ දයානුකම්පාව පිට ය. </span></span><span class="verse v17" data-usfm="ROM.9.17"><span class="label">17</span><span class="content">මන්ද, “මා නුඹ පත් කෙළේ හුදෙක් නුඹ කරණකොටගෙන මාගේ බලය පා මාගේ නාමය ලොව පුරා ප්‍රකාශ කරන පිණිස ය”යි ශුද්ධ ලියවිල්ලෙහි පාරාවෝට කියා ඇත. </span></span><span class="verse v18" data-usfm="ROM.9.18"><span class="label">18</span><span class="content">මෙසේ සිය කැමැත්ත අනුව උන් වහන්සේ ඇතැමෙකුට දයාව දක්වන සේක; ඇත්මෙකුගේ සිත් දැඩි කරන සේක.</span></span> 
     </div> 
     <div class="s1"> <span class="heading"><b>දේව දයාව හා සාධාරණත්වය</b></span> 
     </div> 
     <div class="p"> <span class="verse v18" data-usfm="ROM.9.18"><span class="content"> </span></span><span class="verse v19" data-usfm="ROM.9.19"><span class="label">19</span><span class="content">උන් වහන්සේගේ කැමැත්තට විරුද්ධ ව සිටීමට කිසිවෙකුට නොහැකි නම්, “උන් වහන්සේ තවමත් මිනිසාට දොස් නඟන්නේ මන්දැ”යි ඔබ මගෙන් ප්‍රශ්න කරනු ඇත. </span></span><span class="verse v20" data-usfm="ROM.9.20"><span class="label">20</span><span class="content">අනේ ඇත්තට ම, මිනිසෙකු වන ඔබ දෙවියන් වහන්සේ සමඟ එකට එක කීමට තරම් කවරෙක් ද? “මා මෙසේ තැනුවේ මන්දැ”යි මැටි බඳුන එය තැනූ කුම්භකාරයාට කියනු ඇද් ද? </span></span><span class="verse v21" data-usfm="ROM.9.21"><span class="label">21</span><span class="content">එක මැටි පිඩකින් එක බඳුනක් ඉස්තරම් ලෙසත්, අනෙක සාමාන්‍ය භාවිතය පිණිසත් තැනීමට කුම්භකාරයාට බලයක් නැද් ද? </span></span><span class="verse v22" data-usfm="ROM.9.22"><span class="label">22</span><span class="content">දෙවියන් වහන්සේ ක්‍රියා කර ඇත්තේත් එසේ ම ය. උන් වහන්සේ සිය උදහස පෙන්වන්නට ද සිය බලය ප්‍රකාශ කරන්නට ද කැමැති වූ සේක. නමුත්, විනාශයට නියම වූ උදහසට ලක්විය යුතු වූ අය කෙරෙහි මහත් ඉවසීමක් දැක්වූ සේක. </span></span><span class="verse v23" data-usfm="ROM.9.23"><span class="label">23</span><span class="content">තවද, උන් වහන්සේගේ මහිමය ලැබීම පිණිස කලින් තමන් වහන්සේ සූදානම් කළ දයාව ලැබිය යුතු අය වූ, </span></span><span class="verse v24" data-usfm="ROM.9.24"><span class="label">24</span><span class="content">ජුදෙව්වරුන්ගෙන් පමණක් නොව විජාතීන්ගෙන් ද කැඳවන ලද අප කෙරෙහි, තමන් වහන්සේගේ මහිමයේ සම්පත ප්‍රකාශ කරන්නට උන් වහන්සේ කැමැති වූ සේක. </span></span><span class="verse v25" data-usfm="ROM.9.25"><span class="label">25</span><span class="content"> උන් වහන්සේ ඒ බව හොසියාගේ පොතේ මෙසේ කියා ඇත:</span></span> 
     </div> 
     <div class="q2"> <span class="verse v25" data-usfm="ROM.9.25"><span class="content">“මාගේ සෙනඟ ව නොසිටි අයට ‘මාගේ සෙනඟ ය’ කියාත් මා ප්‍රිය නොකළ ජාතියකට ‘මාගේ ප්‍රියාවි ය’ කියාත්,</span></span> 
     </div> 
     <div class="q"> <span class="verse v25" data-usfm="ROM.9.25"><span class="content"> </span></span><span class="verse v26" data-usfm="ROM.9.26"><span class="label">26</span><span class="content"> </span><span class="content"> ඔබ මාගේ සෙනඟ නොවෙ‍ති යි ඔවුන්ට කියා ඇති තැන, ‘ඔබ ජීවමාන දෙවියන් වහන්සේගේ පුත්‍රයෝ ය’ කියාත් කියනු ලබන්නහු ය.”</span></span> 
     </div> 
     <div class="m"> <span class="verse v26" data-usfm="ROM.9.26"><span class="content"> </span></span><span class="verse v27" data-usfm="ROM.9.27"><span class="label">27</span><span class="content"> </span><span class="content">තවද යෙසායා ඉශ්රායෙල් ගැන ප්‍රකාශයක් කරමින්: “ඉශ්රායෙල් දරුවන්ගේ ගණන මුහුදු වෙරළේ වැලි මෙන් වුව ද, ගැළවෙන්නේ ස්වල්ප දෙනෙක් පමණෙකි. </span></span><span class="verse v28" data-usfm="ROM.9.28"><span class="label">28</span><span class="content">මන්ද, සමිඳාණන් වහන්සේ සිය අදහස අප්‍රමාද ව හා තීරණාත්මක ලෙස මිහි පිට ඉටු කරන සේකැ”යි කියයි. </span></span><span class="verse v29" data-usfm="ROM.9.29"><span class="label">29</span><span class="content"> කලිනුත් යෙසායා මෙසේ පවසා ඇත:</span></span> 
     </div> 
     <div class="q2"> <span class="verse v29" data-usfm="ROM.9.29"><span class="content">“සව් බලැති සමිඳාණන් වහන්සේ අපට වංශයක් ඉතිරි නොකළ සේක් නම්, අපට වන්නේ සොදොමට වූ දෙය ම ය;</span></span> 
     </div> 
     <div class="q2"> <span class="verse v29" data-usfm="ROM.9.29"><span class="content">ගොමොරාවට වූ දෙය ම ය.”</span></span> 
     </div> 
     <div class="s1"> <span class="heading"><b>ඇදහිල්ලේ මාර්ගය හා ක්‍රියා මාර්ගය</b></span> 
     </div> 
     <div class="p"> <span class="verse v29" data-usfm="ROM.9.29"><span class="content"> </span></span><span class="verse v30" data-usfm="ROM.9.30"><span class="label">30</span><span class="content">එසේ නම් අපි කුමක් කියමු ද? දමිටු බව නොසොයා සිටි විජාතීහු එවැනි දමිටු බවට, එනම්, ඇදහිල්ලේ ප්‍රතිඵලය වන දමිටු බවට පැමිණියහ. </span></span><span class="verse v31" data-usfm="ROM.9.31"><span class="label">31</span><span class="content">එහෙත් නීතිය අනුව දමිටු බව සොයා ගිය ඉශ්රායෙල් සෙනඟ නීත්‍යනුකූල දමිටු බවට නොපැමිණියහ. </span></span><span class="verse v32" data-usfm="ROM.9.32"><span class="label">32</span><span class="content">එසේ වූයේ, ඔවුන් එය ඇදහිල්ලේ මාර්ගයෙන් නොව ක්‍රියා මාර්ගයෙන් සෙවූ බැවිනි. ඔව්හු පැකිලීම් ගලෙහි ගැටී වැටුණෝ ය.</span></span> 
     </div> 
     <div class="m"> <span class="verse v32" data-usfm="ROM.9.32"><span class="content"> </span></span><span class="verse v33" data-usfm="ROM.9.33"><span class="label">33</span><span class="content"> </span><span class="content">ශුද්ධ ලියවිල්ලෙහි මෙසේ ලියා ඇත:</span></span> 
     </div> 
     <div class="q2"> <span class="verse v33" data-usfm="ROM.9.33"><span class="content">“සෙනඟ පැකිලී වැටෙන පිණිස ගලක් ද ඔවුන්ට බාධා වන පිණිස පර්වතයක් ද සියොනෙහි තබමි, උන් වහන්සේ කෙරෙහි අදහාගන්නා අය කිසි සේත් ලජ්ජාවට නොපැමිණෙති.”</span></span> 
     </div> 
    </div> 
   </div> 
  </div>
 </body>
</html>