<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch16" data-usfm="ROM.16">  
     <div class="s1"> <span class="heading"><b>හිත මිතුරන්ට ආචාර</b></span> 
     </div> 
     <div class="p"> <span class="content"> </span><span class="verse v1" data-usfm="ROM.16.1"><span class="label">1</span><span class="content">කෙන්ක්‍රෙයා සභාවේ සේවිකාවක වන ෆීබී නම් අපේ සහෝදරිය මම ඔබට සාදරයෙන් පිළිගන්වමි. </span></span><span class="verse v2" data-usfm="ROM.16.2"><span class="label">2</span><span class="content">කිතුනු සොහොයුරියක මෙන්, දෙවියන් වහන්සේගේ සෙනඟට ඔබින සේ, ඇය පිළිගන්නා ලෙසත් ඇයගේ කවර වුවමනාවක දී හෝ ඇයට ආධාරෝපකාර කරන ලෙසත් ඉල්ලමි. මන්ද, ඈ මා ඇතුළු තවත් බොහෝ දෙනෙකුට උදව් උපකාර කළ කෙනෙකි.</span></span> 
     </div> 
     <div class="p"> <span class="verse v2" data-usfm="ROM.16.2"><span class="content"> </span></span><span class="verse v3" data-usfm="ROM.16.3"><span class="label">3</span><span class="content"> </span><span class="content">ක්‍රිස්තුස් ජේසුස් වහන්සේ තුළ මාගේ සහකාර සේවකයන් වූ, මා උදෙසා දිවි පිදීමට වුව ද කැමැත්ත පෙන් වූ, ප්‍රිස්කාට ද අකිලාට ද මාගේ ආචාරය පිරිනමන්න. </span></span><span class="verse v4" data-usfm="ROM.16.4"><span class="label">4</span><span class="content">මා පමණක් නොව, සියලු විජාතික සභාවෝ ද ඔවුන්ට කෘතඥතාව දක්වති. </span></span><span class="verse v5" data-usfm="ROM.16.5"><span class="label">5</span><span class="content">ඔවුන්ගේ නිවසේ රැස් වන සභාවටත් මාගේ ආචාරය පිරිනමන්න. ආසියාවෙන් ක්‍රිස්තුන් වහන්සේ වෙත මුලින් ම හැරුණු මාගේ කල්‍යාණ මිත්‍රයෙකු වූ එපීනතස්ට ද </span></span><span class="verse v6" data-usfm="ROM.16.6"><span class="label">6</span><span class="content">ඔබ උදෙසා අධික ලෙස වෙහෙස දැරූ මරියාට ද මාගේ ආචාරය පිරිනමන්න. </span></span><span class="verse v7" data-usfm="ROM.16.7"><span class="label">7</span><span class="content">මගේ ම රටවැසියන් වූ මා සමඟ සිරගත ව සිටි, අන්ද්‍රෝනිකස්ට හා ජුනියස්ට මාගේ ආචාරය පිරිනමන්න. ප්‍රේරිතයන් අතර කීර්තියක් දරන මොවුහු මට පළමුවෙන් කිතුනුවෝ වූ හ. </span></span><span class="verse v8" data-usfm="ROM.16.8"><span class="label">8</span><span class="content">ස්වාමීන් වන ක්‍රිස්තුන් වහන්සේ තුළ මාගේ හිත මිතුරු අම්ප්ලියාතුස්ට ද </span></span><span class="verse v9" data-usfm="ROM.16.9"><span class="label">9</span><span class="content">ක්‍රිස්තුන් වහන්සේ තුළ අපගේ සහකාර සේවකයෙකු වූ උර්බානස්ට ද මාගේ හිත මිතුරු ස්තාකිස්ට ද මාගේ ආචාරය පිරිනමන්න. </span></span><span class="verse v10" data-usfm="ROM.16.10"><span class="label">10</span><span class="content">ක්‍රිස්තුන් වහන්සේ කෙරෙහි අචල බැතිමතෙකු වන අපොල්ලස්ට මාගේ ආචාරය පිරිනමන්න. අරිස්තොබුලස්ගේ ගෘහවාසීන්ට ද </span></span><span class="verse v11" data-usfm="ROM.16.11"><span class="label">11</span><span class="content">මාගේ නෑයෙකු වන හෙරෝදියෝන්ට ද මාගේ ආචාරය පිරිනමන්න. නාර්කිසස්ගේ ගෘහවාසී කිතුනුවන්ට මාගේ ආචාරය පිරිනමන්න. </span></span><span class="verse v12" data-usfm="ROM.16.12"><span class="label">12</span><span class="content">කිතුනු සේවයෙහි නිරත වූ තෘපේනාට ද තෘපෝසාට ද කිතුනුවෙකු මෙන් බොහෝ වෙහෙස දරා සේවය කළ හිතවත් පර්සිස්ට ද මාගේ ආචාරය පිරිනමන්න. </span></span><span class="verse v13" data-usfm="ROM.16.13"><span class="label">13</span><span class="content">සමිඳාණන් වහන්සේගේ විශිෂ්ටතම කිතුනුවෙකු වූ රූපස්ට ද මටත් මවක වැනි වූ ඔහුගේ මවට ද මාගේ ආචාරය පිරිනමන්න. </span></span><span class="verse v14" data-usfm="ROM.16.14"><span class="label">14</span><span class="content">අසින්ක්‍රිතස්ට ද ප්ලෙගෝන්ට ද හෙරමීස්ට ද පත්‍රෙබස්ට ද හෙර්මස්ට ද ඔහු හා එක් ව වසන සහෝදරයන්ට ද මාගේ ආචාරය පිරිනමන්න. </span></span><span class="verse v15" data-usfm="ROM.16.15"><span class="label">15</span><span class="content">පිලොලොගස්ට ද ජූලියාට ද නේරියස්ට හා ඔහුගේ සහෝදරියට ද ඔලිම්පස්ට ද ඔවුන් හා එක් ව වසන දෙවියන් වහන්සේගේ සෙනඟට ද මාගේ ආචාරය පිරිනමන්න. </span></span><span class="verse v16" data-usfm="ROM.16.16"><span class="label">16</span><span class="content">සාම සිඹීමකින් එකිනෙකාට මාගේ ආචාරය පිරිනමන්න. ක්‍රිස්තුන් වහන්සේගේ සියලු සභාවෝ ඔබට ආචාර කරති.</span></span> 
     </div> 
     <div class="s1"> <span class="heading"><b>අවසාන උපදෙස්</b></span> 
     </div> 
     <div class="p"> <span class="verse v16" data-usfm="ROM.16.16"><span class="content"> </span></span><span class="verse v17" data-usfm="ROM.16.17"><span class="label">17</span><span class="content">සහෝදරයෙනි, ඔබ පිළිගත් ධර්මයට විරුද්ධ ව භේද උපදවා අකුල් හෙළන අය ගැන හෝදිසියෙන් සිට, ඔවුන්ගෙන් වැළකී සිටින්න. </span></span><span class="verse v18" data-usfm="ROM.16.18"><span class="label">18</span><span class="content">එබඳු අය අපගේ ස්වාමීන් වන ක්‍රිස්තුන් වහන්සේට නොව, උදරයට සේවය කරති; මිහිරි ඉව්චා බසින් අහිංසක අය මුළා කරති. </span></span><span class="verse v19" data-usfm="ROM.16.19"><span class="label">19</span><span class="content">සුබ අස්න කෙරෙහි ඔබගේ කීකරුකම පිළිබඳ කීර්තිය දසදිග පැතිර ඇත. එය මට මහත් ප්‍රීතියකි. එසේ වුව ද, ඔබ යහපතෙහි දක්ෂයන් වී නපුරෙහි අදක්ෂයන් වනු දැක්ම මාගේ ආශාවයි. </span></span><span class="verse v20" data-usfm="ROM.16.20"><span class="label">20</span><span class="content">ශාන්තිදායක දෙවියන් වහන්සේ නොබෝ කලකින් සාතන් ඔබගේ පාද යට සුණු විසුණු කරන සේක. අපගේ ස්වාමීන් වන ජේසුස් ක්‍රිස්තුන් වහන්සේගේ වරප්‍රසාදය ඔබ සමඟ වේ වා.</span></span> 
     </div> 
     <div class="p"> <span class="verse v20" data-usfm="ROM.16.20"><span class="content"> </span></span><span class="verse v21" data-usfm="ROM.16.21"><span class="label">21</span><span class="content"> </span><span class="content">මාගේ සහකාර සේවකයෙකු වන තිමෝතියස් ද මාගේ නෑයන් වන ලුසියස් ද ජාසෝන් ද සෝසිපාතර් ද ඔබ වෙත ඔවුන්ගේ ආචාරය එවති. </span></span><span class="verse v22" data-usfm="ROM.16.22"><span class="label">22</span><span class="content">(මේ හසුන ලියන තිර්තියස් නම් මම, මාගේත් ආචාරය, සමිඳාණන් වහන්සේගේ නාමයෙන් ඔබ වෙත මේ සමඟ එවමි.) </span></span><span class="verse v23" data-usfm="ROM.16.23"><span class="label">23</span><span class="content">මට ද මුළු සභාවට ද ආගන්තුක සත්කාරය කරන ගායස් ඔබ වෙත ඔහුගේ ආචාරය එවයි. නගර භාණ්ඩාගාරික තැන්පත් එරස්තස් ද සහෝදර ක්වර්තස් ද ඔබ වෙත ඔවුන්ගේ ආචාර එවති. </span></span><span class="verse v24" data-usfm="ROM.16.24"><span class="label">24</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේගේ වරප්‍රසාදය ඔබ සමඟ වේ වා! ආමෙන්.</span></span> 
     </div> 
     <div class="s1"> <span class="heading"><b>අවසාන යැදුම හා තුති දීම</b></span> 
     </div> 
     <div class="p"> <span class="verse v24" data-usfm="ROM.16.24"><span class="content"> </span></span><span class="verse v25" data-usfm="ROM.16.25"><span class="label">25</span><span class="content">දෙවියන් වහන්සේට මහිමය වේ වා! ජේසුස් ක්‍රිස්තුන් වහන්සේ පිළිබඳ පණිවුඩය හා මා දේශනා කළ සුබ අස්න අනුව ද දීර්ඝ යුගයන්හි සැඟවී තිබී දැන් එළිදරව් කොට ඇති අබිරහස අනුව ද ඔබ ඇදහිල්ලෙහි ස්ථීර ලෙස පිහිටුවීමට උන් වහන්සේ පොහොසත් වන සේක. </span></span><span class="verse v26" data-usfm="ROM.16.26"><span class="label">26</span><span class="content">දැන් වනාහි ඒ අබිරහස දිවැසිවරයන්ගේ ලියවිලිවලින් අනාවරණය කර ඇත. සියල්ලන් ම අදහා කීකරු වන පිණිස, සදාතන දෙවියන් වහන්සේගේ ආඥාවෙන් එය සකල ජාතීන්ට ප්‍රකාශකොට ඇත. </span></span><span class="verse v27" data-usfm="ROM.16.27"><span class="label">27</span><span class="content">සකල ප්‍රඥාවෙන් යුක්ත වූ අසමසම දෙවියන් වහන්සේට ජේසුස් ක්‍රිස්තුන් වහන්සේ කරණකොටගෙන සදහට ම මහිමය වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>