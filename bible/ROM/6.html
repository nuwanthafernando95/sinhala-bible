<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch6" data-usfm="ROM.6">  
     <div class="s1"> <span class="heading"><b>පාපයෙන් මිදී ජීවනය ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="ROM.6.1"><span class="label">1</span><span class="content">එසේ නම් කුමක් කියමු ද? දේව වරප්‍රසාදය වැඩි වන පිණිස පාපයෙහි නිරත වී සිටිමු ද? </span></span><span class="verse v2" data-usfm="ROM.6.2"><span class="label">2</span><span class="content">නැත, කොහෙත් ම නැත; පාපයෙන් විමුක්තිය ලැබූ අප එහි තවදුරටත් ජීවත් වන්නේ කෙසේ ද? </span></span><span class="verse v3" data-usfm="ROM.6.3"><span class="label">3</span><span class="content">බව්තීස්ම-ස්නාපනයෙන් ක්‍රිස්තුස් ජේසුස් වහන්සේ හා සමඟ ඒකාබද්ධ වූ අප සියල්ලන් ම එම බව්තීස්ම-ස්නාපනයෙන් උන් වහන්සේගේ මරණයෙහි, උන් වහන්සේ හා සමඟ ඒකාබද්ධ වූ බව ඔබ නොදන්නහු ද? </span></span><span class="verse v4" data-usfm="ROM.6.4"><span class="label">4</span><span class="content">එබැවින් අපේ බව්තීස්ම-ස්නාපනයෙන් අපිත් උන් වහන්සේගේ මරණයට, සම්බන්ධ වී උන් වහන්සේ සමඟ වළලනු ලැබුවෙමු. එසේ කරනු ලැබුවේ පියාණන් වහන්සේගේ මහිමාන්විත ක්‍රියාවෙන් ක්‍රිස්තුන් වහන්සේ මළවුන්ගෙන් උත්ථානය ලැබූ සේ ම, අප ද නව ජීවන මඟක ගමන් කරනු සඳහා ය.</span></span> 
     </div> 
     <div class="p"> <span class="verse v4" data-usfm="ROM.6.4"><span class="content"> </span></span><span class="verse v5" data-usfm="ROM.6.5"><span class="label">5</span><span class="content">උන් වහන්සේගේ මරණය වැනි සිද්ධියකින් අපි උන් වහන්සේ හා සමඟ එක් වුණෙමු නම්, උන් වහන්සේගේ උත්ථානය වැනි සිද්ධියකින් ද අපි උන් වහන්සේ හා සමඟ එක් වන්නෙමු. </span></span><span class="verse v6" data-usfm="ROM.6.6"><span class="label">6</span><span class="content">මින් මතු අප පාපයට වහල් නොවන පිණිස අපේ පාපී ස්වභාවය නැති වන සේ අපේ පූර්ව මිනිස් ගතිය උන් වහන්සේ සමඟ කුරුසියෙහි ඇණ ගසනු ලැබූ බව අපි දනිමු. </span></span><span class="verse v7" data-usfm="ROM.6.7"><span class="label">7</span><span class="content">මන්ද, මළා වූ තැනැත්තාට පාපය ගැන වගකීමක් නැත. </span></span><span class="verse v8" data-usfm="ROM.6.8"><span class="label">8</span><span class="content">අපි ක්‍රිස්තුන් වහන්සේ සමඟ මැරුණෙමු නම්, උන් වහන්සේ සමඟ ජීවත් වන බව ද විශ්වාස කරමු. </span></span><span class="verse v9" data-usfm="ROM.6.9"><span class="label">9</span><span class="content">උත්ථාන කරනු ලැබූ ක්‍රිස්තුන් වහන්සේ යළිත් නොමැරෙන බව ද අපි දනිමු. මින් මතු මරණය උන් වහන්සේ කෙරේ බල පවත්වන්නේ නැත. </span></span><span class="verse v10" data-usfm="ROM.6.10"><span class="label">10</span><span class="content">උන් වහන්සේ මරණයට පත් වීමෙන් එක ම වරක් පාපය නිසා මළ සේක; එහෙත් දැන් ජීවත් වන ජීවිතයෙන් දෙවියන් වහන්සේ උදෙසා ජීවත් වන සේක. </span></span><span class="verse v11" data-usfm="ROM.6.11"><span class="label">11</span><span class="content">ඔබත් එසේ ම පාප විමුක්තිය ලත් අය බව ද, ක්‍රිස්තුස් ජේසුස් වහන්සේ තුළ දෙවියන් වහන්සේ උදෙසා ජීවත් ව සිටින්නන් බව ද සිතට ගන්න.</span></span> 
     </div> 
     <div class="p"> <span class="verse v11" data-usfm="ROM.6.11"><span class="content"> </span></span><span class="verse v12" data-usfm="ROM.6.12"><span class="label">12</span><span class="content">ඔබ කායික තෘෂ්ණාවලට අවනත නොවන ලෙස මින් මතු ඔබගේ මැරෙන සුලු ශරීරයෙහි පාපය රජකම් නොකෙරේ වා. </span></span><span class="verse v13" data-usfm="ROM.6.13"><span class="label">13</span><span class="content">තවද ඔබේ ඉන්ද්‍රියයන් අදමිටුකමේ ආයුධ වන ලෙස පාපයට භාර නොදෙන්න. එසේ නොකර මළවුන් කෙරෙන් උත්ථාන වූ අය මෙන් දෙවියන් වහන්සේට කැප වී, ඔබේ ඉඳුරන් දමිටුකමෙහි ආයුධ වන ලෙස උන් වහන්සේට භාර කරන්න. </span></span><span class="verse v14" data-usfm="ROM.6.14"><span class="label">14</span><span class="content">මින් මතු ඔබේ ස්වාමියා, පාපය නොවේ; මන්ද, ඔබ නීතිය යටතෙහි නොව, දේව වරප්‍රසාදය යටතෙහි ජීවත් වන බැවිනි.</span></span> 
     </div> 
     <div class="s1"> <span class="heading"><b>ධාර්මික සේවයට කැප වීම</b></span> 
     </div> 
     <div class="p"> <span class="verse v14" data-usfm="ROM.6.14"><span class="content"> </span></span><span class="verse v15" data-usfm="ROM.6.15"><span class="label">15</span><span class="content">එසේ නම් කුමක් කරමු ද? නීතිය යටතෙහි නොව, දේව වරප්‍රසාදය යටතෙහි සිටින බැවින් අපි පව් කරමු ද? කොහෙත්ම නැත. </span></span><span class="verse v16" data-usfm="ROM.6.16"><span class="label">16</span><span class="content">ඔබ යමෙකු යටතේ වහල් සේවයට බැඳුණොත්, ඔබ ඒ ස්වාමියාගේ දාසයන් වන බව නොදන්නහු ද? පාපය ඔබේ ස්වාමියා වුවහොත්, එහි විපාකය මරණය වේ. දෙවියන් වහන්සේට කීකරුකම ඔබේ ස්වාමියා වුවහොත් එහි විපාකය දමිටු බව වේ. </span></span><span class="verse v17" data-usfm="ROM.6.17"><span class="label">17</span><span class="content">වරක් පාපයට දාසයන් ව සිටි ඔබ, දැන් ඔබට භාර දී ඇති ඉගැන්වීමට මුළු සිතින් කීකරු වූ බැවින් දෙවියන් වහන්සේට ස්තුති වේ වා! </span></span><span class="verse v18" data-usfm="ROM.6.18"><span class="label">18</span><span class="content">ඔබ පාපයෙන් නිදහස ලැබූ විට දමිටුකමේ දාසයෝ වූවහු ය. </span></span><span class="verse v19" data-usfm="ROM.6.19"><span class="label">19</span><span class="content">ඔබගේ තේරුම් ගැනීමේ දුර්වලතා මා දන්න නිසා නිදර්ශන දක්වමින් ඔබට කතා කරමි. එනම්, ඔබ වරක් අයුතුකම් කරන ලෙස ඔබේ ඉන්ද්‍රියයන් අපිරිසුදුකමේත් අයුක්තියේත් වහල් සේවයට භාර දුන්නාක් මෙන්, දැන් පාරිශුද්ධත්වය සඳහා ඔබේ ඉඳුරන් දමිටුකමේ වහල් සේවයට භාර දෙන්න.</span></span> 
     </div> 
     <div class="p"> <span class="verse v19" data-usfm="ROM.6.19"><span class="content"> </span></span><span class="verse v20" data-usfm="ROM.6.20"><span class="label">20</span><span class="content">ඔබ පාපයට දාසයන් ව සිටිය දී දමිටුකමේ නියමයන්ට නොබැඳී සිටියහු ය. </span></span><span class="verse v21" data-usfm="ROM.6.21"><span class="label">21</span><span class="content">එයින් කුමන ප්‍රතිඵලයක් ඇති වී ද? ඇති වූයේ ඔබ දැන් ලජ්ජාවට පමුණුවන, මරණයෙන් කෙළවර වන ප්‍රතිඵලය යි. </span></span><span class="verse v22" data-usfm="ROM.6.22"><span class="label">22</span><span class="content">එහෙත් දැන් ඔබ පාපයෙන් නිදහස ලබා දෙවියන් වහන්සේගේ දාසයන් ව සිටින බැවින් සදාතන ජීවිතයෙන් කෙළවර වන, විශුද්ධි මාර්ගයෙහි පල දරන්නහු ය. </span></span><span class="verse v23" data-usfm="ROM.6.23"><span class="label">23</span><span class="content">පාපයේ විපාකය මරණය යි, එහෙත් දෙවියන් වහන්සේගේ දීමනාව නම් අපගේ ස්වාමීන් වන ක්‍රිස්තුස් ජේසුස් වහන්සේ තුළ සදාතන ජීවනය යි.</span></span> 
     </div> 
    </div> 
   </div> 
  </div>
 </body>
</html>