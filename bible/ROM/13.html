<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch13" data-usfm="ROM.13">  
     <div class="s1"> <span class="heading"><b>පාලකයන්ට කීකරු වීම</b></span> 
     </div> 
     <div class="p"> <span class="content"> </span><span class="verse v1" data-usfm="ROM.13.1"><span class="label">1</span><span class="content">බලය ලත් රාජ්‍ය පාලකයන්ට සෑම දෙනා ම කීකරු වෙත් වා! දෙවියන් වහන්සේගෙන් ලැබෙන බලය හැර අන් බලයක් නැත. දැනට සිටින රාජ්‍ය පාලකයෝ දෙවියන් වහන්සේ විසින් පත් කරනු ලැබූ අය වෙ‍ති. </span></span><span class="verse v2" data-usfm="ROM.13.2"><span class="label">2</span><span class="content">එබැවින් පාලක බලයට විරුද්ධ වන අය දේව නියමයට විරුද්ධ වෙ‍ති. එසේ විරුද්ධ වන අය තමන්ට ම දඬුවම් පමුණුවාගනිති. </span></span><span class="verse v3" data-usfm="ROM.13.3"><span class="label">3</span><span class="content">රාජ්‍ය පාලකයෝ අයහපතට මිස යහපතට බිය උපදවන්නෝ නොවෙ‍ති. ඔබ රාජ්‍ය පාලකයාට බිය නොවී ඉන්නට කැමැත්තෙහි ද? එසේ නම්, යහපත කරන්න. එවිට ඔහුගෙන් ඔබට ප්‍රශංසාව ලැබෙයි. </span></span><span class="verse v4" data-usfm="ROM.13.4"><span class="label">4</span><span class="content">මන්ද, ඔහු ඔබගේ යහපත පිණිස දෙවියන් වහන්සේ පත් කළ සේවකයා වේ. එහෙත් ඔබ වරද කරන්නෙහි නම්, බිය වන්න. මන්ද, ඔහු, කඩුව දරන්නේ නිකමට නොවේ; ඔහු දෙවියන් වහන්සේගේ සේවකයෙක් ව, වරද කරන්නාට දේව උදහස විදහා පානා දඬුවම් දීමේ ආයුධයකි. </span></span><span class="verse v5" data-usfm="ROM.13.5"><span class="label">5</span><span class="content">එහෙත් දේව උදහස නිසා පමණක් නොව, ඔබගේ හෘදය සාක්ෂිය නිසා ද ඔහුට කීකරු විය යුතු ය. </span></span><span class="verse v6" data-usfm="ROM.13.6"><span class="label">6</span><span class="content"> ඔබ අයබදු ගෙවන්නේත් ඒ නිසා ය. රාජ්‍ය පාලකයෝ සිය යුතුකම් නොපිරි හෙළා ඉටු කරන දෙවියන් වහන්සේගේ සේවකයෝ වෙ‍ති. </span></span><span class="verse v7" data-usfm="ROM.13.7"><span class="label">7</span><span class="content">එබැවින් හැමට ම දිය යුතු දෙය දෙන්න; වරිපනම්, ගෙවිය යුත්තාට වරිපනම් ද අයබදු ගෙවිය යුත්තාට අයබදු ද දෙන්න. පිදිය යුත්තාට පුදන්න, ගරු කළ යුත්තාට ගරු කරන්න.</span></span> 
     </div> 
     <div class="s1"> <span class="heading"><b>සහෝදර ප්‍රේමය</b></span> 
     </div> 
     <div class="p"> <span class="verse v7" data-usfm="ROM.13.7"><span class="content"> </span></span><span class="verse v8" data-usfm="ROM.13.8"><span class="label">8</span><span class="content">එකිනෙකාට ප්‍රේම කිරීම හැර අන් කිසිවක් ගැන කිසිවෙකුට ණය ගැති නොවන්න. අසල්වැසියාට ප්‍රේම කරන්නෝ ව්‍යවස්ථාව ඉටු කරති. </span></span><span class="verse v9" data-usfm="ROM.13.9"><span class="label">9</span><span class="content"> මන්ද, “කාමමිථ්‍යාචාරය නොකරන්න, මිනී නොමරන්න, සොරකම් නොකරන්න, ලෝභ නොවන්න” යන ආඥා ද තවත් අමතර ආඥා ඇත්නම් ඒවා ද, “නුඹ නුඹට ප්‍රේම කරන්නාක් මෙන් නුඹේ අසල්වැසියාට ප්‍රේම කරන්න” යන පාඨයෙහි සම්පිණ්ඩනය වී ඇත. </span></span><span class="verse v10" data-usfm="ROM.13.10"><span class="label">10</span><span class="content">ප්‍රේමය අසල්වැසියාට නපුරක් නොකරයි. එබැවින් ප්‍රේමය නම් ව්‍යවස්ථාව සම්පූර්ණයෙන් ඉටු කිරීම ය.</span></span> 
     </div> 
     <div class="s1"> <span class="heading"><b>ඉන්ද්‍රිය දමනය</b></span> 
     </div> 
     <div class="p"> <span class="verse v10" data-usfm="ROM.13.10"><span class="content"> </span></span><span class="verse v11" data-usfm="ROM.13.11"><span class="label">11</span><span class="content">මේ සියල්ලෙහි දී, තීරණාත්මක කාලය පැමිණ ඇති බව සිතට ගන්න. මෙය නින්දෙන් පිබිද සිටිය යුතු වේලාව ය. මන්ද, අප ඇදහීමට පටන්ගත් කාලයට වඩා, අපේ ගැළවීම දැන් ළං වී ඇත. </span></span><span class="verse v12" data-usfm="ROM.13.12"><span class="label">12</span><span class="content">රැය බොහෝ දුරට ගෙවී ඇත. දිවා කාලය ළඟ ය; එබැවින් අන්ධකාරයේ ක්‍රියා ඉවත ලා, ආලෝකයේ අවිආයුධ පැළඳගනිමු. </span></span><span class="verse v13" data-usfm="ROM.13.13"><span class="label">13</span><span class="content">අපේ කල්ක්‍රියාව දිවා කාලයට ඔබින සේ විය යුතු යි; අශෝභන උත්සවවලින් ද මධුපානෝත්සවයෙන් ද කාම තෘෂ්ණාවෙන් ද සල්ලාලකමින් ද අඩදබර හා ඊර්ෂ්‍යාවෙන් ද වැළකී සිටිමු. </span></span><span class="verse v14" data-usfm="ROM.13.14"><span class="label">14</span><span class="content">ස්වාමීන් වන ජේසුස් ක්‍රිස්තුන් වහන්සේ නමැති සන්නාහයෙන් සන්නද්ධ වන්න. මින් මතු පසිඳුරන් පිනවන පිණිස පාප ආශාවනට ඉඩ නොදෙන්න.</span></span> 
     </div> 
    </div> 
   </div> 
  </div>
 </body>
</html>