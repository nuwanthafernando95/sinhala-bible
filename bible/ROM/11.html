<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch11" data-usfm="ROM.11">  
     <div class="s1"> <span class="heading"><b>ඉශ්රායෙල් ජාතියේ වැටීම හා නැඟීම</b></span> 
     </div> 
     <div class="p"> <span class="content"> </span><span class="verse v1" data-usfm="ROM.11.1"><span class="label">1</span><span class="content"> </span><span class="content">එසේ නම් දෙවියන් වහන්සේ සිය සෙනඟ අත් හළ සේක් දැ යි මම ප්‍රශ්න කරමි. කොහෙත් ම නැත. මන්ද, මමත් ආබ්‍රහම්ගේ පෙළපතට ද බෙන්ජමින්ගේ ගෝත්‍රයට ද අයත් ඉශ්රායෙල් ජාතිකයෙක්මි. </span></span><span class="verse v2" data-usfm="ROM.11.2"><span class="label">2</span><span class="content">දෙවියන් වහන්සේ ආදියේ දී තෝරාගත් සිය සෙනඟ අත් නොහළ සේක. ශුද්ධ ලියවිල්ලේ එලියා ගැන ලියා තිබෙන පරිදි ඔහු ඉශ්රායෙල්වරුන්ට විරුද්ධ ව දෙවියන් වහන්සේට චෝදනා කළ සැටි ඔබ දන්නවා නොවේ ද? </span></span><span class="verse v3" data-usfm="ROM.11.3"><span class="label">3</span><span class="content"> එනම්, “ස්වාමීනි, ඔව්හු ඔබගේ දිවැසිවරයන් මැරූ හ, ඔබගේ පූජාසන බිඳලූ හ, මම පමණක් ඉතිරි වී සිටිමි, ඔව්හු මාගේත් දිවි නසන්නට සොයති” යනුයි. </span></span><span class="verse v4" data-usfm="ROM.11.4"><span class="label">4</span><span class="content"> එහෙත් ඔහුට දෙවියන් වහන්සේ දුන් පිළිතුර කුමක් ද? “බාල් දේවතාවාට දණ නොනැමූ සත් දහසක් මනුෂ්‍යයන් මම ඉතිරි කරගතිමි” යනුයි. </span></span><span class="verse v5" data-usfm="ROM.11.5"><span class="label">5</span><span class="content">එසේ ම දැනුත්, දේව වරප්‍රසාදයෙන් තෝරාගනු ලැබූ ඉතිරි කුඩා පිරිසක් ඇත. </span></span><span class="verse v6" data-usfm="ROM.11.6"><span class="label">6</span><span class="content">එසේ වූයේ ඔවුන්ගේ ක්‍රියා නිසා නොව දේව වරප්‍රසාදයෙන් ය. ක්‍රියා නිසා එසේ සිදුවුණි නම්, දේව වරප්‍රසාදය කිසි සේත් දේව වරප්‍රසාදය නොවේ. </span></span><span class="verse v7" data-usfm="ROM.11.7"><span class="label">7</span><span class="content">මෙයින් අපි කුමක් නිගමනය කරමු ද? ඉශ්රායෙල් ජනතාව සෙවූ දේ ඔවුන්ට නොලැබිණි. තෝරාගත් ඉතිරි වූ පිරිසකට එය ලැබිණි. සෙසු අයගේ සිත් දැඩි කරනු ලැබී ය. </span></span><span class="verse v8" data-usfm="ROM.11.8"><span class="label">8</span><span class="content">ශුද්ධ ලියවිල්ලෙහි ලියා ඇති පරිදි: “දෙවියන් වහන්සේ අද දක්වා ම ඔවුන්ට උදාසීනකමක් ද, පෙනීමක් නැති ඇස් ද ඇසීමක් නැති කන් ද දුන් සේක. </span></span><span class="verse v9" data-usfm="ROM.11.9"><span class="label">9</span><span class="content">තවද දාවිත් කතා කොට:</span></span> 
     </div> 
     <div class="q2"> <span class="verse v9" data-usfm="ROM.11.9"><span class="content">“ඔවුන්ගේ කෑම් බීම් ඔවුන්ට මලපතක් හා උගුලක් ද බාධකයක් හා දුර්විපාකයක් ද කරනු ලැබේ වා.</span></span> 
     </div> 
     <div class="q"> <span class="verse v9" data-usfm="ROM.11.9"><span class="content"> </span></span><span class="verse v10" data-usfm="ROM.11.10"><span class="label">10</span><span class="content">නොපෙනෙන සේ ඔවුන්ගේ ඇස් ඇඳිරි වේ වා, නිතර ම ඔවුන්ගේ පිටකොන්ද බරෙන් නැමුව මැනව”යි</span></span> 
     </div> 
     <div class="m"> <span class="verse v10" data-usfm="ROM.11.10"><span class="content">කියයි. </span></span><span class="verse v11" data-usfm="ROM.11.11"><span class="label">11</span><span class="content">එසේ වී නම්, ඔවුන් පැකුළුණේ වැටෙන පිණිස දැ යි ප්‍රශ්න කරමි. එසේ නොවේ. ඉශ්රායෙල් ජාතියේ වැටීම හේතුකොටගෙන විජාතීන්ට ගැළවීම පැමිණ තිබේ. එසේ වූයේ ඉශ්රායෙල්වරුන් තුළ උනන්දුව පුබුදුවන පිණිස ය. </span></span><span class="verse v12" data-usfm="ROM.11.12"><span class="label">12</span><span class="content">ඉදින් ඔවුන්ගේ වැටීම ලෝකයාට සුබ සෙත පිණිස ද ඔවුන්ගේ පිරිහීම විජාතීන්ට සුබ සෙත පිණිස ද වේ නම්, ඔවුන්ගේ සම්පූර්ණ නැඟීම කොපමණ වැඩියෙන් සුබ සෙත පිණිස නොවන්නේ ද?</span></span> 
     </div> 
     <div class="s1"> <span class="heading"><b>විජාතීන්ගේ ගැළවීම</b></span> 
     </div> 
     <div class="p"> <span class="verse v12" data-usfm="ROM.11.12"><span class="content"> </span></span><span class="verse v13" data-usfm="ROM.11.13"><span class="label">13</span><span class="content">දැන් මා කතා කරන්නේ විජාතීන් වන ඔබට ය. විජාතීන්ට ප්‍රේරිතයෙකු ව සිටින බැවින් මම මාගේ මෙහෙය උසස් කොට සලකමි. </span></span><span class="verse v14" data-usfm="ROM.11.14"><span class="label">14</span><span class="content">එසේ සලකන්නේ, යම් හෙයකින් මාගේ ම ජාතියේ සෙනඟ උනන්දු කරවා ඔවුන්ගෙන් සමහරෙකු ගළවාගන්නා පිණිස ය. </span></span><span class="verse v15" data-usfm="ROM.11.15"><span class="label">15</span><span class="content">මන්ද, ඔවුන් ප්‍රතික්ෂේප කිරීම, ලෝකයා දෙවියන් වහන්සේ හා සමඟි කිරීමට මඟක් වී නම්, ඔවුන් පිළිගැනීම, මරණයෙන් ජීවනය ලැබීමක් විනා, අන් කුමක් වන්නේ ද?</span></span> 
     </div> 
     <div class="p"> <span class="verse v15" data-usfm="ROM.11.15"><span class="content"> </span></span><span class="verse v16" data-usfm="ROM.11.16"><span class="label">16</span><span class="content">තවද මුලින් දමන පිටි අහුර දෙවියන්ට කැප කර ඇත්නම්, පිපෙන මුළු පිඩ ද කැප වී ඇත. ගසේ මුල කැප කර ඇත්නම්, අතු ද කැප වී ඇත. </span></span><span class="verse v17" data-usfm="ROM.11.17"><span class="label">17</span><span class="content">එහෙත් ඔලීව ගසේ සමහර අතු කපාදමනු ලැබ, වල් ඔලීව ගසක් වන ඔබ ඊට බද්ධ කර, පළමු ඔලීව ගසේ සාරයට හා මුලට මෙසේ යාවුණි නම්, </span></span><span class="verse v18" data-usfm="ROM.11.18"><span class="label">18</span><span class="content">ඒ අතු ගැන පාරට්ටු නොකරන්න. ඔබ එසේ සිතන්නහු නම්, ඔබ මුල උසුලනවා නොව, මුල ඔබ උසුලන බව සිතට ගන්න.</span></span> 
     </div> 
     <div class="p"> <span class="verse v18" data-usfm="ROM.11.18"><span class="content"> </span></span><span class="verse v19" data-usfm="ROM.11.19"><span class="label">19</span><span class="content">එසේ වී නම්, මා බද්ධ කරන පිණිස අතු කපනු ලැබී යයි ඔබ කියනු විය හැකි ය. </span></span><span class="verse v20" data-usfm="ROM.11.20"><span class="label">20</span><span class="content">එය සැබෑ ම ය. ඒවා කපනු ලැබුවේ අවිශ්වාසය නිසා ය. එහෙත් ඔබ ස්ථීර ව සිටින්නේ විශ්වාසය නිසා ය. ඒ නිසා අහංකාර නොවී දේව ගරුබිය ඇති ව සිටින්න. </span></span><span class="verse v21" data-usfm="ROM.11.21"><span class="label">21</span><span class="content">මන්ද, දෙවියන් වහන්සේ මුල් ගසේ අතු වෙන් කළ සේක් නම්, ඔබ ද ඉවත් කරන සේක. </span></span><span class="verse v22" data-usfm="ROM.11.22"><span class="label">22</span><span class="content">එබැවින් දෙවියන් වහන්සේගේ කරුණාවත්, තද ගතියත් තේරුම්ගන්න. වැටී ගිය අය කෙරෙහි උන් වහන්සේ තදින් ක්‍රියා කරන සේක; එහෙත් උන් වහන්සේගේ කරුණාවෙහි පවතින ඔබ ගැන කරුණාවෙන් ක්‍රියා කරන සේක. එසේ නොපවතින්නහු නම් ඔබත් කපා ඉවත් කරනු ඇත. </span></span><span class="verse v23" data-usfm="ROM.11.23"><span class="label">23</span><span class="content">අවිශ්වාසයෙහි නොපැවතුණොත් ජුදෙව්වරුන් ද බද්ධ කරනු ඇත. ඔවුන් නැවත බද්ධ කිරීමට දෙවියන් වහන්සේට පුළුවන. </span></span><span class="verse v24" data-usfm="ROM.11.24"><span class="label">24</span><span class="content">මන්ද, විජාතීන් වන ඔබ ස්වභාවයෙන් ම අයිති වූ වල් ඔලීව ගසින් කපනු ලැබ, ස්වභාවයට විරුද්ධ ව හොඳ ඔලීව ගසකට බද්ධ කරනු ලද්දාහු නම් ස්වාභාවික අතු වන ජුදෙව්වරුන් ඔවුන්ගේ ම ඔලීව ගසට නැවත බද්ධ කිරීම ඊටත් වඩා පහසු නොවේ ද?</span></span> 
     </div> 
     <div class="s1"> <span class="heading"><b>සියල්ලන් හට දේව කරුණාව</b></span> 
     </div> 
     <div class="p"> <span class="verse v24" data-usfm="ROM.11.24"><span class="content"> </span></span><span class="verse v25" data-usfm="ROM.11.25"><span class="label">25</span><span class="content">සහෝදරයෙනි, ඔබ ඥානවන්තයෝ යයි සිතමින් අහංකාර නොවන පිණිස ඔබ දත යුතු අබිරහසක් ඇතැ යි සිතමි. එනම්, ඉශ්රායෙල් ජනතාව තුළ තරමක සිත් දැඩිකමක් පවතින්නේ විජාතීන් සියලු දෙනා ම ගැළවීම ලබන තුරු පමණකි. </span></span><span class="verse v26" data-usfm="ROM.11.26"><span class="label">26</span><span class="content">ඉන්පසු මුළු ඉශ්රායෙල් ජනතාව ම ගැළවීම ලබන්නෝ ය. ඒ බවට:</span></span> 
     </div> 
     <div class="q2"> <span class="verse v26" data-usfm="ROM.11.26"><span class="content">“සියොන්හි සිට ගැළවුම්කාරයාණෝ වඩින සේක;</span></span> 
     </div> 
     <div class="q2"> <span class="verse v26" data-usfm="ROM.11.26"><span class="content">උන් වහන්සේ ජාකොබ්ගේ පෙළපතින් දුෂ්ටකම දුරු කරන සේක.</span></span> 
     </div> 
     <div class="q"> <span class="verse v26" data-usfm="ROM.11.26"><span class="content"> </span></span><span class="verse v27" data-usfm="ROM.11.27"><span class="label">27</span><span class="content"> </span><span class="content"> ඔවුන්ගේ පාප දුර ලන කල, ඔවුන් සමඟ මම මේ ගිවිසුම කරගතිමි”යි</span></span> 
     </div> 
     <div class="m"> <span class="verse v27" data-usfm="ROM.11.27"><span class="content">ශුද්ධ ලියවිල්ලෙහි කියා ඇත. </span></span><span class="verse v28" data-usfm="ROM.11.28"><span class="label">28</span><span class="content">ජුදෙව්වරුන් සුබ අස්න ප්‍රතික්ෂේප කළ නිසා ඔව්හු දෙවියන් වහන්සේගේ සතුරෝ වූ හ. එය ඔබගේ යහපතට හැරුණි. එහෙත් ඔවුන්ගේ පියවරුන් නිසා දෙවියන් වහන්සේ ඔවුන් තෝරාගත් බැවින්, ඔව්හු දෙවියන් වහන්සේගේ මිත්‍රයෝ වූ හ. </span></span><span class="verse v29" data-usfm="ROM.11.29"><span class="label">29</span><span class="content">දෙවියන් වහන්සේ සිය දීමනා ද කැඳවීම ද වෙනස් නොකරන සේක. </span></span><span class="verse v30" data-usfm="ROM.11.30"><span class="label">30</span><span class="content">විජාතීන් වන ඔබ යටගිය දවස, දෙවියන් වහන්සේට අකීකරු ව සිටි නමුත්, ජුදෙව්වරුන්ගේ අකීකරුකම නිසා දැන් ඔබ කරුණාව ලබා ඇත. </span></span><span class="verse v31" data-usfm="ROM.11.31"><span class="label">31</span><span class="content">එසේ ම, ඔවුන් දැන් අකීකරු ව සිටින්නේ, ඔබට දක්වන ලද කරුණාව නිසා ඔවුනුත් කරුණාව ලබන පිණිස ය. </span></span><span class="verse v32" data-usfm="ROM.11.32"><span class="label">32</span><span class="content">මන්ද, දෙවියන් වහන්සේ සකල සත්වයන්ට කරුණාව දක්වන පිණිස, සකල සත්වයන් අකීකරුකම නමැති බන්ධනාගාරයෙහි තැබූ සේක.</span></span> 
     </div> 
     <div class="s1"> <span class="heading"><b>දේව ගුණ ගායනය</b></span> 
     </div> 
     <div class="p"> <span class="verse v32" data-usfm="ROM.11.32"><span class="content"> </span></span><span class="verse v33" data-usfm="ROM.11.33"><span class="label">33</span><span class="content"> </span><span class="content"> දෙවියන් වහන්සේගේ වරප්‍රසාද සම්භාරය කෙතරම් විශාල ද? උන් වහන්සේගේ ප්‍රඥාව සහ ඥානය කෙතරම් ගැඹුරු ද? උන් වහන්සේගේ විනිශ්චයන් කෙතරම් අචින්ත්‍ය ද? උන් වහන්සේගේ ක්‍රියා මාර්ග කෙතරම් වර්ණනා විෂයාතික්‍රාන්ත ද? ශුද්ධ ලියවිල්ලෙහි මෙසේ කියා ඇත:</span></span> 
     </div> 
     <div class="q"> <span class="verse v33" data-usfm="ROM.11.33"><span class="content"> </span></span><span class="verse v34" data-usfm="ROM.11.34"><span class="label">34</span><span class="content"> </span><span class="content"> “සමිඳාණන් වහන්සේගේ සිත තේරුම්ගත්තේ කවරෙක් ද?</span></span> 
     </div> 
     <div class="q2"> <span class="verse v34" data-usfm="ROM.11.34"><span class="content">උන් වහන්සේට පුරෝහිතයා වූයේ කවරෙක් ද?</span></span> 
     </div> 
     <div class="q"> <span class="verse v34" data-usfm="ROM.11.34"><span class="content"> </span></span><span class="verse v35" data-usfm="ROM.11.35"><span class="label">35</span><span class="content"> </span><span class="content">උන් වහන්සේගෙන් ප්‍රතිඵලයක් ලබන පිණිස පළමුකොට උන් වහන්සේට යමක් දුන්නේ කවරෙක් ද?”</span></span> 
     </div> 
     <div class="m"> <span class="verse v35" data-usfm="ROM.11.35"><span class="content"> </span></span><span class="verse v36" data-usfm="ROM.11.36"><span class="label">36</span><span class="content"> </span><span class="content"> මන්ද සියල්ල මවා වදාරන්නේ උන් වහන්සේ ය; සියල්ල රක්ෂා කරන්නේ උන් වහන්සේ ය; සියල්ල අර්ථාන්විත කරන්නේ උන් වහන්සේ ය. උන් වහන්සේට සදහට ම මහිමය වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>