<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkROM"> 
    <div class="chapter ch7" data-usfm="ROM.7">  
     <div class="s1"> <span class="heading"><b>විවාහ ජීවිතයෙන් නිදර්ශනයක්</b></span> 
     </div> 
     <div class="p"> <span class="content"> </span><span class="verse v1" data-usfm="ROM.7.1"><span class="label">1</span><span class="content">සහෝදරවරුනි, නීතිය මිනිසෙකු කෙරේ බලපාන්නේ ඔහු ජීවත් ව සිටින තුරු පමණක් බව ඔබ නොදන්නහු ද? (මා කතා කරන්නේ නීතිය දන්නා ඇත්තන්ට ය.) </span></span><span class="verse v2" data-usfm="ROM.7.2"><span class="label">2</span><span class="content">විවාහ වූ ස්ත්‍රිය ස්වාමි පුරුෂයා ජීවත් ව සිටින තුරු නීත්‍යනුකූල ව බැඳී සිටියි. එහෙත් ස්වාමි පුරුෂයා මැරුණොත් ඈ විවාහ බැම්මෙන් නිදහස් ය. </span></span><span class="verse v3" data-usfm="ROM.7.3"><span class="label">3</span><span class="content">ස්වාමි පුරුෂයා ජීවත් ව සිටිය දී ඈ පරපුරුෂ සේවනයෙහි යෙදුණොත් ඇයට කාමමිථ්‍යාචාරයේ යෙදෙන්නී ය යි කියනු ලැබේ. එහෙත් සිය හිමියා මළ පසු ඈ විවාහ බැම්මෙන් නිදහස ලබයි. ඉන්පසු ඈ වෙන කෙනෙකු සමඟ විවාහ වුවත් කාමමිථ්‍යාචාරය නොකරන්නී ය. </span></span><span class="verse v4" data-usfm="ROM.7.4"><span class="label">4</span><span class="content">මාගේ සහෝදරවරුනි, ඔබ ද එලෙස ම ක්‍රිස්තුන් වහන්සේගේ ශරීරයට සම්බන්ධ වීමෙන් ව්‍යවස්ථාවෙන් නිදහස ලබා ඇත. ඒ හේතුවෙන් දෙවියන් වහන්සේට වැඩදායක වන පිණිස, ඔබ වෙන කෙනෙකුට, එනම් උත්ථානය ලැබූ තැනැන් වහන්සේට බැඳී සිටින්නහු ය. </span></span><span class="verse v5" data-usfm="ROM.7.5"><span class="label">5</span><span class="content">ලෞකික පෙළඹීම් අනුව අප ජීවත් ව සිටිය දී ව්‍යවස්ථාව නිසා ඇවිස්සුණු කාම තෘෂ්ණා අප ඉඳුරන් තුළ ක්‍රියාත්මක විය. එහි ප්‍රතිඵලය මරණය යි. </span></span><span class="verse v6" data-usfm="ROM.7.6"><span class="label">6</span><span class="content">එහෙත් දැන්, වරක් අප තරයේ බැඳ තැබූ බැම්මෙන් මිදීම ලබා, අපි නීතියෙන් නිදහස් ව සිටිමු. එබැවින් අපි දැන් පැරණි ලිඛිත නීතිය යටතේ නොව, ආත්මයාණන්ගේ නව ජීවනය තුළ සේවය කරමු.</span></span> 
     </div> 
     <div class="s1"> <span class="heading"><b>ව්‍යවස්ථාව හා පාපය</b></span> 
     </div> 
     <div class="p"> <span class="verse v6" data-usfm="ROM.7.6"><span class="content"> </span></span><span class="verse v7" data-usfm="ROM.7.7"><span class="label">7</span><span class="content"> </span><span class="content"> එසේ නම් ව්‍යවස්ථාවත් පාපයත් එක ම යයි නිගමනය කළ හැකි ද? කොහෙත් ම නැත; එහෙත් ව්‍යවස්ථාව නොතිබෙන්නට, පාපය කුමක් දැ යි දැනුමක් මට ඇති විය නොහැක. “තණ්හා නොකරන්නැ”යි ව්‍යවස්ථාවෙහි නොකියන්නට, තණ්හාව කුමක් දැ යි දැනුමක් මට නැත. </span></span><span class="verse v8" data-usfm="ROM.7.8"><span class="label">8</span><span class="content">එහෙත් පාපය, ආඥාව මඟින් පාප ක්‍රියාවට ඉඩප්‍රස්ථාවක් සාදාගෙන විවිධාකාර තණ්හා මා තුළ නිපදවී ය. ව්‍යවස්ථාව නොවී නම්, පාපය ක්‍රියා විරහිත මළ දෙයකි. </span></span><span class="verse v9" data-usfm="ROM.7.9"><span class="label">9</span><span class="content">නීතිය නොදැන මා ජීවත් වූ කාලයක් විය. එහෙත් මට ආඥාව දැනගන්න ලැබුණු කල, පාපය වහා ම පණ ලැබී ය. </span></span><span class="verse v10" data-usfm="ROM.7.10"><span class="label">10</span><span class="content">මම ද මැරුණෙමි. ජීවිතය සඳහා පැන වූ ආඥාව ම මා මරණයට පැමිණ වී ය. </span></span><span class="verse v11" data-usfm="ROM.7.11"><span class="label">11</span><span class="content">මන්ද, පාපය, ආඥාව මඟින් ක්‍රියාවට ඉඩප්‍රස්ථාවක් සලසාගෙන, මා රවටා, ආඥාව උපයෝගී කොටගෙන, මා මැරී ය.</span></span> 
     </div> 
     <div class="p"> <span class="verse v11" data-usfm="ROM.7.11"><span class="content"> </span></span><span class="verse v12" data-usfm="ROM.7.12"><span class="label">12</span><span class="content">එසේ වුව ද ව්‍යවස්ථාව ශුද්ධ ය, ආඥාව ද ශුද්ධ ය, සාධාරණ ය, යහපත් ය. </span></span><span class="verse v13" data-usfm="ROM.7.13"><span class="label">13</span><span class="content">එසේ නම් යහපත පිණිස පැන වූ ව්‍යවස්ථාව ම මට මරණය පැමිණ වී ද? කොහෙත් ම නැත; මා මරණයට පත් කෙළේ පාපය ය. මෙයින් පාපයේ පාපී ගතිය හෙළි විය. එය, යහපත් දෙයක් උපයෝගී කොටගෙන මා මරණයට පත් කෙළේ ය. මෙසේ ආඥාව මඟින් පාපය වඩාත් පාපිෂ්ඨ විය.</span></span> 
     </div> 
     <div class="s1"> <span class="heading"><b>සිත තුළ සටන</b></span> 
     </div> 
     <div class="p"> <span class="verse v13" data-usfm="ROM.7.13"><span class="content"> </span></span><span class="verse v14" data-usfm="ROM.7.14"><span class="label">14</span><span class="content">නීතිය ආධ්‍යාත්මික බව අපි දනිමු. එහෙත් ලෞකීක වූ මම පාපයට වහල් වී සිටිමි. </span></span><span class="verse v15" data-usfm="ROM.7.15"><span class="label">15</span><span class="content"> මා කරන දේ මට ම නොතේරේ. මා කරන්නේ මා කරන්නට කැමැති දේ නොව, මා ද්වේෂ කරන දේ ය. </span></span><span class="verse v16" data-usfm="ROM.7.16"><span class="label">16</span><span class="content">මා කරන්නේ මා අකමැති දෙය බව මට හැඟේ නම්, එයින් නීතිය යහපත් බව මම ඒත්තු ගනිමි. </span></span><span class="verse v17" data-usfm="ROM.7.17"><span class="label">17</span><span class="content">සැබැවින් ම මා කරන දෙය කරන්නේ මා නොව මා තුළ ඇති පාපය වේ. </span></span><span class="verse v18" data-usfm="ROM.7.18"><span class="label">18</span><span class="content">මා තුළ, එනම්, මාගේ මිනිස් ගතිය තුළ කිසි යහපතක් නැති බව දනිමි. මන්ද, යහපත කිරීමට කැමැත්තක් මට ඇතත්, එය ඉටු කිරීමට ශක්තියක් මට නැත. </span></span><span class="verse v19" data-usfm="ROM.7.19"><span class="label">19</span><span class="content">මා කැමැති වන යහපත නොකර, මා අකමැති වන අයහපත මම කරමි. </span></span><span class="verse v20" data-usfm="ROM.7.20"><span class="label">20</span><span class="content">ඉදින් මා කරන්නේ මා අකමැති වන දෙය නම්, එය කරන්නේ මා නොව, මා තුළ ඇති පාපය ය. </span></span><span class="verse v21" data-usfm="ROM.7.21"><span class="label">21</span><span class="content">එබැවින් යහපත කිරීමේ කැමැත්ත මට ඇති අතර, නපුර මා නොමඟට පොළඹවන්නේ ය යන ප්‍රතිපත්තියක් මට පෙනේ. </span></span><span class="verse v22" data-usfm="ROM.7.22"><span class="label">22</span><span class="content">මාගේ හද පත්ලෙන් මම දෙවියන් වහන්සේගේ ආඥාවට ප්‍රිය කරමි. </span></span><span class="verse v23" data-usfm="ROM.7.23"><span class="label">23</span><span class="content">එහෙත් මාගේ මනසෙහි ඇති ඒ නීතියට විරුද්ධ ව සටන් කරන මාගේ ඉන්ද්‍රියයන් තුළ වූ පාප නීතියේ වහල්කමට මා හෙළන, වෙන ප්‍රතිපත්තියක් මාගේ ඉන්ද්‍රියයන් තුළ ඇති බව මට පෙනේ. </span></span><span class="verse v24" data-usfm="ROM.7.24"><span class="label">24</span><span class="content">අනේ, මා වැනි කාලකණ්ණි මිනිහෙක්! මේ මරණීය ශරීරයෙන් මා මුදන්නේ කවරෙක් ද? </span></span><span class="verse v25" data-usfm="ROM.7.25"><span class="label">25</span><span class="content">අපේ ස්වාමීන් වන ජේසුස් ක්‍රිස්තුන් වහන්සේ තුළින් දෙවියන් වහන්සේට ස්තුති වේ වා! කොටින් කියතොත්, මනසින් මා දේව ආඥාව පිළිගනිතත්, මිනිස් ගතිය අනුව මා යටත් ව සිටින්නේ පාප ආඥාවට ය.</span></span> 
     </div> 
    </div> 
   </div> 
  </div>
 </body>
</html>