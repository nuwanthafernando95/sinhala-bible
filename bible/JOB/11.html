<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch11" data-usfm="JOB.11">  
     <div class="s1"> <span class="heading"><b>ශෝපර්ගේ පළමු වන කතාව</b></span> 
     </div> 
     <div class="p"> <span class="content"> </span><span class="verse v1" data-usfm="JOB.11.1"><span class="label">1</span><span class="content">එවිට නයමාතීය ශෝපර් පිළිතුරු දෙමින් මෙසේ කී ය:</span></span> 
     </div> 
     <div class="q"> <span class="verse v1" data-usfm="JOB.11.1"><span class="content"> </span></span><span class="verse v2" data-usfm="JOB.11.2"><span class="label">2</span><span class="content">“මේ වාග් ප්‍රවාහයට පිළිතුරක් දිය යුතු නොවේ ද?</span></span> 
     </div> 
     <div class="q2"> <span class="verse v2" data-usfm="JOB.11.2"><span class="content">කෙනෙකු බොහෝ කතා කරන පළියට ඔහු වරදින් නිදහස් ද?</span></span> 
     </div> 
     <div class="q"> <span class="verse v2" data-usfm="JOB.11.2"><span class="content"> </span></span><span class="verse v3" data-usfm="JOB.11.3"><span class="label">3</span><span class="content">සීමාවක් නැති ඔබේ ප්‍රලාපවලින් අප නිහඬ කිරීමට ඔබ සිතන්නෙහි ද?</span></span> 
     </div> 
     <div class="q2"> <span class="verse v3" data-usfm="JOB.11.3"><span class="content">ඔබ අනන්මනන් දොඩන විට යමෙකු ඔබට දොස් නොනඟා සිටිනු ඇද් ද?</span></span> 
     </div> 
     <div class="q"> <span class="verse v3" data-usfm="JOB.11.3"><span class="content"> </span></span><span class="verse v4" data-usfm="JOB.11.4"><span class="label">4</span><span class="content">ඔබ පවසන දෙය ඇත්ත යයි ඔබ සිතන්නෙහි ය.</span></span> 
     </div> 
     <div class="q2"> <span class="verse v4" data-usfm="JOB.11.4"><span class="content">‘දෙවිඳුනි, ඔබ අබිමුව මම නිදොස් යැ’යි ඔබ කියන්නෙහි ය.</span></span> 
     </div> 
     <div class="q"> <span class="verse v4" data-usfm="JOB.11.4"><span class="content"> </span></span><span class="verse v5" data-usfm="JOB.11.5"><span class="label">5</span><span class="content">දෙවියන් වහන්සේ සිය මුව විදහා ඔබට කතා කරන සේක් නම්,</span></span> 
     </div> 
     <div class="q2"> <span class="verse v5" data-usfm="JOB.11.5"><span class="content">මම කොතරම් කැමැති ද?</span></span> 
     </div> 
     <div class="q"> <span class="verse v5" data-usfm="JOB.11.5"><span class="content"> </span></span><span class="verse v6" data-usfm="JOB.11.6"><span class="label">6</span><span class="content">එවිට එතුමාණන් තමන් ප්‍රඥාව නන් වැදෑරුම් බවත්, මිනිස් මනසින් දත නොහැකි ගැඹුරු දේ තිබෙන බවත් ඔබට පෙන්වනු ඇත.</span></span> 
     </div> 
     <div class="q2"> <span class="verse v6" data-usfm="JOB.11.6"><span class="content">දෙවියන් වහන්සේ ඔබට දී ඇත්තේ දිය යුතු දඬුවමට අඩුවෙන් බව දැනගන්න.</span></span> 
     </div> 
     <div class="q"> <span class="verse v6" data-usfm="JOB.11.6"><span class="content"> </span></span><span class="verse v7" data-usfm="JOB.11.7"><span class="label">7</span><span class="content">ඔබට දෙවිඳුන්ගේ අබිරහසේ ගැඹුර දැකිය හැකි ද?</span></span> 
     </div> 
     <div class="q2"> <span class="verse v7" data-usfm="JOB.11.7"><span class="content">සව් බලැති එතුමන්ගේ සම්පූර්ණත්වය දැක ගත හැකි ද?</span></span> 
     </div> 
     <div class="q"> <span class="verse v7" data-usfm="JOB.11.7"><span class="content"> </span></span><span class="verse v8" data-usfm="JOB.11.8"><span class="label">8</span><span class="content">එය අහසටත් වඩා උස ය;</span></span> 
     </div> 
     <div class="q2"> <span class="verse v8" data-usfm="JOB.11.8"><span class="content">ඔබට කළ හැකි කිසිවක් ඇද් ද?</span></span> 
     </div> 
     <div class="q2"> <span class="verse v8" data-usfm="JOB.11.8"><span class="content">එය පාතාල ලෝකයට වඩා ගැඹුරු ය;</span></span> 
     </div> 
     <div class="q2"> <span class="verse v8" data-usfm="JOB.11.8"><span class="content">ඔබට දැනගත හැකි කිසිවක් ඇද් ද?</span></span> 
     </div> 
     <div class="q"> <span class="verse v8" data-usfm="JOB.11.8"><span class="content"> </span></span><span class="verse v9" data-usfm="JOB.11.9"><span class="label">9</span><span class="content">එය මහ පොළොවට වඩා විශාල ය.</span></span> 
     </div> 
     <div class="q2"> <span class="verse v9" data-usfm="JOB.11.9"><span class="content">මුහුදට වඩා පළල ය.</span></span> 
     </div> 
     <div class="q"> <span class="verse v9" data-usfm="JOB.11.9"><span class="content"> </span></span><span class="verse v10" data-usfm="JOB.11.10"><span class="label">10</span><span class="content">එතුමාණන් අවුත් ඔබ හිරබාරයට ගෙන නඩු ආසනය වෙත ගෙන ගියොත්, එය වැළැක්විය හැකි කාට ද?</span></span> 
     </div> 
     <div class="q"> <span class="verse v10" data-usfm="JOB.11.10"><span class="content"> </span></span><span class="verse v11" data-usfm="JOB.11.11"><span class="label">11</span><span class="content">එතුමාණෝ හොර බොරු කරන අය මැනවින් දන්න සේක.</span></span> 
     </div> 
     <div class="q2"> <span class="verse v11" data-usfm="JOB.11.11"><span class="content">ඔවුන්ගේ නපුරු ක්‍රියා දුටු විට එතුමන්ට නොසලකා සිටිය හැකි ද?</span></span> 
     </div> 
     <div class="q"> <span class="verse v11" data-usfm="JOB.11.11"><span class="content"> </span></span><span class="verse v12" data-usfm="JOB.11.12"><span class="label">12</span><span class="content">මොළේ නැති කෙනෙකුට නැණවත් විය හැකි ද?</span></span> 
     </div> 
     <div class="q2"> <span class="verse v12" data-usfm="JOB.11.12"><span class="content">වල් බූරු පැටියෙකු හීලෑ කළ හැකි ද?</span></span> 
     </div> 
     <div class="q"> <span class="verse v12" data-usfm="JOB.11.12"><span class="content"> </span></span><span class="verse v13" data-usfm="JOB.11.13"><span class="label">13</span><span class="content">ඔබේ සිත හරි මඟ යවන්න;</span></span> 
     </div> 
     <div class="q2"> <span class="verse v13" data-usfm="JOB.11.13"><span class="content">දොහොත් මුදුන් දී දෙවිඳුන් වෙත හැරෙන්න.</span></span> 
     </div> 
     <div class="q"> <span class="verse v13" data-usfm="JOB.11.13"><span class="content"> </span></span><span class="verse v14" data-usfm="JOB.11.14"><span class="label">14</span><span class="content">ඔබ අත වරද තිබේ නම්, එය ඉවත ලන්න;</span></span> 
     </div> 
     <div class="q2"> <span class="verse v14" data-usfm="JOB.11.14"><span class="content">ඔබේ නිවෙසෙහි අයුක්තියට ඉඩ නොදෙන්න.</span></span> 
     </div> 
     <div class="q"> <span class="verse v14" data-usfm="JOB.11.14"><span class="content"> </span></span><span class="verse v15" data-usfm="JOB.11.15"><span class="label">15</span><span class="content">එවිට ඔබට නිදොස් ව, හිස ඔසවා සිටිය හැකි ය.</span></span> 
     </div> 
     <div class="q2"> <span class="verse v15" data-usfm="JOB.11.15"><span class="content">බිය සැක නැති ව සුරක්ෂිත ව විසිය හැකි ය.</span></span> 
     </div> 
     <div class="q"> <span class="verse v15" data-usfm="JOB.11.15"><span class="content"> </span></span><span class="verse v16" data-usfm="JOB.11.16"><span class="label">16</span><span class="content">ඔබේ දුක් ගැනවිලි, බැස ගිය ගංවතුරක් මෙන් ඔබට අමතක වනු ඇත.</span></span> 
     </div> 
     <div class="q"> <span class="verse v16" data-usfm="JOB.11.16"><span class="content"> </span></span><span class="verse v17" data-usfm="JOB.11.17"><span class="label">17</span><span class="content">ඔබේ ජීවිතය මද්දහනේ හිරුට වඩා දීප්තිමත් වනු ඇත.</span></span> 
     </div> 
     <div class="q2"> <span class="verse v17" data-usfm="JOB.11.17"><span class="content">ඔබේ ගන’ඳුර හිරු උදාවට හැරෙනු ඇත.</span></span> 
     </div> 
     <div class="q"> <span class="verse v17" data-usfm="JOB.11.17"><span class="content"> </span></span><span class="verse v18" data-usfm="JOB.11.18"><span class="label">18</span><span class="content">බලාපොරොත්තු ඇති බැවින් ඔබට ආත්ම විශ්වාසය ඇත;</span></span> 
     </div> 
     <div class="q2"> <span class="verse v18" data-usfm="JOB.11.18"><span class="content">ඔබ සිත් සතොසින් සුරක්ෂිත ව සැතපෙනු ඇත.</span></span> 
     </div> 
     <div class="q"> <span class="verse v18" data-usfm="JOB.11.18"><span class="content"> </span></span><span class="verse v19" data-usfm="JOB.11.19"><span class="label">19</span><span class="content">ඔබ කිසිවෙකුගෙන් බියක් නැති ව සුව සේ නිදනු ඇත.</span></span> 
     </div> 
     <div class="q2"> <span class="verse v19" data-usfm="JOB.11.19"><span class="content">බොහෝ දෙනෙකු ඔබෙන් කරුණාව සොයා එනු ඇත.</span></span> 
     </div> 
     <div class="q"> <span class="verse v19" data-usfm="JOB.11.19"><span class="content"> </span></span><span class="verse v20" data-usfm="JOB.11.20"><span class="label">20</span><span class="content">එහෙත්, දුදනන්ගේ ඇස් නොපෙනී යයි;</span></span> 
     </div> 
     <div class="q2"> <span class="verse v20" data-usfm="JOB.11.20"><span class="content">ගැළවීමේ මඟක් ඔවුන්ට නැත.</span></span> 
     </div> 
     <div class="q2"> <span class="verse v20" data-usfm="JOB.11.20"><span class="content">ඔවුන්ට ඇති එක ම පැතුම මරණය වේ.”</span></span> 
     </div> 
    </div> 
   </div> 
  </div>
 </body>
</html>