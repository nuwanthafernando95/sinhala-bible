<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch34" data-usfm="JOB.34">  
     <div class="s1"> <span class="heading"><b>එලීහු ජෝබ්ගේ මිතුරන් අමතයි</b></span> 
     </div> 
     <div class="q"> <span class="content"> </span><span class="verse v1" data-usfm="JOB.34.1"><span class="label">1</span><span class="content">තවදුරටත් එලීහු පිළිතුරු දෙමින්</span></span> 
     </div> 
     <div class="q"> <span class="verse v1" data-usfm="JOB.34.1"><span class="content"> </span></span><span class="verse v2" data-usfm="JOB.34.2"><span class="label">2</span><span class="content">“ප්‍රඥාවන්තයෙනි, මට කන් දෙන්න;</span></span> 
     </div> 
     <div class="q2"> <span class="verse v2" data-usfm="JOB.34.2"><span class="content">හසළ බුද්ධිමතුනි, ම බසට සවන් දෙන්න.</span></span> 
     </div> 
     <div class="q"> <span class="verse v2" data-usfm="JOB.34.2"><span class="content"> </span></span><span class="verse v3" data-usfm="JOB.34.3"><span class="label">3</span><span class="content">දිව කෑමෙහි රස බලන්නාක් මෙන් කන කතාවක අගය දනියි.</span></span> 
     </div> 
     <div class="q"> <span class="verse v3" data-usfm="JOB.34.3"><span class="content"> </span></span><span class="verse v4" data-usfm="JOB.34.4"><span class="label">4</span><span class="content">යුක්තිය කොහේ දැ යි අපි සෝදිසි කර බලමු;</span></span> 
     </div> 
     <div class="q2"> <span class="verse v4" data-usfm="JOB.34.4"><span class="content">යහපත කවරේ දැ යි අපි තීරණය කරමු.</span></span> 
     </div> 
     <div class="q"> <span class="verse v4" data-usfm="JOB.34.4"><span class="content"> </span></span><span class="verse v5" data-usfm="JOB.34.5"><span class="label">5</span><span class="content">ජෝබ් කතා කොට මෙසේ කී ය:</span></span> 
     </div> 
     <div class="q2"> <span class="verse v5" data-usfm="JOB.34.5"><span class="content">‘මා තුළ වරදක් නැත;</span></span> 
     </div> 
     <div class="q2"> <span class="verse v5" data-usfm="JOB.34.5"><span class="content">එහෙත්, දෙවිඳාණෝ මාගේ අයිතිය පහකළ සේක;</span></span> 
     </div> 
     <div class="q"> <span class="verse v5" data-usfm="JOB.34.5"><span class="content"> </span></span><span class="verse v6" data-usfm="JOB.34.6"><span class="label">6</span><span class="content">මා යුක්ති සහගත වුව ද, මා බොරුකාරයෙකැ යි ගණන් ගනු ලැබේ.</span></span> 
     </div> 
     <div class="q2"> <span class="verse v6" data-usfm="JOB.34.6"><span class="content">මා අත වරදක් නැතත් මම තුවාළවලින් අසාධ්‍ය ව සිටිමි.’</span></span> 
     </div> 
     <div class="q"> <span class="verse v6" data-usfm="JOB.34.6"><span class="content"> </span></span><span class="verse v7" data-usfm="JOB.34.7"><span class="label">7</span><span class="content">දෙවිඳුන්ට ගෞරව නොකරන ජෝබ් වැනි මිනිසෙක් තවත් ඇද් ද?</span></span> 
     </div> 
     <div class="q"> <span class="verse v7" data-usfm="JOB.34.7"><span class="content"> </span></span><span class="verse v8" data-usfm="JOB.34.8"><span class="label">8</span><span class="content">ඔහු දුදනන් හා සමාගම් පවත්වමින් පවිටුන් සමඟ ගමන් කරන්නේ ය.</span></span> 
     </div> 
     <div class="q"> <span class="verse v8" data-usfm="JOB.34.8"><span class="content"> </span></span><span class="verse v9" data-usfm="JOB.34.9"><span class="label">9</span><span class="content">‘දෙවිඳුන්ගේ ප්‍රසාදය දිනාගැනීමෙන් මිනිසෙකුට කවර ප්‍රයෝජනයක් වේ දැ’යි ඔහු කියයි.</span></span> 
     </div> 
     <div class="q"> <span class="verse v9" data-usfm="JOB.34.9"><span class="content"> </span></span><span class="verse v10" data-usfm="JOB.34.10"><span class="label">10</span><span class="content">දැනුම් තේරුම් ඇති භවතුනි, මෙය අසන්න.</span></span> 
     </div> 
     <div class="q2"> <span class="verse v10" data-usfm="JOB.34.10"><span class="content">දෙවිඳාණෝ කිසිදාක වරදක් කරන සේක් ද?</span></span> 
     </div> 
     <div class="q2"> <span class="verse v10" data-usfm="JOB.34.10"><span class="content">සව් බලැති උතුමාණෝ අයුත්තක් කරන සේක් ද?</span></span> 
     </div> 
     <div class="q"> <span class="verse v10" data-usfm="JOB.34.10"><span class="content"> </span></span><span class="verse v11" data-usfm="JOB.34.11"><span class="label">11</span><span class="content">මන්ද, එතුමාණෝ මිනිසෙකුගේ ක්‍රියාවල හැටියට ඔහුට ප්‍රතිඵල දෙන සේක.</span></span> 
     </div> 
     <div class="q2"> <span class="verse v11" data-usfm="JOB.34.11"><span class="content"> </span><span class="content">එකිනෙකාගේ හැසිරීම අනුව විපාක දෙන සේක.</span></span> 
     </div> 
     <div class="q"> <span class="verse v11" data-usfm="JOB.34.11"><span class="content"> </span></span><span class="verse v12" data-usfm="JOB.34.12"><span class="label">12</span><span class="content">එසේ ය, සැබැවින් ම දෙවි තුමාණෝ වරදක් නොකරන සේක.</span></span> 
     </div> 
     <div class="q2"> <span class="verse v12" data-usfm="JOB.34.12"><span class="content">සව් බලැති දෙවිඳාණෝ යුක්තිය නොපෙරළන සේක.</span></span> 
     </div> 
     <div class="q"> <span class="verse v12" data-usfm="JOB.34.12"><span class="content"> </span></span><span class="verse v13" data-usfm="JOB.34.13"><span class="label">13</span><span class="content">මහ පොළොව එතුමාණන්ට භාර දුන් කෙනෙක් ඇද් ද?</span></span> 
     </div> 
     <div class="q2"> <span class="verse v13" data-usfm="JOB.34.13"><span class="content">මුළු සක්වළ ආධිපත්‍යය එතුමාණන් අන් කෙනෙකුගෙන් ලත් දෙයක් ද?</span></span> 
     </div> 
     <div class="q"> <span class="verse v13" data-usfm="JOB.34.13"><span class="content"> </span></span><span class="verse v14" data-usfm="JOB.34.14"><span class="label">14</span><span class="content">දෙවි තුමාණන් මිනිසාගේ ජීවිතය පැහැර ගතහොත්, ඔහුගේ හුස්ම ඔහුගෙන් ඇදගතහොත්</span></span> 
     </div> 
     <div class="q"> <span class="verse v14" data-usfm="JOB.34.14"><span class="content"> </span></span><span class="verse v15" data-usfm="JOB.34.15"><span class="label">15</span><span class="content">මුළු මිනිස් සංහතිය ම නසිනු ඇත;</span></span> 
     </div> 
     <div class="q2"> <span class="verse v15" data-usfm="JOB.34.15"><span class="content">පෙරළා දූවිල්ලට යනු ඇත.”</span></span> 
     </div> 
     <div class="s1"> <span class="heading"><b>එලීහු ජෝබ් අමතයි</b></span> 
     </div> 
     <div class="q"> <span class="verse v15" data-usfm="JOB.34.15"><span class="content"> </span></span><span class="verse v16" data-usfm="JOB.34.16"><span class="label">16</span><span class="content">“ඉතින් ජෝබ්, ඔබ නුවණ ඇති කෙනෙක් නම්, මේ මාගේ වචනයට සවන් දෙන්න.</span></span> 
     </div> 
     <div class="q"> <span class="verse v16" data-usfm="JOB.34.16"><span class="content"> </span></span><span class="verse v17" data-usfm="JOB.34.17"><span class="label">17</span><span class="content">යුක්තිය නුරුස්නා කෙනෙකුට ලොවක් ආණ්ඩු කළ හැකි ද?</span></span> 
     </div> 
     <div class="q2"> <span class="verse v17" data-usfm="JOB.34.17"><span class="content">සව් බලැති, ධර්මිෂ්ඨ තැනැන් වහන්සේ පිට ඔබ වරද තබන්නෙහි ද?</span></span> 
     </div> 
     <div class="q"> <span class="verse v17" data-usfm="JOB.34.17"><span class="content"> </span></span><span class="verse v18" data-usfm="JOB.34.18"><span class="label">18</span><span class="content">රජෙකුට, ‘නපුරා ය’යි ද උතුමෙකුට, ‘දුෂ්ටයා ය’යි ද කියන,</span></span> 
     </div> 
     <div class="q"> <span class="verse v18" data-usfm="JOB.34.18"><span class="content"> </span></span><span class="verse v19" data-usfm="JOB.34.19"><span class="label">19</span><span class="content">අධිපතීන්ගේ තරාතිරම් නොබලන, දිළිඳාට වඩා ධනවතාට කරුණාව නොදක්වන දෙවිඳුන් පිට ඔබ වරද තබන්නෙහි ද?</span></span> 
     </div> 
     <div class="q2"> <span class="verse v19" data-usfm="JOB.34.19"><span class="content">ඒ හැම දෙන ම මැවූයේ දෙවි තුමාණෝ ය.</span></span> 
     </div> 
     <div class="q"> <span class="verse v19" data-usfm="JOB.34.19"><span class="content"> </span></span><span class="verse v20" data-usfm="JOB.34.20"><span class="label">20</span><span class="content">ඔව්හු මොහොතකින් නසිති;</span></span> 
     </div> 
     <div class="q2"> <span class="verse v20" data-usfm="JOB.34.20"><span class="content">ඔවුන් හැම, මැදියම් රෑ එක් ඇසිල්ලකින් නැසී යනු හැක;</span></span> 
     </div> 
     <div class="q2"> <span class="verse v20" data-usfm="JOB.34.20"><span class="content">බලවතෙකු වුව ද පහසුවෙන් පහ ව යනු ඇත.</span></span> 
     </div> 
     <div class="q"> <span class="verse v20" data-usfm="JOB.34.20"><span class="content"> </span></span><span class="verse v21" data-usfm="JOB.34.21"><span class="label">21</span><span class="content">එතුමාණන්ගේ දෑස මිනිසුන්ගේ ක්‍රියා මාර්ගය දෙස ඇත.</span></span> 
     </div> 
     <div class="q2"> <span class="verse v21" data-usfm="JOB.34.21"><span class="content">ඔවුන්ගේ හැම පියවරක් ම එතුමාණෝ දන්න සේක.</span></span> 
     </div> 
     <div class="q"> <span class="verse v21" data-usfm="JOB.34.21"><span class="content"> </span></span><span class="verse v22" data-usfm="JOB.34.22"><span class="label">22</span><span class="content">දුදනන් හට එතුමාණන් කෙරෙන් සැඟවී සිටිය හැකි තරම් ගන’ඳුරක් වත්, තද කළුවරක් වත් නැත.</span></span> 
     </div> 
     <div class="q"> <span class="verse v22" data-usfm="JOB.34.22"><span class="content"> </span></span><span class="verse v23" data-usfm="JOB.34.23"><span class="label">23</span><span class="content">නඩු විනිශ්චය සඳහා මිනිසෙකු දෙවි තුමන් වෙත පමුණුවනු වස් නියමිත දිනයක් නැත.</span></span> 
     </div> 
     <div class="q"> <span class="verse v23" data-usfm="JOB.34.23"><span class="content"> </span></span><span class="verse v24" data-usfm="JOB.34.24"><span class="label">24</span><span class="content">විභාගයක් නොපවත්වා එතුමාණෝ බලවතුන් පහකොට ඒ වෙනුවට වෙන අය පත් කරන සේක.</span></span> 
     </div> 
     <div class="q"> <span class="verse v24" data-usfm="JOB.34.24"><span class="content"> </span></span><span class="verse v25" data-usfm="JOB.34.25"><span class="label">25</span><span class="content">එතුමාණෝ ඔවුන්ගේ ක්‍රියා දන්න බැවින්, ඔවුන් සුන් වන ලෙස රැයේ දී ඔවුන් පෙරළාදමන සේක.</span></span> 
     </div> 
     <div class="q"> <span class="verse v25" data-usfm="JOB.34.25"><span class="content"> </span></span><span class="verse v26" data-usfm="JOB.34.26"><span class="label">26</span><span class="content">එබැවින් දෙවි තුමාණෝ ප්‍රසිද්ධියේ ම ඔවුන් දුදනන් ලෙස සලකා පහර දෙන සේක.</span></span> 
     </div> 
     <div class="q"> <span class="verse v26" data-usfm="JOB.34.26"><span class="content"> </span></span><span class="verse v27" data-usfm="JOB.34.27"><span class="label">27</span><span class="content">එසේ වූයේ:</span></span> 
     </div> 
     <div class="q2"> <span class="verse v27" data-usfm="JOB.34.27"><span class="content">ඔවුන් එතුමාණන්ට කීකරු වීම අත්හැරදැමූ නිසා ය;</span></span> 
     </div> 
     <div class="q2"> <span class="verse v27" data-usfm="JOB.34.27"><span class="content">එතුමාණන්ගේ සියලු මාර්ග නොසලකා හැරිය නිසා ය.</span></span> 
     </div> 
     <div class="q"> <span class="verse v27" data-usfm="JOB.34.27"><span class="content"> </span></span><span class="verse v28" data-usfm="JOB.34.28"><span class="label">28</span><span class="content">ඔව්හු දිළිඳුන්ගේ මොරගැසීම එතුමාණන් වෙත නැඟී එන්නට සැලැස්වූ හ, දුගී ජනයාගේ අයැදුමට එතුමාණෝ සවන් දුන් සේක.</span></span> 
     </div> 
     <div class="q"> <span class="verse v28" data-usfm="JOB.34.28"><span class="content"> </span></span><span class="verse v29" data-usfm="JOB.34.29"><span class="label">29</span><span class="content">නිහඬ ව සිටියත්, එතුමාණන්ට වරද තබන්නෝ කවරහු ද?</span></span> 
     </div> 
     <div class="q2"> <span class="verse v29" data-usfm="JOB.34.29"><span class="content">කිසිත් නොකර සිටියත්, එතුමාණන්ට දොස් තැබිය හැකි ද?</span></span> 
     </div> 
     <div class="q"> <span class="verse v29" data-usfm="JOB.34.29"><span class="content"> </span></span><span class="verse v30" data-usfm="JOB.34.30"><span class="label">30</span><span class="content">හිතුවක්කාර සෙනඟක් කෙරේ හෝ ජාතියක් කෙරේ හෝ එතුමාණන් අභක්තිකයෙකු රජකමට පත් කළත් කුමක් කළ හැකි ද?</span></span> 
     </div> 
     <div class="q"> <span class="verse v30" data-usfm="JOB.34.30"><span class="content"> </span></span><span class="verse v31" data-usfm="JOB.34.31"><span class="label">31</span><span class="content">යම් කෙනෙකු දෙවිඳුන්ට මෙසේ කීවොත්, එනම්, ‘මම දඬුවම් වින්දෙමි;</span></span> 
     </div> 
     <div class="q2"> <span class="verse v31" data-usfm="JOB.34.31"><span class="content">මින්පසු තවදුරටත් වැරදි නොකරමි;</span></span> 
     </div> 
     <div class="q"> <span class="verse v31" data-usfm="JOB.34.31"><span class="content"> </span></span><span class="verse v32" data-usfm="JOB.34.32"><span class="label">32</span><span class="content">අනේ!</span></span> 
     </div> 
     <div class="q2"> <span class="verse v32" data-usfm="JOB.34.32"><span class="content">මා වැනි නීච කාලකණ්ණියෙක්, මට හරි මඟ පෙන්වනු මැනව.</span></span> 
     </div> 
     <div class="q2"> <span class="verse v32" data-usfm="JOB.34.32"><span class="content">මම මීට පෙර කුමන වරදක් කළත්, මින්මතු පව් නොකරමි.’</span></span> 
     </div> 
     <div class="q"> <span class="verse v32" data-usfm="JOB.34.32"><span class="content"> </span></span><span class="verse v33" data-usfm="JOB.34.33"><span class="label">33</span><span class="content">මේ කියමන නිසා, දෙවිඳුන් ප්‍රතික්ෂේප කිරීමේ ඔබේ වරද දෙවි තුමන් ගණන් නොගෙන හරිනු ඇද් ද?</span></span> 
     </div> 
     <div class="q2"> <span class="verse v33" data-usfm="JOB.34.33"><span class="content">තීරණය ඔබ අතේ ය, මා අත නොවේ.</span></span> 
     </div> 
     <div class="q2"> <span class="verse v33" data-usfm="JOB.34.33"><span class="content">ඔබ දත් පමණින් පිළිතුර අපට කියන්න.</span></span> 
     </div> 
     <div class="q"> <span class="verse v33" data-usfm="JOB.34.33"><span class="content"> </span></span><span class="verse v34" data-usfm="JOB.34.34"><span class="label">34</span><span class="content">සිහි නුවණ ඇති උදවිය, නැණ නුවණ ඇති හැම දෙන, මට මෙසේ කියනු නිසැක ය;</span></span> 
     </div> 
     <div class="q"> <span class="verse v34" data-usfm="JOB.34.34"><span class="content"> </span></span><span class="verse v35" data-usfm="JOB.34.35"><span class="label">35</span><span class="content">‘ජෝබ් අඥාන ලෙස කතා කරයි;</span></span> 
     </div> 
     <div class="q2"> <span class="verse v35" data-usfm="JOB.34.35"><span class="content">ඔහු කියන දෙයෙහි තේරුමක් නැත.</span></span> 
     </div> 
     <div class="q"> <span class="verse v35" data-usfm="JOB.34.35"><span class="content"> </span></span><span class="verse v36" data-usfm="JOB.34.36"><span class="label">36</span><span class="content">ජෝබ් දුෂ්ට මිනිසෙකු මෙන් උත්තර දෙන බැවින්, ඔහු අවසාන තීන්දුවට ම ඉදිරිපත් කළොත් යෙහෙකි.</span></span> 
     </div> 
     <div class="q"> <span class="verse v36" data-usfm="JOB.34.36"><span class="content"> </span></span><span class="verse v37" data-usfm="JOB.34.37"><span class="label">37</span><span class="content">ඔහු පව්කරුවෙකු පමණක් නොව, කැරලිකරුවෙකු ද වී ඇත;</span></span> 
     </div> 
     <div class="q2"> <span class="verse v37" data-usfm="JOB.34.37"><span class="content">ඔහු ප්‍රලාප දොඩමින් දෙවිඳුන් හට අවමන් කරයි.’ “</span></span> 
     </div> 
    </div> 
   </div> 
  </div>
 </body>
</html>