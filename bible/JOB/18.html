<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch18" data-usfm="JOB.18">  
     <div class="s1"> <span class="heading"><b>බිල්දද්ගේ දෙ වන කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.18.1"><span class="label">1</span><span class="content">එවිට ෂුහිය බිල්දද් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.18.1"><span class="content"> </span></span><span class="verse v2" data-usfm="JOB.18.2"><span class="label">2</span><span class="content">“ඔබේ කතාවට ඉවරයක් නැද් ද?</span></span> 
     </div> 
     <div class="q2"> <span class="verse v2" data-usfm="JOB.18.2"><span class="content">ටිකක් කල්පනා කරන්න;</span></span> 
     </div> 
     <div class="q2"> <span class="verse v2" data-usfm="JOB.18.2"><span class="content">ඉන්පසු ව කතාවට බසිමු.</span></span> 
     </div> 
     <div class="q"> <span class="verse v2" data-usfm="JOB.18.2"><span class="content"> </span></span><span class="verse v3" data-usfm="JOB.18.3"><span class="label">3</span><span class="content">අප ගොන් රැළකැ යි ඔබ සිතන්නෙහි ද?</span></span> 
     </div> 
     <div class="q2"> <span class="verse v3" data-usfm="JOB.18.3"><span class="content">තිරිසන් ගණයට අප දමන්නේ මන් ද?</span></span> 
     </div> 
     <div class="q"> <span class="verse v3" data-usfm="JOB.18.3"><span class="content"> </span></span><span class="verse v4" data-usfm="JOB.18.4"><span class="label">4</span><span class="content">ඔබ කෝපයෙන් ඔබ ම කැබලිවලට ඉරාගන්නේ මන් ද?</span></span> 
     </div> 
     <div class="q2"> <span class="verse v4" data-usfm="JOB.18.4"><span class="content">ඉරාගත්තත් පොළෝ තලය පාළුකරයක් නොවනු ඇත.</span></span> 
     </div> 
     <div class="q2"> <span class="verse v4" data-usfm="JOB.18.4"><span class="content">ගිරිකුළු නොසෙල්වෙනු ඇත.</span></span> 
     </div> 
     <div class="q"> <span class="verse v4" data-usfm="JOB.18.4"><span class="content"> </span></span><span class="verse v5" data-usfm="JOB.18.5"><span class="label">5</span><span class="content"> </span><span class="content">එසේ ය, දුදනාගේ පහන නිවී යයි;</span></span> 
     </div> 
     <div class="q2"> <span class="verse v5" data-usfm="JOB.18.5"><span class="content">ඔහුගේ පහන් දැල්ල තවත් නොබැබළෙයි.</span></span> 
     </div> 
     <div class="q"> <span class="verse v5" data-usfm="JOB.18.5"><span class="content"> </span></span><span class="verse v6" data-usfm="JOB.18.6"><span class="label">6</span><span class="content">ඔහුගේ කූඩාරමෙහි පහන අඳුරු වෙයි.</span></span> 
     </div> 
     <div class="q2"> <span class="verse v6" data-usfm="JOB.18.6"><span class="content">ඔහුට ඉහළින් ඇති පහන නිවී යයි.</span></span> 
     </div> 
     <div class="q"> <span class="verse v6" data-usfm="JOB.18.6"><span class="content"> </span></span><span class="verse v7" data-usfm="JOB.18.7"><span class="label">7</span><span class="content">ස්ථිර ව තිබූ ඔහුගේ පාද දැන් වැනෙන සුලු ය.</span></span> 
     </div> 
     <div class="q2"> <span class="verse v7" data-usfm="JOB.18.7"><span class="content">තමාගේ ම කූට උපාවලින් ඔහු වැටෙයි.</span></span> 
     </div> 
     <div class="q"> <span class="verse v7" data-usfm="JOB.18.7"><span class="content"> </span></span><span class="verse v8" data-usfm="JOB.18.8"><span class="label">8</span><span class="content">ඔහු වහා දුව ගොස් දැලකට අසු වෙයි;</span></span> 
     </div> 
     <div class="q2"> <span class="verse v8" data-usfm="JOB.18.8"><span class="content">ඔහු මලපත් මත ඇවිදියි.</span></span> 
     </div> 
     <div class="q"> <span class="verse v8" data-usfm="JOB.18.8"><span class="content"> </span></span><span class="verse v9" data-usfm="JOB.18.9"><span class="label">9</span><span class="content">ඔහුගේ විලුඹ උගුලක අසු වෙයි.</span></span> 
     </div> 
     <div class="q2"> <span class="verse v9" data-usfm="JOB.18.9"><span class="content">උගුල ගැස්සී ඔහු තදින් පැටලෙයි.</span></span> 
     </div> 
     <div class="q"> <span class="verse v9" data-usfm="JOB.18.9"><span class="content"> </span></span><span class="verse v10" data-usfm="JOB.18.10"><span class="label">10</span><span class="content">පොළොවෙහි ඔහුට මරුවැලක් ද ඔහු යන පාරෙහි බොරු වළක් ද ඇත.</span></span> 
     </div> 
     <div class="q"> <span class="verse v10" data-usfm="JOB.18.10"><span class="content"> </span></span><span class="verse v11" data-usfm="JOB.18.11"><span class="label">11</span><span class="content">භීතිය සැම’ තින් ඔහු බිය ගන්වයි;</span></span> 
     </div> 
     <div class="q2"> <span class="verse v11" data-usfm="JOB.18.11"><span class="content">ඔහුගේ පාද ළඟින් ම එය ඔහු ලුහුබැඳ එයි.</span></span> 
     </div> 
     <div class="q"> <span class="verse v11" data-usfm="JOB.18.11"><span class="content"> </span></span><span class="verse v12" data-usfm="JOB.18.12"><span class="label">12</span><span class="content">සාගින්නෙන් ඔහුගේ වෙර වීරිය හීන වෙයි;</span></span> 
     </div> 
     <div class="q2"> <span class="verse v12" data-usfm="JOB.18.12"><span class="content">වැටි වැටී යන ඔහුට විපත සමීප ව ඇත.</span></span> 
     </div> 
     <div class="q"> <span class="verse v12" data-usfm="JOB.18.12"><span class="content"> </span></span><span class="verse v13" data-usfm="JOB.18.13"><span class="label">13</span><span class="content">දරුණු රෝගයක් ඔහුගේ හමට කා වැදී ඇත;</span></span> 
     </div> 
     <div class="q2"> <span class="verse v13" data-usfm="JOB.18.13"><span class="content">ඒ මාරක රෝගය ඔහුගේ අවයව කාදමයි.</span></span> 
     </div> 
     <div class="q"> <span class="verse v13" data-usfm="JOB.18.13"><span class="content"> </span></span><span class="verse v14" data-usfm="JOB.18.14"><span class="label">14</span><span class="content">ඔහුගේ නිවාසයේ සුරැකුම් බවින් ඔහු පැහැර ගනු හැක, මරු මුවට ඔහු ඇදගෙන යනු ඇත.</span></span> 
     </div> 
     <div class="q"> <span class="verse v14" data-usfm="JOB.18.14"><span class="content"> </span></span><span class="verse v15" data-usfm="JOB.18.15"><span class="label">15</span><span class="content">ගෙන්දගම් දුම් අල්ලා පිරිසිදු කළ පසු ඔහුගේ නිවාසයේ අන් කෙනෙකු වසනු ඇත.</span></span> 
     </div> 
     <div class="q"> <span class="verse v15" data-usfm="JOB.18.15"><span class="content"> </span></span><span class="verse v16" data-usfm="JOB.18.16"><span class="label">16</span><span class="content">ඔහු වනාහි, යටින් මුල් වියළී ගිය, උඩින් අතු කපාදමනු ලැබූ ගසක් වැනි ය.</span></span> 
     </div> 
     <div class="q"> <span class="verse v16" data-usfm="JOB.18.16"><span class="content"> </span></span><span class="verse v17" data-usfm="JOB.18.17"><span class="label">17</span><span class="content">මිහි මත කිසි රටක ඔහු සිහිපත් නොවනු ඇත.</span></span> 
     </div> 
     <div class="q2"> <span class="verse v17" data-usfm="JOB.18.17"><span class="content">සිය රටෙහි පවා ඔහුගේ නම නොකියවෙනු ඇත.</span></span> 
     </div> 
     <div class="q"> <span class="verse v17" data-usfm="JOB.18.17"><span class="content"> </span></span><span class="verse v18" data-usfm="JOB.18.18"><span class="label">18</span><span class="content">එළියෙන් අඳුරට ඔහු නෙරපාදමනු ලැබේ.</span></span> 
     </div> 
     <div class="q2"> <span class="verse v18" data-usfm="JOB.18.18"><span class="content">ජීවතුන්ගේ ලෝකයෙන් ඔහු පලවා හරිනු ලැබේ.</span></span> 
     </div> 
     <div class="q"> <span class="verse v18" data-usfm="JOB.18.18"><span class="content"> </span></span><span class="verse v19" data-usfm="JOB.18.19"><span class="label">19</span><span class="content">ඔහුගේ සෙනඟ අතර ඔහුට දරු මුණුබුරෝ නැත;</span></span> 
     </div> 
     <div class="q2"> <span class="verse v19" data-usfm="JOB.18.19"><span class="content">ඔහුගෙන් පැවත එන කිසිවෙක් ඔහුගේ නිවෙසෙහි ඉතිරි ව නැත.</span></span> 
     </div> 
     <div class="q"> <span class="verse v19" data-usfm="JOB.18.19"><span class="content"> </span></span><span class="verse v20" data-usfm="JOB.18.20"><span class="label">20</span><span class="content">අපරදිග දනෝ ඔහුගේ විනාශය ගැන අසා බියෙන් තිගැස්සෙති;</span></span> 
     </div> 
     <div class="q2"> <span class="verse v20" data-usfm="JOB.18.20"><span class="content">පෙරදිග දනෝ භීතියෙන් වෙවුලති.</span></span> 
     </div> 
     <div class="q"> <span class="verse v20" data-usfm="JOB.18.20"><span class="content"> </span></span><span class="verse v21" data-usfm="JOB.18.21"><span class="label">21</span><span class="content">අදමිටු අයගේ ඉරණම එය වේ;</span></span> 
     </div> 
     <div class="q2"> <span class="verse v21" data-usfm="JOB.18.21"><span class="content">දෙවිඳුන් නොසලකන අයගේ ඉරණම ද එය වේ.”</span></span> 
     </div> 
    </div> 
   </div> 
  </div>
 </body>
</html>