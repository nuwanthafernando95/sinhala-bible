<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch8" data-usfm="JOB.8">  
     <div class="s1"> <span class="heading"><b>බිල්දද්ගේ මුල් කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.8.1"><span class="label">1</span><span class="content">එවිට ෂුහිය බිල්දද් මෙසේ කී ය:</span></span> 
     </div> 
     <div class="q2"> <span class="verse v1" data-usfm="JOB.8.1"><span class="content">“හමන සුළඟක් වැනි</span></span> 
     </div> 
     <div class="q"> <span class="verse v1" data-usfm="JOB.8.1"><span class="content"> </span></span><span class="verse v2" data-usfm="JOB.8.2"><span class="label">2</span><span class="content">ඔබේ ප්‍රලාප දෙඩීම දැන් වත් ඉවරයක් නැද් ද?</span></span> 
     </div> 
     <div class="q"> <span class="verse v2" data-usfm="JOB.8.2"><span class="content"> </span></span><span class="verse v3" data-usfm="JOB.8.3"><span class="label">3</span><span class="content">දෙවි තුමාණෝ යුක්තිය අයුක්තියට පෙරළන සේක් ද?</span></span> 
     </div> 
     <div class="q2"> <span class="verse v3" data-usfm="JOB.8.3"><span class="content">සව් බලැති දෙවිඳුන් නඩුව අවනඩුව කරනු ඇද් ද?</span></span> 
     </div> 
     <div class="q"> <span class="verse v3" data-usfm="JOB.8.3"><span class="content"> </span></span><span class="verse v4" data-usfm="JOB.8.4"><span class="label">4</span><span class="content">ඔබේ දූ දරුවන් දෙවිඳුන්ට විරුද්ධ ව පව් කළ බැවින්, ඔවුන්ට දෙවිඳාණෝ නිසි දඬුවම දුන් සේක.</span></span> 
     </div> 
     <div class="q"> <span class="verse v4" data-usfm="JOB.8.4"><span class="content"> </span></span><span class="verse v5" data-usfm="JOB.8.5"><span class="label">5</span><span class="content">දැන් ඉතින්, ඔබ උනන්දුවෙන් දෙවිඳුන් සොයා, සව් බලැති එතුමන්ට කන්නලව් කරන්නෙහි නම්,</span></span> 
     </div> 
     <div class="q"> <span class="verse v5" data-usfm="JOB.8.5"><span class="content"> </span></span><span class="verse v6" data-usfm="JOB.8.6"><span class="label">6</span><span class="content">ඔබ නිදොස් ව, අවංක ව සිටින්නෙහි නම්, සැබැවින් එතුමාණන් ඔබ වෙනුවෙන් පිබිද, ඔබේ දැහැමි නිවෙසට ආසිරි වස්වනු ඇත.</span></span> 
     </div> 
     <div class="q"> <span class="verse v6" data-usfm="JOB.8.6"><span class="content"> </span></span><span class="verse v7" data-usfm="JOB.8.7"><span class="label">7</span><span class="content">“ඔබේ පටන්ගැන්ම සුළු වුව ද අවසානය උසස් වනු ඇත.</span></span> 
     </div> 
     <div class="q"> <span class="verse v7" data-usfm="JOB.8.7"><span class="content"> </span></span><span class="verse v8" data-usfm="JOB.8.8"><span class="label">8</span><span class="content">ඔබේ පැරණියන් විමසා, මුතුන්මිත්තන් අත්දුටු දෙයට සිත යොදන්න.</span></span> 
     </div> 
     <div class="q"> <span class="verse v8" data-usfm="JOB.8.8"><span class="content"> </span></span><span class="verse v9" data-usfm="JOB.8.9"><span class="label">9</span><span class="content">අද ඊයේ උදවිය වන අපි කුමක් දනිමු ද?</span></span> 
     </div> 
     <div class="q2"> <span class="verse v9" data-usfm="JOB.8.9"><span class="content">මිහි මත අප දිවිය පහ ව යන සෙවණැල්ලක් මෙන් ය.</span></span> 
     </div> 
     <div class="q"> <span class="verse v9" data-usfm="JOB.8.9"><span class="content"> </span></span><span class="verse v10" data-usfm="JOB.8.10"><span class="label">10</span><span class="content">එහෙත්, ඒ පැරණියෝ තමන් රැස් කර දැනගත් ප්‍රඥාවෙන් අපට කතා කරති;</span></span> 
     </div> 
     <div class="q2"> <span class="verse v10" data-usfm="JOB.8.10"><span class="content">ඔවුන්ට සවන් දෙන්න.</span></span> 
     </div> 
     <div class="q"> <span class="verse v10" data-usfm="JOB.8.10"><span class="content"> </span></span><span class="verse v11" data-usfm="JOB.8.11"><span class="label">11</span><span class="content">“මඩ වගුරු නැති තැන තුන්හිරියා මනා ව වැවෙනු ඇද් ද?</span></span> 
     </div> 
     <div class="q2"> <span class="verse v11" data-usfm="JOB.8.11"><span class="content">ගොහොරු බිමක් නැති තැන වැටකෙයියා වැවෙනු ඇද් ද?</span></span> 
     </div> 
     <div class="q"> <span class="verse v11" data-usfm="JOB.8.11"><span class="content"> </span></span><span class="verse v12" data-usfm="JOB.8.12"><span class="label">12</span><span class="content">අමු අමුවේ තිබිය දී ම කැපුවත්, අන් පලා ජාතීන්ට කලින් ඒවා වියළී යනු ඇත.</span></span> 
     </div> 
     <div class="q"> <span class="verse v12" data-usfm="JOB.8.12"><span class="content"> </span></span><span class="verse v13" data-usfm="JOB.8.13"><span class="label">13</span><span class="content">දෙවිඳුන් අමතක කරන කොයි මිනිසාගේත් ඉරණම එසේ ම වේ.</span></span> 
     </div> 
     <div class="q2"> <span class="verse v13" data-usfm="JOB.8.13"><span class="content">දෙවිඳුන් නොහඳුනන්නාගේ පැතීම ද එසේ ම වැනසී යන්නේ ය.</span></span> 
     </div> 
     <div class="q"> <span class="verse v13" data-usfm="JOB.8.13"><span class="content"> </span></span><span class="verse v14" data-usfm="JOB.8.14"><span class="label">14</span><span class="content">ඔවුන්ගේ විශ්වාසය නූල් පොටක් මෙන් කැඩී යයි;</span></span> 
     </div> 
     <div class="q2"> <span class="verse v14" data-usfm="JOB.8.14"><span class="content">ඔවුන් අදහන දෙය මකුළු දැලක් හා සමාන ය.</span></span> 
     </div> 
     <div class="q"> <span class="verse v14" data-usfm="JOB.8.14"><span class="content"> </span></span><span class="verse v15" data-usfm="JOB.8.15"><span class="label">15</span><span class="content">මකුළු දැලට ඔවුන් හේත්තු වුණොත්, එයට ඔවුන් වාවා ගත හැකි ද?</span></span> 
     </div> 
     <div class="q2"> <span class="verse v15" data-usfm="JOB.8.15"><span class="content">නූල් පොටේ එල්ලුණොත් එයට ඔවුන් දරා ගත හැකි ද?</span></span> 
     </div> 
     <div class="q"> <span class="verse v15" data-usfm="JOB.8.15"><span class="content"> </span></span><span class="verse v16" data-usfm="JOB.8.16"><span class="label">16</span><span class="content">නපුරු දනෝ හිරු එළියේ සශ්‍රීක වන, වත්ත පුරා විහිදී යන වල් පැළෑටි වැන්න.</span></span> 
     </div> 
     <div class="q"> <span class="verse v16" data-usfm="JOB.8.16"><span class="content"> </span></span><span class="verse v17" data-usfm="JOB.8.17"><span class="label">17</span><span class="content">ඒවායේ මුල්, ගල් ගොඩේ එතෙනු ඇත;</span></span> 
     </div> 
     <div class="q2"> <span class="verse v17" data-usfm="JOB.8.17"><span class="content">ගල් ඉඩමේ දුව යනු ඇත.</span></span> 
     </div> 
     <div class="q"> <span class="verse v17" data-usfm="JOB.8.17"><span class="content"> </span></span><span class="verse v18" data-usfm="JOB.8.18"><span class="label">18</span><span class="content">යම් කිසිවෙකු ඒවා එතැනින් උදුරා දැමුවොත්, ඒවා එතැන තිබූ බව වත් කිසිවෙක් නොදනිති.</span></span> 
     </div> 
     <div class="q"> <span class="verse v18" data-usfm="JOB.8.18"><span class="content"> </span></span><span class="verse v19" data-usfm="JOB.8.19"><span class="label">19</span><span class="content">ඉන් ඇති වන ප්‍රීතිය නම්, එම බිමෙන් අන් පැළෑටි මතු වීම ය.</span></span> 
     </div> 
     <div class="q"> <span class="verse v19" data-usfm="JOB.8.19"><span class="content"> </span></span><span class="verse v20" data-usfm="JOB.8.20"><span class="label">20</span><span class="content">දෙවි තුමන් නිදොස් කෙනෙකු ඉවත ලන්නේ වත්, නපුරෙකු සමඟ සමගි වන්නේ වත් නැත.</span></span> 
     </div> 
     <div class="q"> <span class="verse v20" data-usfm="JOB.8.20"><span class="content"> </span></span><span class="verse v21" data-usfm="JOB.8.21"><span class="label">21</span><span class="content">එතුමාණෝ ඔබ මුව සිනා රැල්ලෙන් ද ඔබ දෙතොල සතුටු ගීතයෙන් ද සරසන සේක.</span></span> 
     </div> 
     <div class="q"> <span class="verse v21" data-usfm="JOB.8.21"><span class="content"> </span></span><span class="verse v22" data-usfm="JOB.8.22"><span class="label">22</span><span class="content">ඔබේ සතුරන්ට අපකීර්තිය අත් වේ;</span></span> 
     </div> 
     <div class="q2"> <span class="verse v22" data-usfm="JOB.8.22"><span class="content">දුදනන්ගේ නිවහන අතුරුදහන් වේ.”</span></span> 
     </div> 
    </div> 
   </div> 
  </div>
 </body>
</html>