<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch17" data-usfm="JOB.17">  
     <div class="p"> <span class="content"> </span><span class="verse v1" data-usfm="JOB.17.1"><span class="label">1</span><span class="content">“මට හුස්ම ගන්න පවා බැරි ය;</span></span> 
     </div> 
     <div class="q2"> <span class="verse v1" data-usfm="JOB.17.1"><span class="content">මාගේ අවසානය හොඳට ම ළඟ ය.</span></span> 
     </div> 
     <div class="q2"> <span class="verse v1" data-usfm="JOB.17.1"><span class="content">දැන් මට ඉතිරි ව ඇත්තේ සොහොන පමණ ය.</span></span> 
     </div> 
     <div class="q"> <span class="verse v1" data-usfm="JOB.17.1"><span class="content"> </span></span><span class="verse v2" data-usfm="JOB.17.2"><span class="label">2</span><span class="content">කොයි අතට හැරුණත්, මිනිස්සු මට සරදම් කරති.</span></span> 
     </div> 
     <div class="q2"> <span class="verse v2" data-usfm="JOB.17.2"><span class="content">ඔවුන්ගේ ඇණුම්බැණුම්වලට මට මූණ පාන්නට වී ඇත.</span></span> 
     </div> 
     <div class="q"> <span class="verse v2" data-usfm="JOB.17.2"><span class="content"> </span></span><span class="verse v3" data-usfm="JOB.17.3"><span class="label">3</span><span class="content">“ඔබ ඉදිරියෙහි ඔබ ම මාගේ ඇපකරු වුව මැනව.</span></span> 
     </div> 
     <div class="q2"> <span class="verse v3" data-usfm="JOB.17.3"><span class="content">මා වෙනුවට ඇප දීමට වෙන කිසිවෙක් ඇද් ද?</span></span> 
     </div> 
     <div class="q"> <span class="verse v3" data-usfm="JOB.17.3"><span class="content"> </span></span><span class="verse v4" data-usfm="JOB.17.4"><span class="label">4</span><span class="content">තේරුම් නොගන්න පිණිස චින්තන බුද්ධිය ඔබ අඳුරු කර ඇත.</span></span> 
     </div> 
     <div class="q2"> <span class="verse v4" data-usfm="JOB.17.4"><span class="content">මා පරදා ජය ගැන්මට ඔබ ඔවුන්ට ඉඩ නුදුන මැනව.</span></span> 
     </div> 
     <div class="q"> <span class="verse v4" data-usfm="JOB.17.4"><span class="content"> </span></span><span class="verse v5" data-usfm="JOB.17.5"><span class="label">5</span><span class="content">සිය වාසිය පිණිස මිතුරන් පාවා දෙන මිනිසාගේ දරුවන් දුක් විඳිනු ඇත.</span></span> 
     </div> 
     <div class="q"> <span class="verse v5" data-usfm="JOB.17.5"><span class="content"> </span></span><span class="verse v6" data-usfm="JOB.17.6"><span class="label">6</span><span class="content">සමිඳුන් මිනිසුන් අතර මා නින්දා පාඨයක් කර ඇත.</span></span> 
     </div> 
     <div class="q2"> <span class="verse v6" data-usfm="JOB.17.6"><span class="content">ඔව්හු මාගේ මුහුණට කෙළ ගසති.</span></span> 
     </div> 
     <div class="q"> <span class="verse v6" data-usfm="JOB.17.6"><span class="content"> </span></span><span class="verse v7" data-usfm="JOB.17.7"><span class="label">7</span><span class="content">මාගේ ඇස් සෝදුකින් අඳුරු වී ඇත.</span></span> 
     </div> 
     <div class="q2"> <span class="verse v7" data-usfm="JOB.17.7"><span class="content">මාගේ අවයව සියල්ල සෙවණැල්ලක් වැනි ය.</span></span> 
     </div> 
     <div class="q"> <span class="verse v7" data-usfm="JOB.17.7"><span class="content"> </span></span><span class="verse v8" data-usfm="JOB.17.8"><span class="label">8</span><span class="content">දැහැමි අය මා දැක මවිත වෙති.</span></span> 
     </div> 
     <div class="q2"> <span class="verse v8" data-usfm="JOB.17.8"><span class="content">සුදනෝ මාගේ විපත දැක කෝප වෙති.</span></span> 
     </div> 
     <div class="q"> <span class="verse v8" data-usfm="JOB.17.8"><span class="content"> </span></span><span class="verse v9" data-usfm="JOB.17.9"><span class="label">9</span><span class="content">දැහැමියා සිය දිවි මඟෙහි ස්ථිර ව වෙසෙයි;</span></span> 
     </div> 
     <div class="q2"> <span class="verse v9" data-usfm="JOB.17.9"><span class="content">සුපිරිසිදු අත් ඇති තැනැත්තේ වඩ වඩා ශක්තිමත් වෙයි.</span></span> 
     </div> 
     <div class="q"> <span class="verse v9" data-usfm="JOB.17.9"><span class="content"> </span></span><span class="verse v10" data-usfm="JOB.17.10"><span class="label">10</span><span class="content">එහෙත්, ඔබ සියලු දෙන ම මා වෙත යළි පැමිණියත්, ඔබ අතර පැණවතෙක් මට හමු වනු ඇද් ද?</span></span> 
     </div> 
     <div class="q"> <span class="verse v10" data-usfm="JOB.17.10"><span class="content"> </span></span><span class="verse v11" data-usfm="JOB.17.11"><span class="label">11</span><span class="content">මාගේ දවස් ගෙවී ගොස් ඇත;</span></span> 
     </div> 
     <div class="q2"> <span class="verse v11" data-usfm="JOB.17.11"><span class="content">මාගේ පැතුම් බිඳී ගොස් ඇත;</span></span> 
     </div> 
     <div class="q2"> <span class="verse v11" data-usfm="JOB.17.11"><span class="content">මාගේ අරමුණු ව්‍යර්ථ වී ඇත.</span></span> 
     </div> 
     <div class="q"> <span class="verse v11" data-usfm="JOB.17.11"><span class="content"> </span></span><span class="verse v12" data-usfm="JOB.17.12"><span class="label">12</span><span class="content">එහෙත්, මාගේ මිතුරෝ මාගේ රැය දවාලට හරවති;</span></span> 
     </div> 
     <div class="q2"> <span class="verse v12" data-usfm="JOB.17.12"><span class="content">ආලෝකය ළඟ යයි කියති;</span></span> 
     </div> 
     <div class="q2"> <span class="verse v12" data-usfm="JOB.17.12"><span class="content">එහෙත්, මා අවට තවමත් අඳුර ය.</span></span> 
     </div> 
     <div class="q"> <span class="verse v12" data-usfm="JOB.17.12"><span class="content"> </span></span><span class="verse v13" data-usfm="JOB.17.13"><span class="label">13</span><span class="content">මාගේ බලාපොරොත්තුව මළවුන්ගේ ලොව ගැන පමණ ය.</span></span> 
     </div> 
     <div class="q2"> <span class="verse v13" data-usfm="JOB.17.13"><span class="content">අන්ධකාරයෙහි මම සැතපෙන්නෙමි.</span></span> 
     </div> 
     <div class="q"> <span class="verse v13" data-usfm="JOB.17.13"><span class="content"> </span></span><span class="verse v14" data-usfm="JOB.17.14"><span class="label">14</span><span class="content">මිනීවළට මම, ‘පියා ය’යි කියමි;</span></span> 
     </div> 
     <div class="q2"> <span class="verse v14" data-usfm="JOB.17.14"><span class="content">පණුවන්ට මම, ‘මව හා සොහොයුරිය ය’යි කියමි.</span></span> 
     </div> 
     <div class="q"> <span class="verse v14" data-usfm="JOB.17.14"><span class="content"> </span></span><span class="verse v15" data-usfm="JOB.17.15"><span class="label">15</span><span class="content">එසේ නම්, මාගේ පැතුම කොතැන ද?</span></span> 
     </div> 
     <div class="q2"> <span class="verse v15" data-usfm="JOB.17.15"><span class="content">‘ප්‍රීතියක් ඇතැ’යි කා හට වත් පෙනේ ද?</span></span> 
     </div> 
     <div class="q"> <span class="verse v15" data-usfm="JOB.17.15"><span class="content"> </span></span><span class="verse v16" data-usfm="JOB.17.16"><span class="label">16</span><span class="content">දූවිල්ලට හැරෙන විට, මළවුන්ගේ ලොවට බැස යන විට පැතුම හා ප්‍රීතිය මට ගෙන යා නොහැකි ද?”</span></span> 
     </div> 
    </div> 
   </div> 
  </div>
 </body>
</html>