<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch3" data-usfm="JOB.3">  
     <div class="s1"> <span class="heading"><b>ජෝබ් සිය උපන් දිනයට සාප කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="JOB.3.1"><span class="label">1</span><span class="content"> </span><span class="content">ඉන්පසු මේ තාක් නිහඬ ව සිටි ජෝබ් තමා උපන් දිනයට සාප කරගනිමින්</span></span> 
     </div> 
     <div class="q"> <span class="verse v1" data-usfm="JOB.3.1"><span class="content"> </span></span><span class="verse v2" data-usfm="JOB.3.2"><span class="label">2</span><span class="content">මෙසේ කී ය:</span></span> 
     </div> 
     <div class="q"> <span class="verse v2" data-usfm="JOB.3.2"><span class="content"> </span></span><span class="verse v3" data-usfm="JOB.3.3"><span class="label">3</span><span class="content">“මා උපන් දිනයට සාප වේ වා!</span></span> 
     </div> 
     <div class="q2"> <span class="verse v3" data-usfm="JOB.3.3"><span class="content">මා වැනි පිරිමි දරුවෙකු පිළිසිඳ ගත් රාත්‍රියට සාප වේ වා!</span></span> 
     </div> 
     <div class="q"> <span class="verse v3" data-usfm="JOB.3.3"><span class="content"> </span></span><span class="verse v4" data-usfm="JOB.3.4"><span class="label">4</span><span class="content">ඒ දවස අඳුරෙන් වැසේ වා!</span></span> 
     </div> 
     <div class="q2"> <span class="verse v4" data-usfm="JOB.3.4"><span class="content">සගලොව දෙවිඳාණෝ එය නොතකා හරිත් වා!</span></span> 
     </div> 
     <div class="q2"> <span class="verse v4" data-usfm="JOB.3.4"><span class="content">අරුණලු එහි නොදිළේ වා!</span></span> 
     </div> 
     <div class="q"> <span class="verse v4" data-usfm="JOB.3.4"><span class="content"> </span></span><span class="verse v5" data-usfm="JOB.3.5"><span class="label">5</span><span class="content">ඒ දවස, ගන’ඳුරින් හා තද කළු වැහි පටලින් වැසීයේ වා!</span></span> 
     </div> 
     <div class="q2"> <span class="verse v5" data-usfm="JOB.3.5"><span class="content">හිරු මඬල ද මැකීයේ වා!</span></span> 
     </div> 
     <div class="q"> <span class="verse v5" data-usfm="JOB.3.5"><span class="content"> </span></span><span class="verse v6" data-usfm="JOB.3.6"><span class="label">6</span><span class="content">ඒ රාත්‍රිය, ගන’ඳුරින් වැසීයේ වා!</span></span> 
     </div> 
     <div class="q2"> <span class="verse v6" data-usfm="JOB.3.6"><span class="content">අවුරුද්දේ දවස්වලත්, මාසයේ දවස්වලත් එය මකා දමනු ලැබේ වා!</span></span> 
     </div> 
     <div class="q"> <span class="verse v6" data-usfm="JOB.3.6"><span class="content"> </span></span><span class="verse v7" data-usfm="JOB.3.7"><span class="label">7</span><span class="content">එවන් රැයක, වෙන දරු උපතක් සිදු නො වේ වා!</span></span> 
     </div> 
     <div class="q2"> <span class="verse v7" data-usfm="JOB.3.7"><span class="content">සතොස වඩන කිසි හඬකුත් නො වේ වා!</span></span> 
     </div> 
     <div class="q"> <span class="verse v7" data-usfm="JOB.3.7"><span class="content"> </span></span><span class="verse v8" data-usfm="JOB.3.8"><span class="label">8</span><span class="content">මුහුදු සතුන්, දිය රකුසන්, මන්ත්‍ර බලයෙන් මැඬලන අය එදිනට සාප කරත් වා!</span></span> 
     </div> 
     <div class="q"> <span class="verse v8" data-usfm="JOB.3.8"><span class="content"> </span></span><span class="verse v9" data-usfm="JOB.3.9"><span class="label">9</span><span class="content">ඒ දවස හිරු බැස යන කල අහසෙහි තරු නොදිළේ වා!</span></span> 
     </div> 
     <div class="q2"> <span class="verse v9" data-usfm="JOB.3.9"><span class="content">එළිය ලැබෙන පැතුම සුන් වේ වා!</span></span> 
     </div> 
     <div class="q2"> <span class="verse v9" data-usfm="JOB.3.9"><span class="content">අරුණලු උදා නො වේ වා!</span></span> 
     </div> 
     <div class="q"> <span class="verse v9" data-usfm="JOB.3.9"><span class="content"> </span></span><span class="verse v10" data-usfm="JOB.3.10"><span class="label">10</span><span class="content">මේ සියල්ල, මෙසේ සිදු විය යුත්තේ, මවු කුසෙන් මා බිහි වී දුක දැක්මෙන් මා නොවැළැක් වූ බැවිනි.</span></span> 
     </div> 
     <div class="q"> <span class="verse v10" data-usfm="JOB.3.10"><span class="content"> </span></span><span class="verse v11" data-usfm="JOB.3.11"><span class="label">11</span><span class="content">මවු කුසේ දී ම මා නොමළේ මන් ද?</span></span> 
     </div> 
     <div class="q2"> <span class="verse v11" data-usfm="JOB.3.11"><span class="content">කුසෙන් නික්ම ආ විගස ම මාගේ පණ නොගියේ මන් ද?</span></span> 
     </div> 
     <div class="q"> <span class="verse v11" data-usfm="JOB.3.11"><span class="content"> </span></span><span class="verse v12" data-usfm="JOB.3.12"><span class="label">12</span><span class="content">මවු තුරුල්ලට මා පිළිගත්තේ කුමට ද?</span></span> 
     </div> 
     <div class="q2"> <span class="verse v12" data-usfm="JOB.3.12"><span class="content">මවගේ ළයෙහි මව් කිරි මට පෙව්වේ කුමට ද?</span></span> 
     </div> 
     <div class="q"> <span class="verse v12" data-usfm="JOB.3.12"><span class="content"> </span></span><span class="verse v13" data-usfm="JOB.3.13"><span class="label">13</span><span class="content">මම් එසේ මළෙම් නම්, දැන් නිසංසල ව මිනීවළෙහි මට ඉන්න තිබිණි;</span></span> 
     </div> 
     <div class="q2"> <span class="verse v13" data-usfm="JOB.3.13"><span class="content">කරදරයක් කිසිත් නැති ව මරණ නින්දට යන්න තිබිණි.</span></span> 
     </div> 
     <div class="q"> <span class="verse v13" data-usfm="JOB.3.13"><span class="content"> </span></span><span class="verse v14" data-usfm="JOB.3.14"><span class="label">14</span><span class="content">එසේ වී නම්, නැති වී යන රාජ මාලිගා ඉදි කළ නිරිඳුන් සහ ඇමතිවරුන් සමඟ මටත් සැතපෙන්නට තිබිණි.</span></span> 
     </div> 
     <div class="q"> <span class="verse v14" data-usfm="JOB.3.14"><span class="content"> </span></span><span class="verse v15" data-usfm="JOB.3.15"><span class="label">15</span><span class="content">සිය මැදුරු රන් රිදීයෙන් පුරවාගත් කුමරුන් සමඟ ද මට සැතපෙන්නට තිබිණි.</span></span> 
     </div> 
     <div class="q"> <span class="verse v15" data-usfm="JOB.3.15"><span class="content"> </span></span><span class="verse v16" data-usfm="JOB.3.16"><span class="label">16</span><span class="content">මෙලොව එළිය නුදුටු දරුවන් මෙන් ගබ්සා වී මා මිය නොගියේ මන් ද?</span></span> 
     </div> 
     <div class="q"> <span class="verse v16" data-usfm="JOB.3.16"><span class="content"> </span></span><span class="verse v17" data-usfm="JOB.3.17"><span class="label">17</span><span class="content">සොහොනෙහි පවිටු දනන් තම පව්කම් නිම කර ඇත;</span></span> 
     </div> 
     <div class="q2"> <span class="verse v17" data-usfm="JOB.3.17"><span class="content">වෙහෙසට පත් කම්කරු දනන් සිය වෙහෙසින් තොර වී ඇත.</span></span> 
     </div> 
     <div class="q"> <span class="verse v17" data-usfm="JOB.3.17"><span class="content"> </span></span><span class="verse v18" data-usfm="JOB.3.18"><span class="label">18</span><span class="content">සිරකරුවන් හට සොහොනෙහි සාමය ඇත;</span></span> 
     </div> 
     <div class="q2"> <span class="verse v18" data-usfm="JOB.3.18"><span class="content">අණ දෙන නිලධාරීන්ගේ කට හඬ දැන් ඇසෙන්නේ නැත.</span></span> 
     </div> 
     <div class="q"> <span class="verse v18" data-usfm="JOB.3.18"><span class="content"> </span></span><span class="verse v19" data-usfm="JOB.3.19"><span class="label">19</span><span class="content">සොහොන් ගැබ තුළ ලොකු කුඩා සියල්ලෝ එක හා සමාන ය;</span></span> 
     </div> 
     <div class="q2"> <span class="verse v19" data-usfm="JOB.3.19"><span class="content">වහලා තම ස්වාමියාගෙන් නිදහස් ය.</span></span> 
     </div> 
     <div class="q"> <span class="verse v19" data-usfm="JOB.3.19"><span class="content"> </span></span><span class="verse v20" data-usfm="JOB.3.20"><span class="label">20</span><span class="content">“එතුමා දුකින් සිටින අයට එළිය දෙන්නේ මන් ද?</span></span> 
     </div> 
     <div class="q2"> <span class="verse v20" data-usfm="JOB.3.20"><span class="content">සොවින් පෙළෙන අයට දිවි දෙන්නේ මන් ද?</span></span> 
     </div> 
     <div class="q"> <span class="verse v20" data-usfm="JOB.3.20"><span class="content"> </span></span><span class="verse v21" data-usfm="JOB.3.21"><span class="label">21</span><span class="content"> </span><span class="content">ඔව්හු මරු එන තුරු බලා සිටිති; එහෙත්, මරු එන්නේ නැත.</span></span> 
     </div> 
     <div class="q2"> <span class="verse v21" data-usfm="JOB.3.21"><span class="content">අන් සැම සම්පතට වඩා ඔව්හු සොහොන අගේ කරති.</span></span> 
     </div> 
     <div class="q"> <span class="verse v21" data-usfm="JOB.3.21"><span class="content"> </span></span><span class="verse v22" data-usfm="JOB.3.22"><span class="label">22</span><span class="content">සොහොනට යෑම ඔවුන්ට සතුටකි;</span></span> 
     </div> 
     <div class="q2"> <span class="verse v22" data-usfm="JOB.3.22"><span class="content">මිනීවළට යන විට ඔව්හු ප්‍රිය හඬ දෙති.</span></span> 
     </div> 
     <div class="q"> <span class="verse v22" data-usfm="JOB.3.22"><span class="content"> </span></span><span class="verse v23" data-usfm="JOB.3.23"><span class="label">23</span><span class="content">දෙවි තුමන් හැම අතින් ම හිර කර සිටින, තමා යා යුතු මඟ නොපෙනෙන මිනිසා උපත ලැබුවේ මන් ද?</span></span> 
     </div> 
     <div class="q"> <span class="verse v23" data-usfm="JOB.3.23"><span class="content"> </span></span><span class="verse v24" data-usfm="JOB.3.24"><span class="label">24</span><span class="content">මාගේ ආහාරය සුසුම් කඳුළු පමණකි;</span></span> 
     </div> 
     <div class="q2"> <span class="verse v24" data-usfm="JOB.3.24"><span class="content">මාගේ කෙඳිරිගෑම, ගලා බසින දිය දහරකි.</span></span> 
     </div> 
     <div class="q"> <span class="verse v24" data-usfm="JOB.3.24"><span class="content"> </span></span><span class="verse v25" data-usfm="JOB.3.25"><span class="label">25</span><span class="content">මා බියජනක දේ මට පැමිණ ඇත.</span></span> 
     </div> 
     <div class="q2"> <span class="verse v25" data-usfm="JOB.3.25"><span class="content">මා තැති ගන්වන හැම දේ මා පිට වැටී ඇත.</span></span> 
     </div> 
     <div class="q"> <span class="verse v25" data-usfm="JOB.3.25"><span class="content"> </span></span><span class="verse v26" data-usfm="JOB.3.26"><span class="label">26</span><span class="content">මාගේ සිතට ශාන්තියක්, සැනසිල්ලක් කොහෙත් ම නැත;</span></span> 
     </div> 
     <div class="q2"> <span class="verse v26" data-usfm="JOB.3.26"><span class="content">මාගේ දුකට අවසානයක් ඇත්තේ ම නැත.”</span></span> 
     </div> 
    </div> 
   </div> 
  </div>
 </body>
</html>