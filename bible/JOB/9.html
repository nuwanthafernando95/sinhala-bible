<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch9" data-usfm="JOB.9">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="p"> <span class="content"> </span><span class="verse v1" data-usfm="JOB.9.1"><span class="label">1</span><span class="content">එවිට ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.9.1"><span class="content"> </span></span><span class="verse v2" data-usfm="JOB.9.2"><span class="label">2</span><span class="content"> </span><span class="content">“ඔය සියල්ල ඇත්ත ම බව මම හොඳින් දනිමි.</span></span> 
     </div> 
     <div class="q2"> <span class="verse v2" data-usfm="JOB.9.2"><span class="content">එතුමන්ට විරුද්ධ ව පැමිණිල්ලක් කර මිනිසෙකුට ජයගත හැකි ද?</span></span> 
     </div> 
     <div class="q"> <span class="verse v2" data-usfm="JOB.9.2"><span class="content"> </span></span><span class="verse v3" data-usfm="JOB.9.3"><span class="label">3</span><span class="content">පැමිණිලිකරු මෙන් මිනිසාට දෙවිඳුන් සමඟ වාද කළ හැකි ද?</span></span> 
     </div> 
     <div class="q2"> <span class="verse v3" data-usfm="JOB.9.3"><span class="content">එතුමන් අසන ප්‍රශ්න දහසකින් එකකට වත් මිනිසාට පිළිතුරු දිය හැකි ද?</span></span> 
     </div> 
     <div class="q"> <span class="verse v3" data-usfm="JOB.9.3"><span class="content"> </span></span><span class="verse v4" data-usfm="JOB.9.4"><span class="label">4</span><span class="content">දෙවිඳාණෝ ප්‍රඥාසම්පන්න ය;</span></span> 
     </div> 
     <div class="q2"> <span class="verse v4" data-usfm="JOB.9.4"><span class="content">සර්ව බලධාරී ය.</span></span> 
     </div> 
     <div class="q2"> <span class="verse v4" data-usfm="JOB.9.4"><span class="content">එතුමන්ට එරෙහි ව කිසිවෙකුට ජයගත හැකි වේ ද?</span></span> 
     </div> 
     <div class="q"> <span class="verse v4" data-usfm="JOB.9.4"><span class="content"> </span></span><span class="verse v5" data-usfm="JOB.9.5"><span class="label">5</span><span class="content">එතුමාණෝ හිටි හැටියේ ගිරිකුළු දෙදරවා හරින සේක;</span></span> 
     </div> 
     <div class="q2"> <span class="verse v5" data-usfm="JOB.9.5"><span class="content">සිය උදහසින් ඒවා පෙරළා දමන සේක;</span></span> 
     </div> 
     <div class="q"> <span class="verse v5" data-usfm="JOB.9.5"><span class="content"> </span></span><span class="verse v6" data-usfm="JOB.9.6"><span class="label">6</span><span class="content">මහ පොළොවේ පදනම් කම්පා කරවන සේක;</span></span> 
     </div> 
     <div class="q2"> <span class="verse v6" data-usfm="JOB.9.6"><span class="content">එහි කණු සොලවන සේක;</span></span> 
     </div> 
     <div class="q"> <span class="verse v6" data-usfm="JOB.9.6"><span class="content"> </span></span><span class="verse v7" data-usfm="JOB.9.7"><span class="label">7</span><span class="content">එතුමාණන් අණ කළහොත්, හිරු උදා නොවන්නේ ය;</span></span> 
     </div> 
     <div class="q2"> <span class="verse v7" data-usfm="JOB.9.7"><span class="content">තරු සඟවා වසා ලීමට එතුමාණන්ට හැකි වන්නේ ය.</span></span> 
     </div> 
     <div class="q"> <span class="verse v7" data-usfm="JOB.9.7"><span class="content"> </span></span><span class="verse v8" data-usfm="JOB.9.8"><span class="label">8</span><span class="content">ඒ උතුමාණෝ පමණක් ම අහස් තලය දිග හරින සේක;</span></span> 
     </div> 
     <div class="q2"> <span class="verse v8" data-usfm="JOB.9.8"><span class="content">මහ සයුර පිට ඇවිදින සේක.</span></span> 
     </div> 
     <div class="q"> <span class="verse v8" data-usfm="JOB.9.8"><span class="content"> </span></span><span class="verse v9" data-usfm="JOB.9.9"><span class="label">9</span><span class="content"> </span><span class="content">මහ වලසා ද මුව සිරස ද හත්දින්න ද දකුණු දිග තාරකා ද මැවූ සේක.</span></span> 
     </div> 
     <div class="q"> <span class="verse v9" data-usfm="JOB.9.9"><span class="content"> </span></span><span class="verse v10" data-usfm="JOB.9.10"><span class="label">10</span><span class="content">මිනිස් මනසින් සොයාගත නොහැකි මහත් දේ ද ගණනාවක් නොමැති අසිරිමත් දේ ද කරන සේක.</span></span> 
     </div> 
     <div class="q"> <span class="verse v10" data-usfm="JOB.9.10"><span class="content"> </span></span><span class="verse v11" data-usfm="JOB.9.11"><span class="label">11</span><span class="content">මා ළඟින් ම වැඩියත්, එතුමන් මට පෙනෙන්නේ නැත;</span></span> 
     </div> 
     <div class="q2"> <span class="verse v11" data-usfm="JOB.9.11"><span class="content">මා පසු කොට ගියත් මට දකින්න නොහැකි ය,</span></span> 
     </div> 
     <div class="q"> <span class="verse v11" data-usfm="JOB.9.11"><span class="content"> </span></span><span class="verse v12" data-usfm="JOB.9.12"><span class="label">12</span><span class="content">දෙවි තුමන් යමක් ගන්න කල එය වැළැක්විය හැකි සමතා කවරෙක් ද?</span></span> 
     </div> 
     <div class="q2"> <span class="verse v12" data-usfm="JOB.9.12"><span class="content">‘ඔබ ඔය කරන්නේ කුමක් දැ’යි පවසන්නට කාට හැකි ද?</span></span> 
     </div> 
     <div class="q"> <span class="verse v12" data-usfm="JOB.9.12"><span class="content"> </span></span><span class="verse v13" data-usfm="JOB.9.13"><span class="label">13</span><span class="content">දෙවි තුමන්ගේ උදහස නිරතුරු ව ම පවතිනු ඇත;</span></span> 
     </div> 
     <div class="q2"> <span class="verse v13" data-usfm="JOB.9.13"><span class="content">රාහබ් නම් දියරකුසාගේ සහචරයෝ එතුමන් හට අවනත වෙති.</span></span> 
     </div> 
     <div class="q"> <span class="verse v13" data-usfm="JOB.9.13"><span class="content"> </span></span><span class="verse v14" data-usfm="JOB.9.14"><span class="label">14</span><span class="content">එසේ නම්, එතුමන් සමඟ සුදුසු වචනින් වාද විවාද කිරීමට හැකියාවක් මට ඇද් ද?</span></span> 
     </div> 
     <div class="q"> <span class="verse v14" data-usfm="JOB.9.14"><span class="content"> </span></span><span class="verse v15" data-usfm="JOB.9.15"><span class="label">15</span><span class="content">මා නිදොස් වුව ද එතුමන්ට උත්තර දීමට මම අපොහොසත් වෙමි.</span></span> 
     </div> 
     <div class="q2"> <span class="verse v15" data-usfm="JOB.9.15"><span class="content">මම විනිසකරුගෙන් දයාව පතමි.</span></span> 
     </div> 
     <div class="q"> <span class="verse v15" data-usfm="JOB.9.15"><span class="content"> </span></span><span class="verse v16" data-usfm="JOB.9.16"><span class="label">16</span><span class="content">මා එතුමන් ඇමතූ විට එතුමන්ගෙන් පිළිතුරක් ලැබුණේ ය.</span></span> 
     </div> 
     <div class="q2"> <span class="verse v16" data-usfm="JOB.9.16"><span class="content">එතුමාණෝ මට සවන් දෙන සේකැ යි විශ්වාස කළ හැකි ද?</span></span> 
     </div> 
     <div class="q"> <span class="verse v16" data-usfm="JOB.9.16"><span class="content"> </span></span><span class="verse v17" data-usfm="JOB.9.17"><span class="label">17</span><span class="content">එතුමාණෝ සැඬ සුළඟින් මට පහර දී තව තවත් මට නිකරුණේ තුවාළ කරන සේක.</span></span> 
     </div> 
     <div class="q"> <span class="verse v17" data-usfm="JOB.9.17"><span class="content"> </span></span><span class="verse v18" data-usfm="JOB.9.18"><span class="label">18</span><span class="content">එතුමාණෝ මට හුස්ම ගන්නට වත් ඉඩ නොදී සිත් තැවුළින් මා පුරවන සේක.</span></span> 
     </div> 
     <div class="q"> <span class="verse v18" data-usfm="JOB.9.18"><span class="content"> </span></span><span class="verse v19" data-usfm="JOB.9.19"><span class="label">19</span><span class="content">ශක්තිය ගැන සිතමු නම්, එය ඇත්තේ එතුමන්ට ය.</span></span> 
     </div> 
     <div class="q2"> <span class="verse v19" data-usfm="JOB.9.19"><span class="content">මා ගැන යුක්තිය විසඳීම උදෙසා එතුමන් කැඳවීමට සමතා කවරෙක් ද?</span></span> 
     </div> 
     <div class="q"> <span class="verse v19" data-usfm="JOB.9.19"><span class="content"> </span></span><span class="verse v20" data-usfm="JOB.9.20"><span class="label">20</span><span class="content">‘මම නිදොස් වෙමි’යි මා කටින් කීවත්, මාගේ ම වචනය මා වරදට පත් කරයි.</span></span> 
     </div> 
     <div class="q2"> <span class="verse v20" data-usfm="JOB.9.20"><span class="content">මාගේ හැම උත්තරයක් ම මා වරදකරුවෙකු කරයි.</span></span> 
     </div> 
     <div class="q"> <span class="verse v20" data-usfm="JOB.9.20"><span class="content"> </span></span><span class="verse v21" data-usfm="JOB.9.21"><span class="label">21</span><span class="content">මා නිදොස් වුවත්, ජීවිතයෙන් මට කමක් නැත;</span></span> 
     </div> 
     <div class="q2"> <span class="verse v21" data-usfm="JOB.9.21"><span class="content">ජීවිතයෙන් මට වැඩක් නැත.</span></span> 
     </div> 
     <div class="q"> <span class="verse v21" data-usfm="JOB.9.21"><span class="content"> </span></span><span class="verse v22" data-usfm="JOB.9.22"><span class="label">22</span><span class="content">මට කොයි එකත් එක ය.</span></span> 
     </div> 
     <div class="q2"> <span class="verse v22" data-usfm="JOB.9.22"><span class="content">වැරදි වුවත්, නිවැරැදි වුවත් දෙවි තුමන් අප විනාශ කරන බව මට පෙනේ.</span></span> 
     </div> 
     <div class="q"> <span class="verse v22" data-usfm="JOB.9.22"><span class="content"> </span></span><span class="verse v23" data-usfm="JOB.9.23"><span class="label">23</span><span class="content">විපතින් හදිසි මරණය එන විට නිදොස් අයගේ විපත්තිය ගැන එතුමාණෝ සිනාසෙන සේක.</span></span> 
     </div> 
     <div class="q"> <span class="verse v23" data-usfm="JOB.9.23"><span class="content"> </span></span><span class="verse v24" data-usfm="JOB.9.24"><span class="label">24</span><span class="content">ලෝකය කුදිටු අය අතට බාර දී තිබේ;</span></span> 
     </div> 
     <div class="q2"> <span class="verse v24" data-usfm="JOB.9.24"><span class="content">විනිසකරුවන්ගේ ඇස් අන්ධ කර ඇත.</span></span> 
     </div> 
     <div class="q2"> <span class="verse v24" data-usfm="JOB.9.24"><span class="content">එසේ නොවේ නම්, මෙසේ වන්නේ කෙසේ ද?</span></span> 
     </div> 
     <div class="q"> <span class="verse v24" data-usfm="JOB.9.24"><span class="content"> </span></span><span class="verse v25" data-usfm="JOB.9.25"><span class="label">25</span><span class="content">මාගේ කල දවස, දුවන පණිවුඩකාරයෙකුට වඩා වේගයෙන් ගෙවෙයි.</span></span> 
     </div> 
     <div class="q2"> <span class="verse v25" data-usfm="JOB.9.25"><span class="content">එය හොඳක් නොදැක පලා යයි.</span></span> 
     </div> 
     <div class="q"> <span class="verse v25" data-usfm="JOB.9.25"><span class="content"> </span></span><span class="verse v26" data-usfm="JOB.9.26"><span class="label">26</span><span class="content">මාගේ දිවිය වේගයෙන් යන නැවක් මෙන් ද ගොදුර පිට කඩා වදින රාජාලියෙකු මෙන් ද පහ ව යයි.</span></span> 
     </div> 
     <div class="q"> <span class="verse v26" data-usfm="JOB.9.26"><span class="content"> </span></span><span class="verse v27" data-usfm="JOB.9.27"><span class="label">27</span><span class="content">මාගේ විලාපය අමතක කොට, ‘මම මාගේ දොම්නස් පෙනුම සොම්නසට වෙනස් කරමි’යි කීවත්,</span></span> 
     </div> 
     <div class="q"> <span class="verse v27" data-usfm="JOB.9.27"><span class="content"> </span></span><span class="verse v28" data-usfm="JOB.9.28"><span class="label">28</span><span class="content">මම මාගේ සියලු දුක්ගැනවිලිවලට බියෙන් සිටිමි.</span></span> 
     </div> 
     <div class="q2"> <span class="verse v28" data-usfm="JOB.9.28"><span class="content">මා නිදොස් ලෙස ඔබ ගණන් නොගන්න බව මම දනිමි.</span></span> 
     </div> 
     <div class="q"> <span class="verse v28" data-usfm="JOB.9.28"><span class="content"> </span></span><span class="verse v29" data-usfm="JOB.9.29"><span class="label">29</span><span class="content">‘නුඹ වරදකරුවෙකැ’යි ඔබ වදාරන සේක් නම්, මාගේ වෙහෙස වීමෙන් වැඩක් ඇද් ද?</span></span> 
     </div> 
     <div class="q"> <span class="verse v29" data-usfm="JOB.9.29"><span class="content"> </span></span><span class="verse v30" data-usfm="JOB.9.30"><span class="label">30</span><span class="content">සුදු හිම දියෙන් නා ගෙන මාගේ දෑත කොතරම් සුදෝ සුදු කරගත්තත්,</span></span> 
     </div> 
     <div class="q"> <span class="verse v30" data-usfm="JOB.9.30"><span class="content"> </span></span><span class="verse v31" data-usfm="JOB.9.31"><span class="label">31</span><span class="content">ඔබ මා මඩ වළට හෙළන සේක.</span></span> 
     </div> 
     <div class="q2"> <span class="verse v31" data-usfm="JOB.9.31"><span class="content">මාගේ ම ඇඳුම් මට ම පිළිකුලකි.</span></span> 
     </div> 
     <div class="q"> <span class="verse v31" data-usfm="JOB.9.31"><span class="content"> </span></span><span class="verse v32" data-usfm="JOB.9.32"><span class="label">32</span><span class="content">එතුමන්ට කට උත්තර දෙන්නට වත්, එතුමන් සමඟ උසාවියට යන්නට වත් මට පුළුවන්කමක් නැත.</span></span> 
     </div> 
     <div class="q2"> <span class="verse v32" data-usfm="JOB.9.32"><span class="content">එතුමාණෝ මා වැනි මිනිසෙක් නොවන සේක.</span></span> 
     </div> 
     <div class="q"> <span class="verse v32" data-usfm="JOB.9.32"><span class="content"> </span></span><span class="verse v33" data-usfm="JOB.9.33"><span class="label">33</span><span class="content">අප දෙපසට මැදින් අප අතර සමගිය ඇති කිරීමට මැදහත්කරුවෙක් නැත.</span></span> 
     </div> 
     <div class="q"> <span class="verse v33" data-usfm="JOB.9.33"><span class="content"> </span></span><span class="verse v34" data-usfm="JOB.9.34"><span class="label">34</span><span class="content">ඔබේ දඬුවම මා කෙරෙන් පහකළ මැනව.</span></span> 
     </div> 
     <div class="q2"> <span class="verse v34" data-usfm="JOB.9.34"><span class="content">ඔබේ භීතියෙන් මා ත්‍රස්ත නොකළ මැනව.</span></span> 
     </div> 
     <div class="q"> <span class="verse v34" data-usfm="JOB.9.34"><span class="content"> </span></span><span class="verse v35" data-usfm="JOB.9.35"><span class="label">35</span><span class="content">එවිට මම නොබිය ව කරුණු කියමි.</span></span> 
     </div> 
     <div class="q2"> <span class="verse v35" data-usfm="JOB.9.35"><span class="content">එසේ නම්, බියට හේතුවක් මට නැත.</span></span> 
     </div> 
    </div> 
   </div> 
  </div>
 </body>
</html>