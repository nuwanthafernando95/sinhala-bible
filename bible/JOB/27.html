<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch27" data-usfm="JOB.27">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.27.1"><span class="label">1</span><span class="content">ඉක්බිති ජෝබ් යළිත් මෙසේ පැවසී ය:</span></span> 
     </div> 
     <div class="q"> <span class="verse v1" data-usfm="JOB.27.1"><span class="content"> </span></span><span class="verse v2" data-usfm="JOB.27.2"><span class="label">2</span><span class="content">“මා කෙරෙන් යුක්තිය වළක්වා, සෝදුකින් මා පිරෙවූ, සව් බලැති දෙවිඳුන් නමින් මම මෙය දිවුරා කියමි:</span></span> 
     </div> 
     <div class="q"> <span class="verse v2" data-usfm="JOB.27.2"><span class="content"> </span></span><span class="verse v3" data-usfm="JOB.27.3"><span class="label">3</span><span class="content">මාගේ පණ නළ තිබෙන තුරු, දෙවිඳුන් දුන් හුස්ම ටික මා තුළ පවතින තුරු,</span></span> 
     </div> 
     <div class="q"> <span class="verse v3" data-usfm="JOB.27.3"><span class="content"> </span></span><span class="verse v4" data-usfm="JOB.27.4"><span class="label">4</span><span class="content">මා මුවින් අසත්‍යයක් වත්, කිසි මුසාවක් වත් නොකියමි.</span></span> 
     </div> 
     <div class="q"> <span class="verse v4" data-usfm="JOB.27.4"><span class="content"> </span></span><span class="verse v5" data-usfm="JOB.27.5"><span class="label">5</span><span class="content">ඔබ පවසන දේ සැබෑ යයි මම කිසි සේත් නොකියමි.</span></span> 
     </div> 
     <div class="q2"> <span class="verse v5" data-usfm="JOB.27.5"><span class="content">දිවි ඇති තාක් මා නිවැරදි බව ම කියා සිටිමි.</span></span> 
     </div> 
     <div class="q"> <span class="verse v5" data-usfm="JOB.27.5"><span class="content"> </span></span><span class="verse v6" data-usfm="JOB.27.6"><span class="label">6</span><span class="content">මා නිවැරදි බව මම තරයේ කියා සිටිමි.</span></span> 
     </div> 
     <div class="q2"> <span class="verse v6" data-usfm="JOB.27.6"><span class="content">දිවි ඇති තාක් මාගේ හෘදය සාක්ෂිය මට වරද නොතබයි.</span></span> 
     </div> 
     <div class="q"> <span class="verse v6" data-usfm="JOB.27.6"><span class="content"> </span></span><span class="verse v7" data-usfm="JOB.27.7"><span class="label">7</span><span class="content">‘මාගේ සතුරාට දුදනෙකුට මෙන් අවැඩක් වේවා’යි ද ‘මාගේ විරුද්ධකාරයාට නපුරක් ම වේවා’යි ද පතමි.</span></span> 
     </div> 
     <div class="q"> <span class="verse v7" data-usfm="JOB.27.7"><span class="content"> </span></span><span class="verse v8" data-usfm="JOB.27.8"><span class="label">8</span><span class="content">අභක්තිකයාගේ අවසන් හුස්ම පහ කොට, දෙවිඳුන් මරණය එවන විට ඔහුට කවර බලාපොරොත්තුවක් ඇද් ද?</span></span> 
     </div> 
     <div class="q"> <span class="verse v8" data-usfm="JOB.27.8"><span class="content"> </span></span><span class="verse v9" data-usfm="JOB.27.9"><span class="label">9</span><span class="content">විපත පැමිණෙන විට දෙවි තුමාණන් ඔහුගේ යැදුම් අසනු ඇද් ද?</span></span> 
     </div> 
     <div class="q"> <span class="verse v9" data-usfm="JOB.27.9"><span class="content"> </span></span><span class="verse v10" data-usfm="JOB.27.10"><span class="label">10</span><span class="content">ඔහු සව් බලැති දෙවි තුමන් කෙරෙහි ප්‍රීති වන්නේ ද?</span></span> 
     </div> 
     <div class="q2"> <span class="verse v10" data-usfm="JOB.27.10"><span class="content">එතුමන්ට නිරතුරු යැදුම් පුදනු ඇද් ද?</span></span> 
     </div> 
     <div class="q"> <span class="verse v10" data-usfm="JOB.27.10"><span class="content"> </span></span><span class="verse v11" data-usfm="JOB.27.11"><span class="label">11</span><span class="content">නැත.</span></span> 
     </div> 
     <div class="q2"> <span class="verse v11" data-usfm="JOB.27.11"><span class="content">දෙවි තුමන්ගේ බලය ක්‍රියා කරන හැටි මම ඔබට පවසන්නෙමි.</span></span> 
     </div> 
     <div class="q2"> <span class="verse v11" data-usfm="JOB.27.11"><span class="content">සව් බලැති දෙවි තුමන්ගේ අදහස් මම ඔබට කියා දෙමි.</span></span> 
     </div> 
     <div class="q"> <span class="verse v11" data-usfm="JOB.27.11"><span class="content"> </span></span><span class="verse v12" data-usfm="JOB.27.12"><span class="label">12</span><span class="content">මේ හැම දෙය ඔබ තේරුම් ගන්නහු නම්, මෙවැනි වල්පල් ඔබ නොදොඩන්නහු ය.”</span></span> 
     </div> 
     <div class="s1"> <span class="heading"><b>ශෝපර්ගේ කතාව</b></span> 
     </div> 
     <div class="q"> <span class="verse v12" data-usfm="JOB.27.12"><span class="content"> </span></span><span class="verse v13" data-usfm="JOB.27.13"><span class="label">13</span><span class="content">ශෝපර් මෙසේ පැවසී ය:</span></span> 
     </div> 
     <div class="q2"> <span class="verse v13" data-usfm="JOB.27.13"><span class="content">“සැහැසි ලෙස ජීවත් වන දුදනන් හට සව් බලැති දෙවිඳුන්ගේ දඬුවම මෙසේ ය:</span></span> 
     </div> 
     <div class="q"> <span class="verse v13" data-usfm="JOB.27.13"><span class="content"> </span></span><span class="verse v14" data-usfm="JOB.27.14"><span class="label">14</span><span class="content">ඔවුන්ට දූ දරුවන් බොහෝ ඇතත්, ඔව්හු රණ බිම්හි මැරී වැටෙති.</span></span> 
     </div> 
     <div class="q2"> <span class="verse v14" data-usfm="JOB.27.14"><span class="content">මුළු පරපුර සාගින්නෙන් පෙළෙති.</span></span> 
     </div> 
     <div class="q"> <span class="verse v14" data-usfm="JOB.27.14"><span class="content"> </span></span><span class="verse v15" data-usfm="JOB.27.15"><span class="label">15</span><span class="content">ඔවුන්ගෙන් ඉතුරු වන අය වසංගතයෙන් නැසෙති;</span></span> 
     </div> 
     <div class="q2"> <span class="verse v15" data-usfm="JOB.27.15"><span class="content">ඔවුන් ගැන වැන්දඹුවෝ පවා නොවැලපෙති.</span></span> 
     </div> 
     <div class="q"> <span class="verse v15" data-usfm="JOB.27.15"><span class="content"> </span></span><span class="verse v16" data-usfm="JOB.27.16"><span class="label">16</span><span class="content">ඔවුන්ට පොළොවේ වැලි මෙන් රන් රිදී තිබුණත්, අපමණ රෙදිපිළි ගොඩගැහුණත්,</span></span> 
     </div> 
     <div class="q"> <span class="verse v16" data-usfm="JOB.27.16"><span class="content"> </span></span><span class="verse v17" data-usfm="JOB.27.17"><span class="label">17</span><span class="content">ඒවා පැළඳගන්නේ ඔවුන් නොව, දැහැමි අය ය;</span></span> 
     </div> 
     <div class="q2"> <span class="verse v17" data-usfm="JOB.27.17"><span class="content">ඔවුන්ගේ රන් රිදී ද බෙදාගන්නේ නිදොස් අය ය.</span></span> 
     </div> 
     <div class="q"> <span class="verse v17" data-usfm="JOB.27.17"><span class="content"> </span></span><span class="verse v18" data-usfm="JOB.27.18"><span class="label">18</span><span class="content">දුදනා සාදන ගෙය මකුළු දැල මෙන් ද කෙත රක්නා ගොවියාගේ පැල්පත මෙන් ද වැඩි කල් නොපවතියි.</span></span> 
     </div> 
     <div class="q"> <span class="verse v18" data-usfm="JOB.27.18"><span class="content"> </span></span><span class="verse v19" data-usfm="JOB.27.19"><span class="label">19</span><span class="content">එක් දිනක් ඔහු පොහොසතෙකු ලෙස සැතපෙයි;</span></span> 
     </div> 
     <div class="q2"> <span class="verse v19" data-usfm="JOB.27.19"><span class="content">නැවත එසේ නොකරයි.</span></span> 
     </div> 
     <div class="q2"> <span class="verse v19" data-usfm="JOB.27.19"><span class="content">පසු දා අවදි වන විට ඔහු අතේ සතයක් නැත.</span></span> 
     </div> 
     <div class="q"> <span class="verse v19" data-usfm="JOB.27.19"><span class="content"> </span></span><span class="verse v20" data-usfm="JOB.27.20"><span class="label">20</span><span class="content">බියකරු විපත ගංවතුර මෙන් ඔහු පලවා හරියි;</span></span> 
     </div> 
     <div class="q2"> <span class="verse v20" data-usfm="JOB.27.20"><span class="content">රෑ හමන කුණාටුව ඔහු පැහැරගෙන යයි.</span></span> 
     </div> 
     <div class="q"> <span class="verse v20" data-usfm="JOB.27.20"><span class="content"> </span></span><span class="verse v21" data-usfm="JOB.27.21"><span class="label">21</span><span class="content">පෙරදිග මාරුතයෙන් ඔහු ගහගෙන යයි;</span></span> 
     </div> 
     <div class="q2"> <span class="verse v21" data-usfm="JOB.27.21"><span class="content">සිය නිවෙසින් ඈත පෙදෙසකට ඔහු නෙරපී යයි.</span></span> 
     </div> 
     <div class="q"> <span class="verse v21" data-usfm="JOB.27.21"><span class="content"> </span></span><span class="verse v22" data-usfm="JOB.27.22"><span class="label">22</span><span class="content">ඔහු එක පිම්මෙන් පලා යන්න හැදුවත්, මාරුතය දයාව නොපෙන්වයි;</span></span> 
     </div> 
     <div class="q2"> <span class="verse v22" data-usfm="JOB.27.22"><span class="content">ඔහුට පහර පිට පහර දෙනු ඇත.</span></span> 
     </div> 
     <div class="q"> <span class="verse v22" data-usfm="JOB.27.22"><span class="content"> </span></span><span class="verse v23" data-usfm="JOB.27.23"><span class="label">23</span><span class="content">ඔහු පලා යන විට මාරුතය ලුහුබැඳ ගිගුරුම් දෙයි.</span></span> 
     </div> 
     <div class="q2"> <span class="verse v23" data-usfm="JOB.27.23"><span class="content">විනාශකාරී බලයකින් ඔවුන් බිය ගන්වයි.”</span></span> 
     </div> 
    </div> 
   </div> 
  </div>
 </body>
</html>