<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch33" data-usfm="JOB.33">  
     <div class="s1"> <span class="heading"><b>ජෝබ්ගේ අහංකාරය</b></span> 
     </div> 
     <div class="q"> <span class="content"> </span><span class="verse v1" data-usfm="JOB.33.1"><span class="label">1</span><span class="content">“කෙසේ වුව ද, ජෝබ් තුමෙනි, මා කියන හැම දෙයට ම ඉතා හොඳින් සවන් දෙන්න.</span></span> 
     </div> 
     <div class="q"> <span class="verse v1" data-usfm="JOB.33.1"><span class="content"> </span></span><span class="verse v2" data-usfm="JOB.33.2"><span class="label">2</span><span class="content">මෙන්න, මම පිළිතුරු දීමට සැරසී සිටිමි.</span></span> 
     </div> 
     <div class="q2"> <span class="verse v2" data-usfm="JOB.33.2"><span class="content">මාගේ වචන දැන් දිව’ග ලෙල දෙයි.</span></span> 
     </div> 
     <div class="q"> <span class="verse v2" data-usfm="JOB.33.2"><span class="content"> </span></span><span class="verse v3" data-usfm="JOB.33.3"><span class="label">3</span><span class="content">මා කියන හැම දෙය ම අවංක ය, මා මුවින් නික්මෙන දෙය සත්‍ය ය.</span></span> 
     </div> 
     <div class="q"> <span class="verse v3" data-usfm="JOB.33.3"><span class="content"> </span></span><span class="verse v4" data-usfm="JOB.33.4"><span class="label">4</span><span class="content">දිව්‍ය ආත්මයාණෝ මා මැවූ සේක;</span></span> 
     </div> 
     <div class="q2"> <span class="verse v4" data-usfm="JOB.33.4"><span class="content">සව් බලැති එතුමන්ගේ හුස්ම මට දිවිය දී ඇත.</span></span> 
     </div> 
     <div class="q"> <span class="verse v4" data-usfm="JOB.33.4"><span class="content"> </span></span><span class="verse v5" data-usfm="JOB.33.5"><span class="label">5</span><span class="content">ඔබට හැකි නම්, මට උත්තර දෙන්න;</span></span> 
     </div> 
     <div class="q2"> <span class="verse v5" data-usfm="JOB.33.5"><span class="content">හොඳින් සූදානම් වී මට විරුද්ධ ව තර්ක ඉදිරිපත් කරන්න.</span></span> 
     </div> 
     <div class="q"> <span class="verse v5" data-usfm="JOB.33.5"><span class="content"> </span></span><span class="verse v6" data-usfm="JOB.33.6"><span class="label">6</span><span class="content">දෙවි තුමන් අබිමුව ඔබත්, මමත් එක වාගේ ම ය.</span></span> 
     </div> 
     <div class="q2"> <span class="verse v6" data-usfm="JOB.33.6"><span class="content">අපි දෙදෙනා ම පොළොවේ පසින් සාදනු ලැබුවෙමු.</span></span> 
     </div> 
     <div class="q"> <span class="verse v6" data-usfm="JOB.33.6"><span class="content"> </span></span><span class="verse v7" data-usfm="JOB.33.7"><span class="label">7</span><span class="content">මා ගැන බියෙන් තැති ගත යුතු නොවේ.</span></span> 
     </div> 
     <div class="q2"> <span class="verse v7" data-usfm="JOB.33.7"><span class="content">මාගේ බලපෑම ඔබට වෙහෙසක් නො වේ වා!</span></span> 
     </div> 
     <div class="q"> <span class="verse v7" data-usfm="JOB.33.7"><span class="content"> </span></span><span class="verse v8" data-usfm="JOB.33.8"><span class="label">8</span><span class="content">ඔබේ කීම්වලට මමත් සවන් දිනිමි;</span></span> 
     </div> 
     <div class="q2"> <span class="verse v8" data-usfm="JOB.33.8"><span class="content">මෙන්න, ඔබ මෙසේ කියනු මම අසාගෙන සිටියෙමි;</span></span> 
     </div> 
     <div class="q"> <span class="verse v8" data-usfm="JOB.33.8"><span class="content"> </span></span><span class="verse v9" data-usfm="JOB.33.9"><span class="label">9</span><span class="content">‘මම නිදොස් ය;</span></span> 
     </div> 
     <div class="q2"> <span class="verse v9" data-usfm="JOB.33.9"><span class="content">අයුතුකමක් මා තුළ නැත.</span></span> 
     </div> 
     <div class="q2"> <span class="verse v9" data-usfm="JOB.33.9"><span class="content">මම නිර්මල ය;</span></span> 
     </div> 
     <div class="q2"> <span class="verse v9" data-usfm="JOB.33.9"><span class="content">මා තුළ පවක් නැත.</span></span> 
     </div> 
     <div class="q"> <span class="verse v9" data-usfm="JOB.33.9"><span class="content"> </span></span><span class="verse v10" data-usfm="JOB.33.10"><span class="label">10</span><span class="content">එහෙත්, දෙවිඳාණෝ මට එරෙහි ව කරුණු සොයා, මා සතුරෙකු ලෙස ගණන් ගන්න සේක.</span></span> 
     </div> 
     <div class="q"> <span class="verse v10" data-usfm="JOB.33.10"><span class="content"> </span></span><span class="verse v11" data-usfm="JOB.33.11"><span class="label">11</span><span class="content"> </span><span class="content"> මාගේ පාද දඬුකඳේ දමන සේක;</span></span> 
     </div> 
     <div class="q2"> <span class="verse v11" data-usfm="JOB.33.11"><span class="content">මා කරන හැම දෙය ම මුර කරන සේක.’</span></span> 
     </div> 
     <div class="q2"> <span class="verse v11" data-usfm="JOB.33.11"><span class="content">මේ වදන් ඔබ කීවෙහි ය.</span></span> 
     </div> 
     <div class="q"> <span class="verse v11" data-usfm="JOB.33.11"><span class="content"> </span></span><span class="verse v12" data-usfm="JOB.33.12"><span class="label">12</span><span class="content">ජෝබ් තුමෙනි, මෙන්න, ඊට මාගේ පිළිතුර;</span></span> 
     </div> 
     <div class="q2"> <span class="verse v12" data-usfm="JOB.33.12"><span class="content">ඔබ කීවා වැරදි ය.</span></span> 
     </div> 
     <div class="q2"> <span class="verse v12" data-usfm="JOB.33.12"><span class="content">දෙවිඳාණෝ මිනිසාට වඩා උතුම් ය.</span></span> 
     </div> 
     <div class="q"> <span class="verse v12" data-usfm="JOB.33.12"><span class="content"> </span></span><span class="verse v13" data-usfm="JOB.33.13"><span class="label">13</span><span class="content">එතුමන්ට එරෙහි ව වාද විවාද කරන්නේ මන් ද?</span></span> 
     </div> 
     <div class="q2"> <span class="verse v13" data-usfm="JOB.33.13"><span class="content">එතුමන්ගේ තර්කවලට කාට මූණ දිය හැකි ද?</span></span> 
     </div> 
     <div class="q"> <span class="verse v13" data-usfm="JOB.33.13"><span class="content"> </span></span><span class="verse v14" data-usfm="JOB.33.14"><span class="label">14</span><span class="content">දෙවි තුමාණෝ නැවත නැවත කතා කරන සේක;</span></span> 
     </div> 
     <div class="q2"> <span class="verse v14" data-usfm="JOB.33.14"><span class="content">එහෙත්, මිනිසා සලකන්නේ නැත.</span></span> 
     </div> 
     <div class="q"> <span class="verse v14" data-usfm="JOB.33.14"><span class="content"> </span></span><span class="verse v15" data-usfm="JOB.33.15"><span class="label">15</span><span class="content"> </span><span class="content"> එතුමාණෝ සිහිනයකින් හෝ රැයේ දර්ශනයකින් හෝ මිනිසා බර නින්දට පැමිණි විට යහන මත නින්දේ දී හෝ ඔහුට කතා කරන සේක.</span></span> 
     </div> 
     <div class="q"> <span class="verse v15" data-usfm="JOB.33.15"><span class="content"> </span></span><span class="verse v16" data-usfm="JOB.33.16"><span class="label">16</span><span class="content">දෙවිඳාණෝ මිනිසුන්ගේ කනට කොඳුරා එතුමන්ගේ තර්ජනවලින් ඔවුන් බිය ගන්වන සේක.</span></span> 
     </div> 
     <div class="q"> <span class="verse v16" data-usfm="JOB.33.16"><span class="content"> </span></span><span class="verse v17" data-usfm="JOB.33.17"><span class="label">17</span><span class="content">එකල මිනිසා ඔහුගේ පාපයෙන් වළක්වන පිණිස, ඔහුගේ උඩඟුකම පහකරන පිණිස,</span></span> 
     </div> 
     <div class="q"> <span class="verse v17" data-usfm="JOB.33.17"><span class="content"> </span></span><span class="verse v18" data-usfm="JOB.33.18"><span class="label">18</span><span class="content">ඔහුගේ ජීවිතය මිනීවළෙන් ද ඔහුගේ පණ කෙන්ද කඩුපතින් ද රැක ගන්න පිණිස දෙවිඳාණෝ එසේ කරන සේක.</span></span> 
     </div> 
     <div class="q"> <span class="verse v18" data-usfm="JOB.33.18"><span class="content"> </span></span><span class="verse v19" data-usfm="JOB.33.19"><span class="label">19</span><span class="content">දෙවිඳාණෝ, මිනිසාට ලෙඩ රෝග එවීමෙන් ද ඔහුගේ ඇඟපතට වේදනා ඇති කිරීමෙන් ද ඔහු යහ මඟ යවන සේක.</span></span> 
     </div> 
     <div class="q"> <span class="verse v19" data-usfm="JOB.33.19"><span class="content"> </span></span><span class="verse v20" data-usfm="JOB.33.20"><span class="label">20</span><span class="content">එවිට රෝගියාට කෑම ප්‍රිය නැත;</span></span> 
     </div> 
     <div class="q2"> <span class="verse v20" data-usfm="JOB.33.20"><span class="content">රස බොජුන් වුව ද, ඔහු අප්‍රිය කරයි.</span></span> 
     </div> 
     <div class="q"> <span class="verse v20" data-usfm="JOB.33.20"><span class="content"> </span></span><span class="verse v21" data-usfm="JOB.33.21"><span class="label">21</span><span class="content">ඔහුගේ සිරුර ක්ෂය වී ගොස්, හමින් වැසුණු ඇටකටු පෑදී පෙනෙයි.</span></span> 
     </div> 
     <div class="q"> <span class="verse v21" data-usfm="JOB.33.21"><span class="content"> </span></span><span class="verse v22" data-usfm="JOB.33.22"><span class="label">22</span><span class="content">ඔහුගේ ප්‍රාණය මිනීවළට ද ජීවිතය මළවුන්ගේ ලොවට ද ළං වේ ගෙන යයි.</span></span> 
     </div> 
     <div class="q"> <span class="verse v22" data-usfm="JOB.33.22"><span class="content"> </span></span><span class="verse v23" data-usfm="JOB.33.23"><span class="label">23</span><span class="content">මිනිසා හට තම හරි වැරදි පහදන පිණිස, ඔහුගේ සහයට දූතයන් දහසකගෙන් එක් කෙනෙකු වත් සමහර විට එනු ඇත.</span></span> 
     </div> 
     <div class="q"> <span class="verse v23" data-usfm="JOB.33.23"><span class="content"> </span></span><span class="verse v24" data-usfm="JOB.33.24"><span class="label">24</span><span class="content">දූතයා ඔහුට දයා වී, ‘මෙන්න, ඔහුගේ මිදීමේ මිලය!</span></span> 
     </div> 
     <div class="q2"> <span class="verse v24" data-usfm="JOB.33.24"><span class="content">එය රැගෙන ඔහු මිනීවළට යන්නට නොදී, ඔහු මුදාහරින්නැ’යි කියනු ඇත.</span></span> 
     </div> 
     <div class="q"> <span class="verse v24" data-usfm="JOB.33.24"><span class="content"> </span></span><span class="verse v25" data-usfm="JOB.33.25"><span class="label">25</span><span class="content">එවිට ඔහුගේ මාංසය තරුණයෙකුගේ මාංසය මෙන් සවිමත් වනු ඇත;</span></span> 
     </div> 
     <div class="q2"> <span class="verse v25" data-usfm="JOB.33.25"><span class="content">ඔහු යළි සිය නව යොවුන් වියට පැමිණෙනු ඇත.</span></span> 
     </div> 
     <div class="q"> <span class="verse v25" data-usfm="JOB.33.25"><span class="content"> </span></span><span class="verse v26" data-usfm="JOB.33.26"><span class="label">26</span><span class="content">ඔහු දෙවිඳුන්ට අයැදින විට එතුමාණෝ ඔහුට පිළිතුරු දෙන සේක.</span></span> 
     </div> 
     <div class="q2"> <span class="verse v26" data-usfm="JOB.33.26"><span class="content">එවිට ඔහු ප්‍රීතියෙන් එතුමාණන් නමදින්නේ ය.</span></span> 
     </div> 
     <div class="q2"> <span class="verse v26" data-usfm="JOB.33.26"><span class="content">දෙවි තුමාණෝ යළි ඔහු දැහැමිකමට පමුණුවන සේක.</span></span> 
     </div> 
     <div class="q"> <span class="verse v26" data-usfm="JOB.33.26"><span class="content"> </span></span><span class="verse v27" data-usfm="JOB.33.27"><span class="label">27</span><span class="content">ඔහු මිනිසුන් ඉදිරියෙහි ගී ගයමින්, ‘මම පව් කෙළෙමි;</span></span> 
     </div> 
     <div class="q2"> <span class="verse v27" data-usfm="JOB.33.27"><span class="content">දූෂණය කෙළෙමි.</span></span> 
     </div> 
     <div class="q2"> <span class="verse v27" data-usfm="JOB.33.27"><span class="content">එහෙත්, දෙවි තුමාණෝ මට සමාව දුන් සේක.</span></span> 
     </div> 
     <div class="q"> <span class="verse v27" data-usfm="JOB.33.27"><span class="content"> </span></span><span class="verse v28" data-usfm="JOB.33.28"><span class="label">28</span><span class="content">මිනීවළට යාමෙන් එතුමාණෝ මා මිදූ සේක;</span></span> 
     </div> 
     <div class="q2"> <span class="verse v28" data-usfm="JOB.33.28"><span class="content">දැන් මාගේ ජීවිතයට එළිය දැක්ක හැකි ය’යි කියනු ඇත.</span></span> 
     </div> 
     <div class="q"> <span class="verse v28" data-usfm="JOB.33.28"><span class="content"> </span></span><span class="verse v29" data-usfm="JOB.33.29"><span class="label">29</span><span class="content">මිනිසා මරණින් මුදන පිණිසත්</span></span> 
     </div> 
     <div class="q"> <span class="verse v29" data-usfm="JOB.33.29"><span class="content"> </span></span><span class="verse v30" data-usfm="JOB.33.30"><span class="label">30</span><span class="content">ජීවත් වීමේ ප්‍රීතිය ඔහුට දෙන පිණිසත් දෙවි උතුමාණෝ නැවත නැවත මේ සියල්ල ඔහු උදෙසා කරන සේක.</span></span> 
     </div> 
     <div class="q"> <span class="verse v30" data-usfm="JOB.33.30"><span class="content"> </span></span><span class="verse v31" data-usfm="JOB.33.31"><span class="label">31</span><span class="content">එම්බා, ජෝබ් තුමෙනි, හොඳට සවන් දෙන්න.</span></span> 
     </div> 
     <div class="q2"> <span class="verse v31" data-usfm="JOB.33.31"><span class="content">මා කතා කරන විට නිහඬ ව ඉන්න.</span></span> 
     </div> 
     <div class="q"> <span class="verse v31" data-usfm="JOB.33.31"><span class="content"> </span></span><span class="verse v32" data-usfm="JOB.33.32"><span class="label">32</span><span class="content">කියන්න යමක් ඔබට ඇත්නම්, මට පිළිතුරු දී කතා කරන්න.</span></span> 
     </div> 
     <div class="q2"> <span class="verse v32" data-usfm="JOB.33.32"><span class="content">මාගේ කැමැත්ත නම්, ඔබ නිවැරදි බව පිළිගැනීම ය.</span></span> 
     </div> 
     <div class="q"> <span class="verse v32" data-usfm="JOB.33.32"><span class="content"> </span></span><span class="verse v33" data-usfm="JOB.33.33"><span class="label">33</span><span class="content">නැති නම්, මට සවන් දී නිහඬ ව ඉන්න.</span></span> 
     </div> 
     <div class="q2"> <span class="verse v33" data-usfm="JOB.33.33"><span class="content">මම ඔබට ප්‍රඥාව පහදා දෙමි.”</span></span> 
     </div> 
    </div> 
   </div> 
  </div>
 </body>
</html>