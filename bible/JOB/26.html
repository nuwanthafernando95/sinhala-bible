<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch26" data-usfm="JOB.26">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.26.1"><span class="label">1</span><span class="content">එකල ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.26.1"><span class="content"> </span></span><span class="verse v2" data-usfm="JOB.26.2"><span class="label">2</span><span class="content">“අසරණ මෙමා හට ඔබ දිරිය දුන් හැටි හරි කදිම යි!</span></span> 
     </div> 
     <div class="q2"> <span class="verse v2" data-usfm="JOB.26.2"><span class="content">මාගේ දුබල අතට වීරිය දුන් හැටි හරි අගෙයි!</span></span> 
     </div> 
     <div class="q"> <span class="verse v2" data-usfm="JOB.26.2"><span class="content"> </span></span><span class="verse v3" data-usfm="JOB.26.3"><span class="label">3</span><span class="content">අනුවණ කෙනෙකුට ඔවා වදන් දී, හරි අවබෝධය ගෙන දුන් හැටි අනේ යස යි!</span></span> 
     </div> 
     <div class="q"> <span class="verse v3" data-usfm="JOB.26.3"><span class="content"> </span></span><span class="verse v4" data-usfm="JOB.26.4"><span class="label">4</span><span class="content">ඔබ ඔය දිග හෑල්ල කීවේ කාට ද?</span></span> 
     </div> 
     <div class="q2"> <span class="verse v4" data-usfm="JOB.26.4"><span class="content">එය පැවසීමට වරම් ලැබුවේ කාගෙන් ද?”</span></span> 
     </div> 
     <div class="s1"> <span class="heading"><b>බිල්දද්ගේ කතාව</b></span> 
     </div> 
     <div class="q"> <span class="verse v4" data-usfm="JOB.26.4"><span class="content"> </span></span><span class="verse v5" data-usfm="JOB.26.5"><span class="label">5</span><span class="content">බිල්දද් මෙසේ කී ය:</span></span> 
     </div> 
     <div class="q2"> <span class="verse v5" data-usfm="JOB.26.5"><span class="content">“පාතාල ලෝකය වෙවුළා යයි;</span></span> 
     </div> 
     <div class="q2"> <span class="verse v5" data-usfm="JOB.26.5"><span class="content">එහි වැසියෝ බියෙන් කම්පිත වෙති.</span></span> 
     </div> 
     <div class="q"> <span class="verse v5" data-usfm="JOB.26.5"><span class="content"> </span></span><span class="verse v6" data-usfm="JOB.26.6"><span class="label">6</span><span class="content">පාතාල ලෝකය දෙවිඳුන් අබිමුව විවර වී ඇත;</span></span> 
     </div> 
     <div class="q2"> <span class="verse v6" data-usfm="JOB.26.6"><span class="content">දෙවි බැල්මෙන් එය මුවා කිරීමට වැස්මක් නැත.</span></span> 
     </div> 
     <div class="q"> <span class="verse v6" data-usfm="JOB.26.6"><span class="content"> </span></span><span class="verse v7" data-usfm="JOB.26.7"><span class="label">7</span><span class="content">දෙවි තුමාණෝ උතුරු දිග අහස විහිදුවා හළ සේක.</span></span> 
     </div> 
     <div class="q2"> <span class="verse v7" data-usfm="JOB.26.7"><span class="content">හිස් අවකාශයෙහි පොළොව එල්ලා තබන සේක.</span></span> 
     </div> 
     <div class="q"> <span class="verse v7" data-usfm="JOB.26.7"><span class="content"> </span></span><span class="verse v8" data-usfm="JOB.26.8"><span class="label">8</span><span class="content">එතුමාණෝ වලාකුළුවල වතුර පුරවා තබන සේක;</span></span> 
     </div> 
     <div class="q2"> <span class="verse v8" data-usfm="JOB.26.8"><span class="content">එහි බරෙන් වලාකුළු පුපුරන්නට ඉඩ නොදෙන සේක.</span></span> 
     </div> 
     <div class="q"> <span class="verse v8" data-usfm="JOB.26.8"><span class="content"> </span></span><span class="verse v9" data-usfm="JOB.26.9"><span class="label">9</span><span class="content">එතුමාණෝ සඳ මඬල ආවරණය කරන සේක;</span></span> 
     </div> 
     <div class="q2"> <span class="verse v9" data-usfm="JOB.26.9"><span class="content">එය මත වලාකුළු විහිදුවන සේක.</span></span> 
     </div> 
     <div class="q"> <span class="verse v9" data-usfm="JOB.26.9"><span class="content"> </span></span><span class="verse v10" data-usfm="JOB.26.10"><span class="label">10</span><span class="content">එළිය අඳුරෙන් වෙන් කරන සීමාවෙහි සමුදුර මත නිම් වළල්ල අඳින සේක.</span></span> 
     </div> 
     <div class="q"> <span class="verse v10" data-usfm="JOB.26.10"><span class="content"> </span></span><span class="verse v11" data-usfm="JOB.26.11"><span class="label">11</span><span class="content">එතුමන්ගේ තර්ජන අසා, අහස උසුලා සිටින කණු බියෙන් වෙවුළා තැති ගනියි.</span></span> 
     </div> 
     <div class="q"> <span class="verse v11" data-usfm="JOB.26.11"><span class="content"> </span></span><span class="verse v12" data-usfm="JOB.26.12"><span class="label">12</span><span class="content">එතුමාණෝ සිය බලවත් බාහුවෙන් දස්කම් පා දිය රකුසා දෙබෑ කළ සේක;</span></span> 
     </div> 
     <div class="q2"> <span class="verse v12" data-usfm="JOB.26.12"><span class="content">සත් සමුදුර නිසල කළ සේක.</span></span> 
     </div> 
     <div class="q"> <span class="verse v12" data-usfm="JOB.26.12"><span class="content"> </span></span><span class="verse v13" data-usfm="JOB.26.13"><span class="label">13</span><span class="content">එතුමන්ගේ හුස්මෙන් අහස පිවිතුරු වෙයි.</span></span> 
     </div> 
     <div class="q2"> <span class="verse v13" data-usfm="JOB.26.13"><span class="content">එතුමන්ගේ බාහුව පලා යන දිය රකුසා දෙබෑ කරයි.</span></span> 
     </div> 
     <div class="q"> <span class="verse v13" data-usfm="JOB.26.13"><span class="content"> </span></span><span class="verse v14" data-usfm="JOB.26.14"><span class="label">14</span><span class="content">මේ එතුමන්ගේ තෙද විකුමෙන් බිඳක් පමණි;</span></span> 
     </div> 
     <div class="q2"> <span class="verse v14" data-usfm="JOB.26.14"><span class="content">එතුමන් ගැන අපට ඇසෙන්නේ සිහින් රාවයක් පමණි;</span></span> 
     </div> 
     <div class="q2"> <span class="verse v14" data-usfm="JOB.26.14"><span class="content">එතුමන්ගේ වීර වික්‍රම ගිගුරුම් හඬ තේරුම්ගත හැකි කාට ද?”</span></span> 
     </div> 
    </div> 
   </div> 
  </div>
 </body>
</html>