<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch24" data-usfm="JOB.24">  
     <div class="q"> <span class="content"> </span><span class="verse v1" data-usfm="JOB.24.1"><span class="label">1</span><span class="content">“සව් බලැති දෙවිඳාණන්ගේ විනිශ්චය දවස නියම නොකරන්නේ මන් ද?</span></span> 
     </div> 
     <div class="q2"> <span class="verse v1" data-usfm="JOB.24.1"><span class="content">එතුමන් නමදින දනන් ඒ දිනය නොදන්නේ මන් ද?</span></span> 
     </div> 
     <div class="q"> <span class="verse v1" data-usfm="JOB.24.1"><span class="content"> </span></span><span class="verse v2" data-usfm="JOB.24.2"><span class="label">2</span><span class="content">දුෂ්ට දනෝ, ඉඩම් ලෝභීහු මායිම් ගල් වෙනස් කරති;</span></span> 
     </div> 
     <div class="q2"> <span class="verse v2" data-usfm="JOB.24.2"><span class="content">ඔව්හු බැටළුවන් සොරාගෙන උන්ට කවා පොවා හදාගනිති.</span></span> 
     </div> 
     <div class="q"> <span class="verse v2" data-usfm="JOB.24.2"><span class="content"> </span></span><span class="verse v3" data-usfm="JOB.24.3"><span class="label">3</span><span class="content">සමහරු අනාථයන්ගේ කොටළුවන් සොරා ගනිති;</span></span> 
     </div> 
     <div class="q2"> <span class="verse v3" data-usfm="JOB.24.3"><span class="content">වැන්දඹුවක ණය ගෙවන තුරු ඇගේ ගොනා තබා ගනිති.</span></span> 
     </div> 
     <div class="q"> <span class="verse v3" data-usfm="JOB.24.3"><span class="content"> </span></span><span class="verse v4" data-usfm="JOB.24.4"><span class="label">4</span><span class="content">දිළිඳුන්ගේ අයිතිවාසිකම් ලබා ගැනීම ඔව්හු වළක්වති.</span></span> 
     </div> 
     <div class="q2"> <span class="verse v4" data-usfm="JOB.24.4"><span class="content">දුව ගොස් සැඟවෙන ලෙස දිළිඳුන් හට ඔව්හු බල කරති.</span></span> 
     </div> 
     <div class="q"> <span class="verse v4" data-usfm="JOB.24.4"><span class="content"> </span></span><span class="verse v5" data-usfm="JOB.24.5"><span class="label">5</span><span class="content">දිළින්ඳෝ වල් කොටළුවන් විලසින් මරුකතරෙහි කෑම සොයා ඔබමොබ යති.</span></span> 
     </div> 
     <div class="q2"> <span class="verse v5" data-usfm="JOB.24.5"><span class="content">අන් කිසි තැනකින් දුප්පතුන්ට කෑම සොයාගන්නට බැරිය.</span></span> 
     </div> 
     <div class="q"> <span class="verse v5" data-usfm="JOB.24.5"><span class="content"> </span></span><span class="verse v6" data-usfm="JOB.24.6"><span class="label">6</span><span class="content">ඔව්හු අන් අය සතු කෙත් වතුවලින් අස්වැන්න රැස් කරගනිති;</span></span> 
     </div> 
     <div class="q2"> <span class="verse v6" data-usfm="JOB.24.6"><span class="content">දුදනන්ගේ මිදිවතුවලින් මිදි පල නෙළාගනිති.</span></span> 
     </div> 
     <div class="q"> <span class="verse v6" data-usfm="JOB.24.6"><span class="content"> </span></span><span class="verse v7" data-usfm="JOB.24.7"><span class="label">7</span><span class="content">රාත්‍රියේ දී පොරවාගන්නට වස්ත්‍ර නැති ව, ශීතලයට වැස්ම නැති ව ඔව්හු නින්දට යති.</span></span> 
     </div> 
     <div class="q"> <span class="verse v7" data-usfm="JOB.24.7"><span class="content"> </span></span><span class="verse v8" data-usfm="JOB.24.8"><span class="label">8</span><span class="content">කඳුකරයෙන් එන වැස්සට දියබත් වී මුවා වන පිණිස පර්වතය අසල ඔව්හු රොක් වී සිටිති.</span></span> 
     </div> 
     <div class="q"> <span class="verse v8" data-usfm="JOB.24.8"><span class="content"> </span></span><span class="verse v9" data-usfm="JOB.24.9"><span class="label">9</span><span class="content">දුදනෝ මවු ළයෙන් අනාථ දරුවන් උදුරාගනිති.</span></span> 
     </div> 
     <div class="q2"> <span class="verse v9" data-usfm="JOB.24.9"><span class="content">දිළිඳුන්ගේ දූ දරුවන් ඇප වෙනුවට තබාගනිති.</span></span> 
     </div> 
     <div class="q"> <span class="verse v9" data-usfm="JOB.24.9"><span class="content"> </span></span><span class="verse v10" data-usfm="JOB.24.10"><span class="label">10</span><span class="content">කය වැසුමට වත්කමක් නැති ව, නග්න ව ඒ අසරණයෝ ගමන් කරති.</span></span> 
     </div> 
     <div class="q2"> <span class="verse v10" data-usfm="JOB.24.10"><span class="content">ඔව්හු අස්වැන්න නෙළුවත් සාගින්නෙන් පෙළෙති.</span></span> 
     </div> 
     <div class="q"> <span class="verse v10" data-usfm="JOB.24.10"><span class="content"> </span></span><span class="verse v11" data-usfm="JOB.24.11"><span class="label">11</span><span class="content">දුදනන් ඔලීව තෙල් හිඳිතත්, මිදි පල පාගා මිදියුස පෙරතත්, ඔව්හු පිපාසයෙන් පෙළෙති.</span></span> 
     </div> 
     <div class="q"> <span class="verse v11" data-usfm="JOB.24.11"><span class="content"> </span></span><span class="verse v12" data-usfm="JOB.24.12"><span class="label">12</span><span class="content">නගරයේ මරණාසන්න වූවෝ කෙඳිරි ගැසුවත්, තුවාළ වූවෝ උදව් ඉල්ලා මොරගසතත්, දෙවිඳුන් හට නො ඇසේ.</span></span> 
     </div> 
     <div class="q"> <span class="verse v12" data-usfm="JOB.24.12"><span class="content"> </span></span><span class="verse v13" data-usfm="JOB.24.13"><span class="label">13</span><span class="content">ආලෝකයට එරෙහි ව කැරලි ගසන මිනිස්සු ඇත.</span></span> 
     </div> 
     <div class="q2"> <span class="verse v13" data-usfm="JOB.24.13"><span class="content">ආලෝකය ගැන ඔවුන්ට තේරුමක් නැත.</span></span> 
     </div> 
     <div class="q2"> <span class="verse v13" data-usfm="JOB.24.13"><span class="content">ඒ මාවතෙහි ගමනක් නැත.</span></span> 
     </div> 
     <div class="q"> <span class="verse v13" data-usfm="JOB.24.13"><span class="content"> </span></span><span class="verse v14" data-usfm="JOB.24.14"><span class="label">14</span><span class="content">මිනීමරුවා අලුයමින් නැඟිට දිළිඳුන් හා අසරණයන් මැරීමට යයි;</span></span> 
     </div> 
     <div class="q2"> <span class="verse v14" data-usfm="JOB.24.14"><span class="content">රාත්‍රියේ දී සොරකමට යයි.</span></span> 
     </div> 
     <div class="q"> <span class="verse v14" data-usfm="JOB.24.14"><span class="content"> </span></span><span class="verse v15" data-usfm="JOB.24.15"><span class="label">15</span><span class="content">පරදාර සේවනය කරන්නා ඇඳිරි වන තුරු බලා සිට, කිසිවෙකුට නොපෙනෙන පරිදි තම මුහුණට වැස්මක් දමා ගනියි.</span></span> 
     </div> 
     <div class="q"> <span class="verse v15" data-usfm="JOB.24.15"><span class="content"> </span></span><span class="verse v16" data-usfm="JOB.24.16"><span class="label">16</span><span class="content">සොරු රෑ අඳුරෙහි ගෙවල් බිඳිති;</span></span> 
     </div> 
     <div class="q2"> <span class="verse v16" data-usfm="JOB.24.16"><span class="content">දවාලෙහි සැඟවී සිට එළිය මඟ හරිති.</span></span> 
     </div> 
     <div class="q"> <span class="verse v16" data-usfm="JOB.24.16"><span class="content"> </span></span><span class="verse v17" data-usfm="JOB.24.17"><span class="label">17</span><span class="content">ඔවුන්ට එළිය දරුණු ලෙස බියකරු ය;</span></span> 
     </div> 
     <div class="q2"> <span class="verse v17" data-usfm="JOB.24.17"><span class="content">රෑ අඳුරට ඔව්හු ප්‍රිය කරති.”</span></span> 
     </div> 
     <div class="s1"> <span class="heading"><b>ශෝපර්ගේ කතාව</b></span> 
     </div> 
     <div class="q2"> <span class="verse v17" data-usfm="JOB.24.17"><span class="content">ශෝපර් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v17" data-usfm="JOB.24.17"><span class="content"> </span></span><span class="verse v18" data-usfm="JOB.24.18"><span class="label">18</span><span class="content">“දුදනෝ ජලය මත පාවෙන කුණු රොඩු වැන්න;</span></span> 
     </div> 
     <div class="q2"> <span class="verse v18" data-usfm="JOB.24.18"><span class="content">ඔවුන් සතු වතුපිටිවල දේව සාපය ඇත.</span></span> 
     </div> 
     <div class="q2"> <span class="verse v18" data-usfm="JOB.24.18"><span class="content">ඔව්හු තවත් මිදි වත්තේ වැඩට නොයති.</span></span> 
     </div> 
     <div class="q"> <span class="verse v18" data-usfm="JOB.24.18"><span class="content"> </span></span><span class="verse v19" data-usfm="JOB.24.19"><span class="label">19</span><span class="content">නියඟය හා ශ්‍රීෂ්මය නිසා හිම දිය වී යන්නේ ය;</span></span> 
     </div> 
     <div class="q2"> <span class="verse v19" data-usfm="JOB.24.19"><span class="content">පාපිෂ්ඨයා එලෙස ම ජීවතුන් අතරෙන් පහ ව යයි.</span></span> 
     </div> 
     <div class="q"> <span class="verse v19" data-usfm="JOB.24.19"><span class="content"> </span></span><span class="verse v20" data-usfm="JOB.24.20"><span class="label">20</span><span class="content">වැදූ මව පවා ඔහු සිහි නොකරයි;</span></span> 
     </div> 
     <div class="q2"> <span class="verse v20" data-usfm="JOB.24.20"><span class="content">පණුවෝ ඔහු කා දමති;</span></span> 
     </div> 
     <div class="q2"> <span class="verse v20" data-usfm="JOB.24.20"><span class="content">බිඳ වැටුණු ගසක් මෙන් දුෂ්ටකම අවසන් වෙයි.</span></span> 
     </div> 
     <div class="q"> <span class="verse v20" data-usfm="JOB.24.20"><span class="content"> </span></span><span class="verse v21" data-usfm="JOB.24.21"><span class="label">21</span><span class="content">මෙසේ වන්නේ, ඔහු දරුවන් නැති ස්ත්‍රියට පීඩා කොට, වැන්දඹුවට කරුණාව නොදැක්වූ හෙයිනි.</span></span> 
     </div> 
     <div class="q"> <span class="verse v21" data-usfm="JOB.24.21"><span class="content"> </span></span><span class="verse v22" data-usfm="JOB.24.22"><span class="label">22</span><span class="content">දෙවි තුමන් සිය බලයෙන් බලවතුන් ඉවතට ඇද දමනු ඇත;</span></span> 
     </div> 
     <div class="q2"> <span class="verse v22" data-usfm="JOB.24.22"><span class="content">ඔවුන් නැඟිට සිටියත්, ස්ථිර ජීවිතයක් ගැන ඔවුන්ට විශ්වාසයක් නැත.</span></span> 
     </div> 
     <div class="q"> <span class="verse v22" data-usfm="JOB.24.22"><span class="content"> </span></span><span class="verse v23" data-usfm="JOB.24.23"><span class="label">23</span><span class="content">දෙවි තුමාණෝ යහතින් විසුමට ඔවුන්ට රැකවරණය දෙන සේක;</span></span> 
     </div> 
     <div class="q2"> <span class="verse v23" data-usfm="JOB.24.23"><span class="content">හැම මොහොතෙහි ම එතුමන්ගේ දෙනෙත ඔවුන් යන මඟ වෙත යොමු වේ.</span></span> 
     </div> 
     <div class="q"> <span class="verse v23" data-usfm="JOB.24.23"><span class="content"> </span></span><span class="verse v24" data-usfm="JOB.24.24"><span class="label">24</span><span class="content">මොහොතකට ඔව්හු උසස් වෙති;</span></span> 
     </div> 
     <div class="q2"> <span class="verse v24" data-usfm="JOB.24.24"><span class="content">එහෙත්, වල් පැළෑටි මෙන් ඔව්හු වහා මැලවී යති.</span></span> 
     </div> 
     <div class="q2"> <span class="verse v24" data-usfm="JOB.24.24"><span class="content">කපා දැමූ ගොයම් මෙන් ඔව්හු තුරන් ව යති.</span></span> 
     </div> 
     <div class="q"> <span class="verse v24" data-usfm="JOB.24.24"><span class="content"> </span></span><span class="verse v25" data-usfm="JOB.24.25"><span class="label">25</span><span class="content">මේ මාගේ කියමන් බොරු නම්, මාගේ ඒ තර්කය බිඳලිය හැකි යම්කිසි සමතෙක් මෙලොව ඇද් ද?”</span></span> 
     </div> 
    </div> 
   </div> 
  </div>
 </body>
</html>