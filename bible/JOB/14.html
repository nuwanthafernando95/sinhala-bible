<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch14" data-usfm="JOB.14">  
     <div class="q"> <span class="content"> </span><span class="verse v1" data-usfm="JOB.14.1"><span class="label">1</span><span class="content">“මවු කුසින් උපන් හැම කෙනෙකුගේ ම ජීවිත කෙටි ය, දුකින් පිරී ඇත.</span></span> 
     </div> 
     <div class="q"> <span class="verse v1" data-usfm="JOB.14.1"><span class="content"> </span></span><span class="verse v2" data-usfm="JOB.14.2"><span class="label">2</span><span class="content">ඔහු මලක් මෙන් පිපී, පර වී යන්නේ ය.</span></span> 
     </div> 
     <div class="q2"> <span class="verse v2" data-usfm="JOB.14.2"><span class="content">නොපවතින සෙවණැල්ලක් මෙන් පහ ව යන්නේ ය.</span></span> 
     </div> 
     <div class="q"> <span class="verse v2" data-usfm="JOB.14.2"><span class="content"> </span></span><span class="verse v3" data-usfm="JOB.14.3"><span class="label">3</span><span class="content">එවැන්නෙකු දෙස ඔබ නෙත් යොමා බලන සේක් ද?</span></span> 
     </div> 
     <div class="q2"> <span class="verse v3" data-usfm="JOB.14.3"><span class="content">උසාවියෙහි ඔබ වෙත ඔහු කැඳවන සේක් ද?</span></span> 
     </div> 
     <div class="q"> <span class="verse v3" data-usfm="JOB.14.3"><span class="content"> </span></span><span class="verse v4" data-usfm="JOB.14.4"><span class="label">4</span><span class="content">අපවිත්‍ර දෙයකින් පවිත්‍ර දෙයක් උපදවන්න කාට හැකි ද?</span></span> 
     </div> 
     <div class="q2"> <span class="verse v4" data-usfm="JOB.14.4"><span class="content">කිසිවෙකුට බැරි ය!</span></span> 
     </div> 
     <div class="q"> <span class="verse v4" data-usfm="JOB.14.4"><span class="content"> </span></span><span class="verse v5" data-usfm="JOB.14.5"><span class="label">5</span><span class="content">මිනිසාගේ ආයු මිම්මක් ඇත.</span></span> 
     </div> 
     <div class="q2"> <span class="verse v5" data-usfm="JOB.14.5"><span class="content">ඔහුගේ අවුරුදු ඔබ අතේ ය.</span></span> 
     </div> 
     <div class="q2"> <span class="verse v5" data-usfm="JOB.14.5"><span class="content">ඔහුගේ කාල සීමා ඉක්මවා නොයන පරිදි ඒවා පිහිටුවා ඇත.</span></span> 
     </div> 
     <div class="q"> <span class="verse v5" data-usfm="JOB.14.5"><span class="content"> </span></span><span class="verse v6" data-usfm="JOB.14.6"><span class="label">6</span><span class="content">පැයවල් ගණන් බලමින් කුලීකරුවෙකු මෙන් සිටින ඔහුගෙන් ඔබේ ඇස් ඉවතට ගෙන ඔහුට විවේකය දුන මැනව.</span></span> 
     </div> 
     <div class="q"> <span class="verse v6" data-usfm="JOB.14.6"><span class="content"> </span></span><span class="verse v7" data-usfm="JOB.14.7"><span class="label">7</span><span class="content">ගසක් කපා දැමුවොත්, එය යළිත් ලියලා එහි රිකිලි හටගනු ඇතැ යි බලාපොරොත්තුවක් ඇත.</span></span> 
     </div> 
     <div class="q"> <span class="verse v7" data-usfm="JOB.14.7"><span class="content"> </span></span><span class="verse v8" data-usfm="JOB.14.8"><span class="label">8</span><span class="content">ඒ ගසේ මුල් බොහෝ කල් පොළොවේ දිරා ගියත් එහි කඳ බිම වියළී ගියත්,</span></span> 
     </div> 
     <div class="q"> <span class="verse v8" data-usfm="JOB.14.8"><span class="content"> </span></span><span class="verse v9" data-usfm="JOB.14.9"><span class="label">9</span><span class="content">වතුර උරා ගත්තොත් දලු ලා පැළෑටියක් මෙන් යළිත් අතු ලියලනු ඇත.</span></span> 
     </div> 
     <div class="q"> <span class="verse v9" data-usfm="JOB.14.9"><span class="content"> </span></span><span class="verse v10" data-usfm="JOB.14.10"><span class="label">10</span><span class="content">එහෙත්, මනුෂ්‍යයා මැරුණොත් මැරුණා ම යි.</span></span> 
     </div> 
     <div class="q2"> <span class="verse v10" data-usfm="JOB.14.10"><span class="content">ඔහු මියගිය විට යන්නේ කොතැනට ද?</span></span> 
     </div> 
     <div class="q"> <span class="verse v10" data-usfm="JOB.14.10"><span class="content"> </span></span><span class="verse v11" data-usfm="JOB.14.11"><span class="label">11</span><span class="content">වැවේ වතුර සිඳී යන්නේ ය;</span></span> 
     </div> 
     <div class="q2"> <span class="verse v11" data-usfm="JOB.14.11"><span class="content">ගඟ හිඳී වියළී යන්නේ ය;</span></span> 
     </div> 
     <div class="q"> <span class="verse v11" data-usfm="JOB.14.11"><span class="content"> </span></span><span class="verse v12" data-usfm="JOB.14.12"><span class="label">12</span><span class="content">එසේ ම, මිනිසා මියගිය කල යළි නොනැඟිටියි;</span></span> 
     </div> 
     <div class="q2"> <span class="verse v12" data-usfm="JOB.14.12"><span class="content">ඉර හඳ පහවන තුරු ඔහු නොපිබිදෙයි.</span></span> 
     </div> 
     <div class="q2"> <span class="verse v12" data-usfm="JOB.14.12"><span class="content">සිය නින්දෙන් නැඟිට නොඑයි.</span></span> 
     </div> 
     <div class="q"> <span class="verse v12" data-usfm="JOB.14.12"><span class="content"> </span></span><span class="verse v13" data-usfm="JOB.14.13"><span class="label">13</span><span class="content">අනේ!</span></span> 
     </div> 
     <div class="q2"> <span class="verse v13" data-usfm="JOB.14.13"><span class="content">ඔබ මා පාතාල ලෝකයේ වසා දමා ඔබේ උදහස පහවන තුරු මට රැකවරණය දී, මට කාලාන්තරයක් නියම කොට මා සිහි කරන සේක් නම්, මම කැමැත්තෙමි.</span></span> 
     </div> 
     <div class="q"> <span class="verse v13" data-usfm="JOB.14.13"><span class="content"> </span></span><span class="verse v14" data-usfm="JOB.14.14"><span class="label">14</span><span class="content">මියගිය පසු, මිනිසෙක් යළිත් ජීවත් වෙයි ද?</span></span> 
     </div> 
     <div class="q2"> <span class="verse v14" data-usfm="JOB.14.14"><span class="content">මම නම්, මාගේ නිදහස පැමිණෙන තෙක් ජීවිත සටනේ සියලු දවස්වල බලාපොරොත්තුවෙන් පසු වෙමි.</span></span> 
     </div> 
     <div class="q"> <span class="verse v14" data-usfm="JOB.14.14"><span class="content"> </span></span><span class="verse v15" data-usfm="JOB.14.15"><span class="label">15</span><span class="content">ඔබ හඬගසන සේක:</span></span> 
     </div> 
     <div class="q2"> <span class="verse v15" data-usfm="JOB.14.15"><span class="content">මම උත්තර දෙන්නෙමි;</span></span> 
     </div> 
     <div class="q2"> <span class="verse v15" data-usfm="JOB.14.15"><span class="content">ඔබ මැවූ මැවිල්ල ගැන ඔබ සතුටු වන සේක.</span></span> 
     </div> 
     <div class="q"> <span class="verse v15" data-usfm="JOB.14.15"><span class="content"> </span></span><span class="verse v16" data-usfm="JOB.14.16"><span class="label">16</span><span class="content">එහෙත් දැන් ඔබ මාගේ පියවර ගණන් කරන සේක;</span></span> 
     </div> 
     <div class="q2"> <span class="verse v16" data-usfm="JOB.14.16"><span class="content">මාගේ පව් ගණන් කර බලන සේක.</span></span> 
     </div> 
     <div class="q"> <span class="verse v16" data-usfm="JOB.14.16"><span class="content"> </span></span><span class="verse v17" data-usfm="JOB.14.17"><span class="label">17</span><span class="content">ඔබ මාගේ පව් මල්ලක දමා මුද්‍රා තබා ඇත.</span></span> 
     </div> 
     <div class="q2"> <span class="verse v17" data-usfm="JOB.14.17"><span class="content">මාගේ අපරාධ වසා සඟවා ඇත.</span></span> 
     </div> 
     <div class="q"> <span class="verse v17" data-usfm="JOB.14.17"><span class="content"> </span></span><span class="verse v18" data-usfm="JOB.14.18"><span class="label">18</span><span class="content">“කන්දක් ගරා වැටී සුණු විසුණු වන්නාක් මෙන්, පර්වතයක් එය පිහිටි තැනින් පහ ව යන්නාක් මෙන්,</span></span> 
     </div> 
     <div class="q"> <span class="verse v18" data-usfm="JOB.14.18"><span class="content"> </span></span><span class="verse v19" data-usfm="JOB.14.19"><span class="label">19</span><span class="content">වතුරෙන් ගල් ගෙවී යන්නාක් මෙන්, ජලප්‍රවාහයෙන් පොළොව සේදී යන්නාක් මෙන් ඔබ මිනිසාගේ පැතුම් සුන් කරන සේක.</span></span> 
     </div> 
     <div class="q"> <span class="verse v19" data-usfm="JOB.14.19"><span class="content"> </span></span><span class="verse v20" data-usfm="JOB.14.20"><span class="label">20</span><span class="content">ඔබ අවසානය දක්වා ඔහු පරාජය කරන සේක.</span></span> 
     </div> 
     <div class="q2"> <span class="verse v20" data-usfm="JOB.14.20"><span class="content">ඔහු අතුරුදහන් වී යයි;</span></span> 
     </div> 
     <div class="q2"> <span class="verse v20" data-usfm="JOB.14.20"><span class="content">ඔහුගේ මුහුණේ රූප විලාශය වෙනස් කොට ඔබ ඔහු පහකරන සේක.</span></span> 
     </div> 
     <div class="q"> <span class="verse v20" data-usfm="JOB.14.20"><span class="content"> </span></span><span class="verse v21" data-usfm="JOB.14.21"><span class="label">21</span><span class="content">ඔහුගේ පුත්‍රයන් ගෞරවයට පැමිණෙන විට, එපවත් ඔහු නොදනියි.</span></span> 
     </div> 
     <div class="q2"> <span class="verse v21" data-usfm="JOB.14.21"><span class="content">ඔවුන් අවමානයට පැමිණෙන විට ද ඔහුට දැනුමක් නැත.</span></span> 
     </div> 
     <div class="q"> <span class="verse v21" data-usfm="JOB.14.21"><span class="content"> </span></span><span class="verse v22" data-usfm="JOB.14.22"><span class="label">22</span><span class="content">එහෙත්, ඔහුට දැනෙන්නේ ඔහුගේ සිරුරේ වේදනාව පමණකි.</span></span> 
     </div> 
     <div class="q2"> <span class="verse v22" data-usfm="JOB.14.22"><span class="content">ඔහු වැලපෙන්නේ තමා ගැන පමණකි.”</span></span> 
     </div> 
    </div> 
   </div> 
  </div>
 </body>
</html>