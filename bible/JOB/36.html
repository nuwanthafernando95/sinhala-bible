<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch36" data-usfm="JOB.36">  
     <div class="q"> <span class="content"> </span><span class="verse v1" data-usfm="JOB.36.1"><span class="label">1</span><span class="content">එලීහු මෙසේ ද කීවේ ය:</span></span> 
     </div> 
     <div class="q"> <span class="verse v1" data-usfm="JOB.36.1"><span class="content"> </span></span><span class="verse v2" data-usfm="JOB.36.2"><span class="label">2</span><span class="content">“දෙවිඳුන් ගැන කිය යුතු තවත් දේ ඇත;</span></span> 
     </div> 
     <div class="q2"> <span class="verse v2" data-usfm="JOB.36.2"><span class="content">ඒවා ඔබට පෙන්වා දෙන තුරු මඳක් ඉවසන්න.</span></span> 
     </div> 
     <div class="q"> <span class="verse v2" data-usfm="JOB.36.2"><span class="content"> </span></span><span class="verse v3" data-usfm="JOB.36.3"><span class="label">3</span><span class="content">මා දන්න දෙයින්, මාගේ පුළුල් අවබෝධයෙන් මාගේ මැවුම්කාර උතුමාණන්ගේ දැහැමි බව පෙන්වා දෙමි.</span></span> 
     </div> 
     <div class="q"> <span class="verse v3" data-usfm="JOB.36.3"><span class="content"> </span></span><span class="verse v4" data-usfm="JOB.36.4"><span class="label">4</span><span class="content">මන්ද, මාගේ තර්කවල බොරුවක් නැත.</span></span> 
     </div> 
     <div class="q2"> <span class="verse v4" data-usfm="JOB.36.4"><span class="content">විශිෂ්ට පැණවතෙකු ඔබ ඉදිරියෙහි සිටින බව ඔබට පෙනෙනු ඇත.</span></span> 
     </div> 
     <div class="q"> <span class="verse v4" data-usfm="JOB.36.4"><span class="content"> </span></span><span class="verse v5" data-usfm="JOB.36.5"><span class="label">5</span><span class="content">දෙවිඳාණෝ බලවත් ය, එහෙත්, කිසිවෙකු, සුළු නොකරන සේක.</span></span> 
     </div> 
     <div class="q2"> <span class="verse v5" data-usfm="JOB.36.5"><span class="content">එතුමාණන්ගේ ප්‍රඥා මහිමය උදාර ය.</span></span> 
     </div> 
     <div class="q"> <span class="verse v5" data-usfm="JOB.36.5"><span class="content"> </span></span><span class="verse v6" data-usfm="JOB.36.6"><span class="label">6</span><span class="content">දෙවි තුමාණෝ අදමිටුවන්ට ඉසුරුමත් වන්නට ඉඩ නොදෙන සේක.</span></span> 
     </div> 
     <div class="q2"> <span class="verse v6" data-usfm="JOB.36.6"><span class="content">එහෙත්, දිළිඳුන්ගේ හා පීඩිතයන්ගේ අයිතිවාසිකම් සලසා දෙන සේක.</span></span> 
     </div> 
     <div class="q"> <span class="verse v6" data-usfm="JOB.36.6"><span class="content"> </span></span><span class="verse v7" data-usfm="JOB.36.7"><span class="label">7</span><span class="content">එතුමාණෝ, දැහැමියන්ට රැකවරණය දෙන සේක;</span></span> 
     </div> 
     <div class="q2"> <span class="verse v7" data-usfm="JOB.36.7"><span class="content">සිහසුන් අරා, නිරිඳුන් මෙන් ගෞරවයෙන් සැම දා රට පාලනය කරන්නට ඔවුන්ට ඉඩ දෙන සේක.</span></span> 
     </div> 
     <div class="q"> <span class="verse v7" data-usfm="JOB.36.7"><span class="content"> </span></span><span class="verse v8" data-usfm="JOB.36.8"><span class="label">8</span><span class="content">එහෙත්, සෙනඟ විලංගුවලින් බඳිනු ලැබ, දුක් පීඩා නමැති යදම්වලට අසු වී සිටිත් නම්,</span></span> 
     </div> 
     <div class="q"> <span class="verse v8" data-usfm="JOB.36.8"><span class="content"> </span></span><span class="verse v9" data-usfm="JOB.36.9"><span class="label">9</span><span class="content">දෙවිඳාණෝ ඔවුන්ගේ පාපය හා අහංකාරය ඔවුන්ට පෙන්වා දෙන සේක.</span></span> 
     </div> 
     <div class="q"> <span class="verse v9" data-usfm="JOB.36.9"><span class="content"> </span></span><span class="verse v10" data-usfm="JOB.36.10"><span class="label">10</span><span class="content">ඔවුන්ට දැනුමැතිකම් දී, අයුක්තියෙන් ඉවත් වන ලෙස අණ කරන සේක.</span></span> 
     </div> 
     <div class="q"> <span class="verse v10" data-usfm="JOB.36.10"><span class="content"> </span></span><span class="verse v11" data-usfm="JOB.36.11"><span class="label">11</span><span class="content">ඔවුන් කීකරු වී එතුමාණන්ට මෙහෙ කළොත්, ඔව්හු දිවි ඇති තාක් යස ඉසුරෙන්, සව් සැපතින් දවස් යවති.</span></span> 
     </div> 
     <div class="q"> <span class="verse v11" data-usfm="JOB.36.11"><span class="content"> </span></span><span class="verse v12" data-usfm="JOB.36.12"><span class="label">12</span><span class="content">එහෙත්, අකීකරු වුවහොත්, කඩු පහරින් වැනසී, මළවුන්ගේ ලොවට එතෙර වී යති.</span></span> 
     </div> 
     <div class="q"> <span class="verse v12" data-usfm="JOB.36.12"><span class="content"> </span></span><span class="verse v13" data-usfm="JOB.36.13"><span class="label">13</span><span class="content">එහෙත්, අභක්තිකයන් උදහස් ව ම සිටිනු ඇත.</span></span> 
     </div> 
     <div class="q2"> <span class="verse v13" data-usfm="JOB.36.13"><span class="content">ඔවුන්ට දඬුවම ආවත් ඔව්හු පිහිට පතා අයැදුම් නොකරති.</span></span> 
     </div> 
     <div class="q"> <span class="verse v13" data-usfm="JOB.36.13"><span class="content"> </span></span><span class="verse v14" data-usfm="JOB.36.14"><span class="label">14</span><span class="content">යොවුන් වියෙහි සිටිය දී ම ඔව්හු අපකීර්තියට ලක් වී විනාශ වෙති.</span></span> 
     </div> 
     <div class="q"> <span class="verse v14" data-usfm="JOB.36.14"><span class="content"> </span></span><span class="verse v15" data-usfm="JOB.36.15"><span class="label">15</span><span class="content">දෙවිඳාණෝ, දුක් විඳීම මඟින් දුක් විඳින්නන්ට ගැළවීම දෙන සේක.</span></span> 
     </div> 
     <div class="q2"> <span class="verse v15" data-usfm="JOB.36.15"><span class="content">පීඩාව කරණකොටගෙන ඔවුන්ගේ ඇස් පහදන සේක.</span></span> 
     </div> 
     <div class="q"> <span class="verse v15" data-usfm="JOB.36.15"><span class="content"> </span></span><span class="verse v16" data-usfm="JOB.36.16"><span class="label">16</span><span class="content">දෙවිඳාණෝ ඔබ විපතින් මුදා, සුරැකෙන තැනක පිහිටුවා ඔබේ කෑම මේසය මංගල භෝජනයෙන් පිරෙවූ සේක.</span></span> 
     </div> 
     <div class="q"> <span class="verse v16" data-usfm="JOB.36.16"><span class="content"> </span></span><span class="verse v17" data-usfm="JOB.36.17"><span class="label">17</span><span class="content">එහෙත් දැන්, ඔබ දුදනන් සාධාරණ ලෙස විනිශ්චය නොකරන්නෙහි ය.</span></span> 
     </div> 
     <div class="q2"> <span class="verse v17" data-usfm="JOB.36.17"><span class="content">විනිශ්චයයට හා සාධාරණකමට ගරු නොකරන්නෙහි ය.</span></span> 
     </div> 
     <div class="q"> <span class="verse v17" data-usfm="JOB.36.17"><span class="content"> </span></span><span class="verse v18" data-usfm="JOB.36.18"><span class="label">18</span><span class="content">අල්ලසින් මුළා නොවීමට ද ධන සම්පතින් නොරැවටෙන්නට ද වග බලාගන්න.</span></span> 
     </div> 
     <div class="q"> <span class="verse v18" data-usfm="JOB.36.18"><span class="content"> </span></span><span class="verse v19" data-usfm="JOB.36.19"><span class="label">19</span><span class="content">ඔබේ මොරගැසීම වත්, ශක්තියේ බලය වත් ඔබට පීඩාවෙන් ගැළවීමට ආධාරයක් නොවනු ඇත.</span></span> 
     </div> 
     <div class="q"> <span class="verse v19" data-usfm="JOB.36.19"><span class="content"> </span></span><span class="verse v20" data-usfm="JOB.36.20"><span class="label">20</span><span class="content">ජාතීන්ගේ විනාශය පමුණුවන අඳුරු රැයට ආසා නොවන්න.</span></span> 
     </div> 
     <div class="q"> <span class="verse v20" data-usfm="JOB.36.20"><span class="content"> </span></span><span class="verse v21" data-usfm="JOB.36.21"><span class="label">21</span><span class="content">අදමිටු මඟෙහි නොයාමට බලාගන්න;</span></span> 
     </div> 
     <div class="q2"> <span class="verse v21" data-usfm="JOB.36.21"><span class="content">දුක් පීඩා පැමිණියේ, ඔබ ඒ මඟින් වළක්වන පිණිස ය.</span></span> 
     </div> 
     <div class="q"> <span class="verse v21" data-usfm="JOB.36.21"><span class="content"> </span></span><span class="verse v22" data-usfm="JOB.36.22"><span class="label">22</span><span class="content">දෙවිඳුන්ගේ බල මහිමය කොතරම් විශාල ද?</span></span> 
     </div> 
     <div class="q2"> <span class="verse v22" data-usfm="JOB.36.22"><span class="content">දෙවිඳුන් සම ගුරුවරයෙක් තවත් ඇද් ද?</span></span> 
     </div> 
     <div class="q"> <span class="verse v22" data-usfm="JOB.36.22"><span class="content"> </span></span><span class="verse v23" data-usfm="JOB.36.23"><span class="label">23</span><span class="content">දෙවිඳුන් යා යුතු මඟ නියම කරන්නට සමතා කවරේ ද?</span></span> 
     </div> 
     <div class="q2"> <span class="verse v23" data-usfm="JOB.36.23"><span class="content">‘ඔබ වරද කර ඇතැ’යි එතුමාණන්ට කීමට කාට හැකි ද?</span></span> 
     </div> 
     <div class="q"> <span class="verse v23" data-usfm="JOB.36.23"><span class="content"> </span></span><span class="verse v24" data-usfm="JOB.36.24"><span class="label">24</span><span class="content">මිනිසුන් කවදාත් එතුමාණන්ට පැසසුම් දී ඇත;</span></span> 
     </div> 
     <div class="q2"> <span class="verse v24" data-usfm="JOB.36.24"><span class="content">ඔබත් එතුමාණන්ට පැසසුම් දීමට සිතට ගන්න.</span></span> 
     </div> 
     <div class="q"> <span class="verse v24" data-usfm="JOB.36.24"><span class="content"> </span></span><span class="verse v25" data-usfm="JOB.36.25"><span class="label">25</span><span class="content">එතුමාණන් කර ඇති සියල්ල සැම දෙන දැක ඇත.</span></span> 
     </div> 
     <div class="q2"> <span class="verse v25" data-usfm="JOB.36.25"><span class="content">එහෙත්, එතුමාණන් යථා පරිදි තේරුම්ගත හැකි කිසිවෙක් නැත.</span></span> 
     </div> 
     <div class="q"> <span class="verse v25" data-usfm="JOB.36.25"><span class="content"> </span></span><span class="verse v26" data-usfm="JOB.36.26"><span class="label">26</span><span class="content">දෙවිඳුන් අති ශ්‍රේෂ්ඨ ය;</span></span> 
     </div> 
     <div class="q2"> <span class="verse v26" data-usfm="JOB.36.26"><span class="content">අපි එතුමාණන් නොදනිමු.</span></span> 
     </div> 
     <div class="q2"> <span class="verse v26" data-usfm="JOB.36.26"><span class="content">එතුමාණන්ගේ ආයු ප්‍රමාණය දන්නෝ කවුරු ද?</span></span> 
     </div> 
     <div class="q"> <span class="verse v26" data-usfm="JOB.36.26"><span class="content"> </span></span><span class="verse v27" data-usfm="JOB.36.27"><span class="label">27</span><span class="content">දිය බිංදු පොළොවෙන් ඉහළට ඇදගෙන, වාෂ්ප මඟින් වැසි වස්වන්නේ දෙවිඳාණෝ ය.</span></span> 
     </div> 
     <div class="q"> <span class="verse v27" data-usfm="JOB.36.27"><span class="content"> </span></span><span class="verse v28" data-usfm="JOB.36.28"><span class="label">28</span><span class="content">වලාකුළුවලින් වැස්ස මවා, සව් සත වෙත එය එවන්නේ එතුමාණෝ ය.</span></span> 
     </div> 
     <div class="q"> <span class="verse v28" data-usfm="JOB.36.28"><span class="content"> </span></span><span class="verse v29" data-usfm="JOB.36.29"><span class="label">29</span><span class="content">වලාපටල විහිදී යන්නේ කෙසේ ද කියාවත්, එතුමාණන්ගේ මණ්ඩපවලින් ගිගුරුම් නඟින්නේ කෙසේ ද කියාවත් දන්නෝ කවුරු ද?</span></span> 
     </div> 
     <div class="q"> <span class="verse v29" data-usfm="JOB.36.29"><span class="content"> </span></span><span class="verse v30" data-usfm="JOB.36.30"><span class="label">30</span><span class="content">දෙවි තුමාණෝ විදුලි එළිය අහස පුරා විහිදුවන සේක;</span></span> 
     </div> 
     <div class="q2"> <span class="verse v30" data-usfm="JOB.36.30"><span class="content">එහෙත්, මුහුදේ පතුල අඳුරෙහි තබන සේක.</span></span> 
     </div> 
     <div class="q"> <span class="verse v30" data-usfm="JOB.36.30"><span class="content"> </span></span><span class="verse v31" data-usfm="JOB.36.31"><span class="label">31</span><span class="content">වැසි වස්වා, ජනතාවට ආහාර සපයා, එතුමාණෝ විපුල ලෙසින් කෑම බීම උපයා දෙන සේක.</span></span> 
     </div> 
     <div class="q"> <span class="verse v31" data-usfm="JOB.36.31"><span class="content"> </span></span><span class="verse v32" data-usfm="JOB.36.32"><span class="label">32</span><span class="content">දෙවි තුමාණෝ විදුලිය අතින් ගෙන, නියම ඉලක්කය බලා යන්නට එයට අණ දෙන සේක,</span></span> 
     </div> 
     <div class="q"> <span class="verse v32" data-usfm="JOB.36.32"><span class="content"> </span></span><span class="verse v33" data-usfm="JOB.36.33"><span class="label">33</span><span class="content">අහස් ගිගුරුම, කුණාටුව එන බව කලින් දන්වන සේක.</span></span> 
     </div> 
     <div class="q2"> <span class="verse v33" data-usfm="JOB.36.33"><span class="content">එය එන බව ගව රැළ දනිති.”</span></span> 
     </div> 
    </div> 
   </div> 
  </div>
 </body>
</html>