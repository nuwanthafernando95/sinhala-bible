<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch37" data-usfm="JOB.37">  
     <div class="q"> <span class="content"> </span><span class="verse v1" data-usfm="JOB.37.1"><span class="label">1</span><span class="content">“චණ්ඩ මාරුත නිසා මහද සැලී දැඩි ලෙස වෙවුළයි.</span></span> 
     </div> 
     <div class="q"> <span class="verse v1" data-usfm="JOB.37.1"><span class="content"> </span></span><span class="verse v2" data-usfm="JOB.37.2"><span class="label">2</span><span class="content">ඔබ හැම එතුමාණන්ගේ ගිගුරුම් හඬටත්, එතුමාණන් මුවින් නික්මෙන ගර්ජනාවටත් හොඳින් සවන් දෙන්න.</span></span> 
     </div> 
     <div class="q"> <span class="verse v2" data-usfm="JOB.37.2"><span class="content"> </span></span><span class="verse v3" data-usfm="JOB.37.3"><span class="label">3</span><span class="content">එතුමාණෝ ඒ හඬ අහස පුරා විහිදුවන සේක;</span></span> 
     </div> 
     <div class="q2"> <span class="verse v3" data-usfm="JOB.37.3"><span class="content">විදුලිය පොළොවේ සීමාන්ත දක්වා පතුරුවන සේක.</span></span> 
     </div> 
     <div class="q"> <span class="verse v3" data-usfm="JOB.37.3"><span class="content"> </span></span><span class="verse v4" data-usfm="JOB.37.4"><span class="label">4</span><span class="content">එවිට එතුමාණන්ගේ ගිගුරුම් හඬ ද ප්‍රතාපවත් ගර්ජනා හඬ ද දිගට ම ඇසේ.</span></span> 
     </div> 
     <div class="q2"> <span class="verse v4" data-usfm="JOB.37.4"><span class="content">විදුලිය නොනැවතී දිගට යයි.</span></span> 
     </div> 
     <div class="q"> <span class="verse v4" data-usfm="JOB.37.4"><span class="content"> </span></span><span class="verse v5" data-usfm="JOB.37.5"><span class="label">5</span><span class="content">දෙවිඳුන්ගේ හඬ පුදුම ලෙස ගිගුරුම් දෙයි;</span></span> 
     </div> 
     <div class="q2"> <span class="verse v5" data-usfm="JOB.37.5"><span class="content">අපට තේරුම් ගත නොහැකි අරුමපුදුම දේ සිදු වෙයි.</span></span> 
     </div> 
     <div class="q"> <span class="verse v5" data-usfm="JOB.37.5"><span class="content"> </span></span><span class="verse v6" data-usfm="JOB.37.6"><span class="label">6</span><span class="content">මිහි මත හිම පතනය වන ලෙස ද මොරසූරන වැස්ස වහින ලෙස ද එතුමාණෝ අණ දෙන සේක.</span></span> 
     </div> 
     <div class="q"> <span class="verse v6" data-usfm="JOB.37.6"><span class="content"> </span></span><span class="verse v7" data-usfm="JOB.37.7"><span class="label">7</span><span class="content">සියල්ල එතුමාණන්ගේ ක්‍රියා බව සියලු මිනිසුන් දැනගන්න පිණිස සෑම ක්‍රියාවකට ම එතුමාණෝ මුද්‍රාව තබන සේක.</span></span> 
     </div> 
     <div class="q"> <span class="verse v7" data-usfm="JOB.37.7"><span class="content"> </span></span><span class="verse v8" data-usfm="JOB.37.8"><span class="label">8</span><span class="content">එකල මෘගයෝ ගුහාවලට වදිති.</span></span> 
     </div> 
     <div class="q2"> <span class="verse v8" data-usfm="JOB.37.8"><span class="content">එහි සුරක්ෂිත ව ලගිති.</span></span> 
     </div> 
     <div class="q"> <span class="verse v8" data-usfm="JOB.37.8"><span class="content"> </span></span><span class="verse v9" data-usfm="JOB.37.9"><span class="label">9</span><span class="content">දකුණු දිශාවෙන් සුළි සුළඟ ද උතුරු දිශාවෙන් තද ශීත ද හමා එයි.</span></span> 
     </div> 
     <div class="q"> <span class="verse v9" data-usfm="JOB.37.9"><span class="content"> </span></span><span class="verse v10" data-usfm="JOB.37.10"><span class="label">10</span><span class="content">දෙවිඳුන්ගේ හුස්මෙන් වතුර මිදෙයි;</span></span> 
     </div> 
     <div class="q2"> <span class="verse v10" data-usfm="JOB.37.10"><span class="content">ඒවා තද අයිස් කැටිවලට හැරෙයි.</span></span> 
     </div> 
     <div class="q"> <span class="verse v10" data-usfm="JOB.37.10"><span class="content"> </span></span><span class="verse v11" data-usfm="JOB.37.11"><span class="label">11</span><span class="content">එතුමාණෝ දියෙන් බර වැහි වලාකුළු එවන සේක.</span></span> 
     </div> 
     <div class="q2"> <span class="verse v11" data-usfm="JOB.37.11"><span class="content">වලාකුළු මැදින් විදුලිය පැතිර යයි.</span></span> 
     </div> 
     <div class="q"> <span class="verse v11" data-usfm="JOB.37.11"><span class="content"> </span></span><span class="verse v12" data-usfm="JOB.37.12"><span class="label">12</span><span class="content">දේව ආඥා අනුව විදුලිය කොටනු ඇත.</span></span> 
     </div> 
     <div class="q2"> <span class="verse v12" data-usfm="JOB.37.12"><span class="content">දේව අදහස අනුව ලොව පුරා විදුලිය දුවයි.</span></span> 
     </div> 
     <div class="q"> <span class="verse v12" data-usfm="JOB.37.12"><span class="content"> </span></span><span class="verse v13" data-usfm="JOB.37.13"><span class="label">13</span><span class="content">දඬුවමක් වශයෙන් හෝ පොළොව සරුසාර වන පිණිස හෝ දිව්‍ය කරුණාවේ ලකුණක් වශයෙන් හෝ මේ සියල්ල සිදු වෙයි.</span></span> 
     </div> 
     <div class="q"> <span class="verse v13" data-usfm="JOB.37.13"><span class="content"> </span></span><span class="verse v14" data-usfm="JOB.37.14"><span class="label">14</span><span class="content">ජෝබ්, මඳක් නවතින්න, මේ අසන්න.</span></span> 
     </div> 
     <div class="q2"> <span class="verse v14" data-usfm="JOB.37.14"><span class="content">දෙවිඳුන්ගේ පුදුම ක්‍රියා ගැන කල්පනා කරන්න.</span></span> 
     </div> 
     <div class="q"> <span class="verse v14" data-usfm="JOB.37.14"><span class="content"> </span></span><span class="verse v15" data-usfm="JOB.37.15"><span class="label">15</span><span class="content">දෙවිඳාණන් අණ දී වලාකුළු අතරින් විදුලිය බැබළෙන්නට සලස්වන්නේ කෙසේ දැ යි ඔබ දන්නෙහි ද?</span></span> 
     </div> 
     <div class="q"> <span class="verse v15" data-usfm="JOB.37.15"><span class="content"> </span></span><span class="verse v16" data-usfm="JOB.37.16"><span class="label">16</span><span class="content">සර්ව ප්‍රඥාවෙන් යුත් දෙවිඳුන්ගේ විස්මයජනක මැවිලි වන වලාකුළු අහසේ පාවෙන හැටි ඔබ දන්නෙහි ද?</span></span> 
     </div> 
     <div class="q"> <span class="verse v16" data-usfm="JOB.37.16"><span class="content"> </span></span><span class="verse v17" data-usfm="JOB.37.17"><span class="label">17</span><span class="content">දකුණු දෙසින් හමන සුළඟ නැවතුණ කල, ඔබේ ඇඟට රස්නය එන්නේ කෙසේ දැ යි ඔබ දන්නෙහි ද?</span></span> 
     </div> 
     <div class="q"> <span class="verse v17" data-usfm="JOB.37.17"><span class="content"> </span></span><span class="verse v18" data-usfm="JOB.37.18"><span class="label">18</span><span class="content">අහස ලෝහමය තලයක් මෙන් සවි ඇති දෙයක් කිරීමට දෙවිඳුන්ට මෙන් ඔබටත් හැකි ද?</span></span> 
     </div> 
     <div class="q"> <span class="verse v18" data-usfm="JOB.37.18"><span class="content"> </span></span><span class="verse v19" data-usfm="JOB.37.19"><span class="label">19</span><span class="content">අප දෙවිඳුන්ට කිය යුතු දෙය ඔබ අපට උගන්වන්න;</span></span> 
     </div> 
     <div class="q2"> <span class="verse v19" data-usfm="JOB.37.19"><span class="content">අපේ බුද්ධිය අඳුරු ය;</span></span> 
     </div> 
     <div class="q2"> <span class="verse v19" data-usfm="JOB.37.19"><span class="content">එතුමන්ට කියන්නට අපට කිසි දෙයක් නැත.</span></span> 
     </div> 
     <div class="q"> <span class="verse v19" data-usfm="JOB.37.19"><span class="content"> </span></span><span class="verse v20" data-usfm="JOB.37.20"><span class="label">20</span><span class="content">‘කතා කරන්නට මට ඉඩ දෙන්නැ’යි මා කියන්නේ කොහොම ද?</span></span> 
     </div> 
     <div class="q2"> <span class="verse v20" data-usfm="JOB.37.20"><span class="content">මිනිසෙකු වන මා නාස්ති කිරීමට එතුමාණන්ට මා ඉඩ දෙන්නේ මන් ද?</span></span> 
     </div> 
     <div class="q"> <span class="verse v20" data-usfm="JOB.37.20"><span class="content"> </span></span><span class="verse v21" data-usfm="JOB.37.21"><span class="label">21</span><span class="content">සුළඟ හමා අහස පිවිතුරු වී ඇත.</span></span> 
     </div> 
     <div class="q2"> <span class="verse v21" data-usfm="JOB.37.21"><span class="content">ඇස් නිලංකාර කරන ආලෝකය විහිදී බැබළෙයි.</span></span> 
     </div> 
     <div class="q2"> <span class="verse v21" data-usfm="JOB.37.21"><span class="content">මේ දෙනෙතින් එය බැලිය නොහැකි ය.</span></span> 
     </div> 
     <div class="q"> <span class="verse v21" data-usfm="JOB.37.21"><span class="content"> </span></span><span class="verse v22" data-usfm="JOB.37.22"><span class="label">22</span><span class="content">උතුරුදිග රන්වන් කාන්තිය විහිදී ඇත.</span></span> 
     </div> 
     <div class="q2"> <span class="verse v22" data-usfm="JOB.37.22"><span class="content">දෙවිඳුන්ගේ මහිමය අප තුළ බිය දනවයි.</span></span> 
     </div> 
     <div class="q"> <span class="verse v22" data-usfm="JOB.37.22"><span class="content"> </span></span><span class="verse v23" data-usfm="JOB.37.23"><span class="label">23</span><span class="content">දෙවිඳුන්ගේ මහානුභාවය අචින්ත්‍ය ය, බලපරාක්‍රමයෙන් ද යුක්තියෙන් ද දැහැමිකමෙන් ද එතුමාණෝ උත්තරීතර ය.</span></span> 
     </div> 
     <div class="q2"> <span class="verse v23" data-usfm="JOB.37.23"><span class="content">එතුමාණන්ට ළඟා වීමට අපට නොහැකි ය.</span></span> 
     </div> 
     <div class="q"> <span class="verse v23" data-usfm="JOB.37.23"><span class="content"> </span></span><span class="verse v24" data-usfm="JOB.37.24"><span class="label">24</span><span class="content">එබැවින් මනුෂ්‍යයෝ එතුමාණන්ට බිය වෙති.</span></span> 
     </div> 
     <div class="q2"> <span class="verse v24" data-usfm="JOB.37.24"><span class="content">‘අපි පැණවත්හු ය’යි සිතන්නවුන් එතුමාණෝ නොසලකන සේක.”</span></span> 
     </div> 
    </div> 
   </div> 
  </div>
 </body>
</html>