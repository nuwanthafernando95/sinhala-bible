<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch30" data-usfm="JOB.30">  
     <div class="s1"> <span class="heading"><b>තමාට දැන් පැමිණ ඇති විපත</b></span> 
     </div> 
     <div class="q"> <span class="content"> </span><span class="verse v1" data-usfm="JOB.30.1"><span class="label">1</span><span class="content">“එහෙත් දැන්, වයසින් බාල උදවිය මට සරදම් කරති.</span></span> 
     </div> 
     <div class="q2"> <span class="verse v1" data-usfm="JOB.30.1"><span class="content">ඔවුන්ගේ පියවරු මාගේ ගව රැළ රකින බල්ලන් සමඟ නවතින්න වත් වටිත් යයි මම නොසිතුවෙමි.</span></span> 
     </div> 
     <div class="q"> <span class="verse v1" data-usfm="JOB.30.1"><span class="content"> </span></span><span class="verse v2" data-usfm="JOB.30.2"><span class="label">2</span><span class="content">ඔව්හු, වැඩපල කිරීමට දෑතේ ශක්තිය නැති, කාය බලය පිරිහී ගිය මනුෂ්‍යයෝ ය.</span></span> 
     </div> 
     <div class="q"> <span class="verse v2" data-usfm="JOB.30.2"><span class="content"> </span></span><span class="verse v3" data-usfm="JOB.30.3"><span class="label">3</span><span class="content">හිඟකම ද සාගතය ද නිසා දිවි රැක ගන්න පිණිස ඔව්හු පාළුකරයේ වියළි මුල් විකා කෑහ.</span></span> 
     </div> 
     <div class="q"> <span class="verse v3" data-usfm="JOB.30.3"><span class="content"> </span></span><span class="verse v4" data-usfm="JOB.30.4"><span class="label">4</span><span class="content">ඔව්හු, වල් පැළෑටි පඳුරු පිටින් උදුරාගත්හ;</span></span> 
     </div> 
     <div class="q2"> <span class="verse v4" data-usfm="JOB.30.4"><span class="content">කටු ගස්වල මුල් ඔවුන්ගේ කෑම විය.</span></span> 
     </div> 
     <div class="q"> <span class="verse v4" data-usfm="JOB.30.4"><span class="content"> </span></span><span class="verse v5" data-usfm="JOB.30.5"><span class="label">5</span><span class="content">මිනිසුන් අතරෙහි ඔව්හු පලවා හරිනු ලැබූ හ.</span></span> 
     </div> 
     <div class="q2"> <span class="verse v5" data-usfm="JOB.30.5"><span class="content">සොරුන්ට මෙන් ඔවුන්ට විරුද්ධ ව කෑගසමින් මිනිස්සු ඔවුන් ලුහුබැඳ ගියහ.</span></span> 
     </div> 
     <div class="q"> <span class="verse v5" data-usfm="JOB.30.5"><span class="content"> </span></span><span class="verse v6" data-usfm="JOB.30.6"><span class="label">6</span><span class="content">අඳුරු මිටියාවතේ අගල් හා කාණුවල ද පොළොවේ වළවල් හා ගුහාවල ද ඔව්හු වාසය කළහ.</span></span> 
     </div> 
     <div class="q"> <span class="verse v6" data-usfm="JOB.30.6"><span class="content"> </span></span><span class="verse v7" data-usfm="JOB.30.7"><span class="label">7</span><span class="content">කටු ගස් යට එක් රොක් වී පඳුරු අතර වන සතුන් මෙන් ඔව්හු බෙරිහන් දී කෑගැසූ හ.</span></span> 
     </div> 
     <div class="q"> <span class="verse v7" data-usfm="JOB.30.7"><span class="content"> </span></span><span class="verse v8" data-usfm="JOB.30.8"><span class="label">8</span><span class="content">ඔව්හු කමකට නැති, තකතීරුවන්ගේ පුතුන් මෙන් වූ හ.</span></span> 
     </div> 
     <div class="q2"> <span class="verse v8" data-usfm="JOB.30.8"><span class="content">ඔව්හු රටෙන් නෙරපාදමනු ලැබූ හ.</span></span> 
     </div> 
     <div class="q"> <span class="verse v8" data-usfm="JOB.30.8"><span class="content"> </span></span><span class="verse v9" data-usfm="JOB.30.9"><span class="label">9</span><span class="content">එහෙත් දැන්, ඔවුන්ගේ සිනාවට ලක් වී විහිළුවක් වී සිටිමි.</span></span> 
     </div> 
     <div class="q"> <span class="verse v9" data-usfm="JOB.30.9"><span class="content"> </span></span><span class="verse v10" data-usfm="JOB.30.10"><span class="label">10</span><span class="content">ඔව්හු මා පිළිකුල් කොට මාගෙන් ඈත් වෙති;</span></span> 
     </div> 
     <div class="q2"> <span class="verse v10" data-usfm="JOB.30.10"><span class="content">මාගේ මූණට කෙළ ගැසීමට වුවත් ඔවුන්ට බියක් නැත.</span></span> 
     </div> 
     <div class="q"> <span class="verse v10" data-usfm="JOB.30.10"><span class="content"> </span></span><span class="verse v11" data-usfm="JOB.30.11"><span class="label">11</span><span class="content">දෙවිඳුන් මා දුබලයෙකු, අසරණයෙකු කළ බැවින් ඔව්හු මා අබිමුව කිසි බියක් නැති ව හැසිරෙති.</span></span> 
     </div> 
     <div class="q"> <span class="verse v11" data-usfm="JOB.30.11"><span class="content"> </span></span><span class="verse v12" data-usfm="JOB.30.12"><span class="label">12</span><span class="content">මේ කලහකාරී පිරිස දකුණු පසින් මට පහර දෙති;</span></span> 
     </div> 
     <div class="q2"> <span class="verse v12" data-usfm="JOB.30.12"><span class="content">මා තල්ලු කර දමති;</span></span> 
     </div> 
     <div class="q2"> <span class="verse v12" data-usfm="JOB.30.12"><span class="content">මට විරුද්ධ ව අවසාන ප්‍රහාරයට සැරසී සිටිති.</span></span> 
     </div> 
     <div class="q"> <span class="verse v12" data-usfm="JOB.30.12"><span class="content"> </span></span><span class="verse v13" data-usfm="JOB.30.13"><span class="label">13</span><span class="content">ඔව්හු මාගේ මාර්ග අවහිර කරති;</span></span> 
     </div> 
     <div class="q2"> <span class="verse v13" data-usfm="JOB.30.13"><span class="content">කිසි පිහිටක් නැති මට විපත්ති වැඩි කරති.</span></span> 
     </div> 
     <div class="q"> <span class="verse v13" data-usfm="JOB.30.13"><span class="content"> </span></span><span class="verse v14" data-usfm="JOB.30.14"><span class="label">14</span><span class="content">මාගේ කොටු පවුරු බිඳුණු තැන්වලින් ඇතුළට වැදී ඔව්හු මා පිට කඩා පනිති.</span></span> 
     </div> 
     <div class="q"> <span class="verse v14" data-usfm="JOB.30.14"><span class="content"> </span></span><span class="verse v15" data-usfm="JOB.30.15"><span class="label">15</span><span class="content">භීතියෙන් මම මිරිකී සිටිමි.</span></span> 
     </div> 
     <div class="q2"> <span class="verse v15" data-usfm="JOB.30.15"><span class="content">මාගේ ගරුත්වය සුළං රැල්ලක් මෙන් ද මාගේ යස ඉසුරු වලාකුළක් මෙන් ද පහ ව ගියේ ය.</span></span> 
     </div> 
     <div class="q"> <span class="verse v15" data-usfm="JOB.30.15"><span class="content"> </span></span><span class="verse v16" data-usfm="JOB.30.16"><span class="label">16</span><span class="content">මාගේ අවසානය ඉතා ආසන්න ය.</span></span> 
     </div> 
     <div class="q2"> <span class="verse v16" data-usfm="JOB.30.16"><span class="content">මාගේ විපතේ දී මට සහනයක් නැත.</span></span> 
     </div> 
     <div class="q"> <span class="verse v16" data-usfm="JOB.30.16"><span class="content"> </span></span><span class="verse v17" data-usfm="JOB.30.17"><span class="label">17</span><span class="content">රාත්‍රියේ දී මාගේ ඇටකටුවල වේදනාව ඇත.</span></span> 
     </div> 
     <div class="q2"> <span class="verse v17" data-usfm="JOB.30.17"><span class="content">මා විකා කන, වේදනාවල අඩු වීමක් නැත.</span></span> 
     </div> 
     <div class="q"> <span class="verse v17" data-usfm="JOB.30.17"><span class="content"> </span></span><span class="verse v18" data-usfm="JOB.30.18"><span class="label">18</span><span class="content">එතුමාණෝ ප්‍රචණ්ඩ ලෙසින් මාගේ වස්ත්‍රය ග්‍රහණය කළහ.</span></span> 
     </div> 
     <div class="q2"> <span class="verse v18" data-usfm="JOB.30.18"><span class="content">මාගේ කබායේ කරපටියෙන් දැඩි ලෙස අල්ලා ගත්හ.</span></span> 
     </div> 
     <div class="q"> <span class="verse v18" data-usfm="JOB.30.18"><span class="content"> </span></span><span class="verse v19" data-usfm="JOB.30.19"><span class="label">19</span><span class="content">එතුමාණන් මා මඩේ හෙළා ඇත;</span></span> 
     </div> 
     <div class="q2"> <span class="verse v19" data-usfm="JOB.30.19"><span class="content">මම කුණු කසළ මෙන් වී සිටිමි.</span></span> 
     </div> 
     <div class="q"> <span class="verse v19" data-usfm="JOB.30.19"><span class="content"> </span></span><span class="verse v20" data-usfm="JOB.30.20"><span class="label">20</span><span class="content">මා ඔබට හඬ නැඟුවත් ඔබ පිළිතුරු නොදෙන සේක;</span></span> 
     </div> 
     <div class="q2"> <span class="verse v20" data-usfm="JOB.30.20"><span class="content">මා නැඟිට අයැදුම් කළත් මට පිහිටක් නැත;</span></span> 
     </div> 
     <div class="q"> <span class="verse v20" data-usfm="JOB.30.20"><span class="content"> </span></span><span class="verse v21" data-usfm="JOB.30.21"><span class="label">21</span><span class="content">ඔබ මට කෲරතර ලෙස ක්‍රියා කරන සේක;</span></span> 
     </div> 
     <div class="q2"> <span class="verse v21" data-usfm="JOB.30.21"><span class="content">ඔබේ මුළු බලය යොදා මට පීඩා කරන සේක.</span></span> 
     </div> 
     <div class="q"> <span class="verse v21" data-usfm="JOB.30.21"><span class="content"> </span></span><span class="verse v22" data-usfm="JOB.30.22"><span class="label">22</span><span class="content">ඔබ මා මාරුතයෙන් ගසාගෙන යන්නට හරින සේක.</span></span> 
     </div> 
     <div class="q2"> <span class="verse v22" data-usfm="JOB.30.22"><span class="content">කුණාටුවෙන් ඒ මේ අත පෙරළෙන්නට සලස්වන සේක.</span></span> 
     </div> 
     <div class="q"> <span class="verse v22" data-usfm="JOB.30.22"><span class="content"> </span></span><span class="verse v23" data-usfm="JOB.30.23"><span class="label">23</span><span class="content">මරණ මංචකයට ද කාටත් නියම වූ තැනට ද ඔබ මා පමුණුවන බව මම දනිමි.</span></span> 
     </div> 
     <div class="q"> <span class="verse v23" data-usfm="JOB.30.23"><span class="content"> </span></span><span class="verse v24" data-usfm="JOB.30.24"><span class="label">24</span><span class="content">නටඹුන් ගොඩක් වැනි මට විරුද්ධ ව ඔබ පහර දෙන්නේ මන් ද?</span></span> 
     </div> 
     <div class="q2"> <span class="verse v24" data-usfm="JOB.30.24"><span class="content">මට කළ හැකි එක ම දෙය නම්, දයාව ඉල්ලා කන්නලව් කිරීම ය.</span></span> 
     </div> 
     <div class="q"> <span class="verse v24" data-usfm="JOB.30.24"><span class="content"> </span></span><span class="verse v25" data-usfm="JOB.30.25"><span class="label">25</span><span class="content">දුකට පත් වූවන් ගැන මා වැළපුණේ නැද් ද?</span></span> 
     </div> 
     <div class="q2"> <span class="verse v25" data-usfm="JOB.30.25"><span class="content">දිළිඳුන් ගැන මාගේ හදවතෙහි කැක්කුමක් නොවී ද?</span></span> 
     </div> 
     <div class="q"> <span class="verse v25" data-usfm="JOB.30.25"><span class="content"> </span></span><span class="verse v26" data-usfm="JOB.30.26"><span class="label">26</span><span class="content">සැපත පැතූ මා වෙත පැමිණියේ විපත ය;</span></span> 
     </div> 
     <div class="q2"> <span class="verse v26" data-usfm="JOB.30.26"><span class="content">එළිය පැතූ මා වෙත පැමිණියේ අඳුර ය.</span></span> 
     </div> 
     <div class="q"> <span class="verse v26" data-usfm="JOB.30.26"><span class="content"> </span></span><span class="verse v27" data-usfm="JOB.30.27"><span class="label">27</span><span class="content">දහදුකින් මම පීඩිත වී සිටිමි;</span></span> 
     </div> 
     <div class="q2"> <span class="verse v27" data-usfm="JOB.30.27"><span class="content">විපත හැර අන් කිසිවක් මා ඉදිරියෙහි නැත.</span></span> 
     </div> 
     <div class="q"> <span class="verse v27" data-usfm="JOB.30.27"><span class="content"> </span></span><span class="verse v28" data-usfm="JOB.30.28"><span class="label">28</span><span class="content">මම අව්රශ්මියෙන් නොව ශෝකයෙන් කළු ව ඇවිදිමි;</span></span> 
     </div> 
     <div class="q2"> <span class="verse v28" data-usfm="JOB.30.28"><span class="content">සභාව මැද නැඟිට පිහිට සොයා මොරහඬ දෙමි.</span></span> 
     </div> 
     <div class="q"> <span class="verse v28" data-usfm="JOB.30.28"><span class="content"> </span></span><span class="verse v29" data-usfm="JOB.30.29"><span class="label">29</span><span class="content">මම සිවලුන්ගේ සොහොයුරෙකු ද පැස්බරුන්ගේ සහචරයෙකු ද වී සිටිමි.</span></span> 
     </div> 
     <div class="q"> <span class="verse v29" data-usfm="JOB.30.29"><span class="content"> </span></span><span class="verse v30" data-usfm="JOB.30.30"><span class="label">30</span><span class="content">මාගේ හම කළු වී, එහි පොතු ගැලවී වැටෙයි;</span></span> 
     </div> 
     <div class="q2"> <span class="verse v30" data-usfm="JOB.30.30"><span class="content">මාගේ ඇටකටු උණෙන් දැවී යයි.</span></span> 
     </div> 
     <div class="q"> <span class="verse v30" data-usfm="JOB.30.30"><span class="content"> </span></span><span class="verse v31" data-usfm="JOB.30.31"><span class="label">31</span><span class="content">මාගේ වීණා නාදය විලාප ශබ්දයට ද මාගේ නළා ස්වර ශෝක හඬට ද වෙනස් වී ඇත.”</span></span> 
     </div> 
    </div> 
   </div> 
  </div>
 </body>
</html>