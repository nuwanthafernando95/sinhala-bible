<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch21" data-usfm="JOB.21">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.21.1"><span class="label">1</span><span class="content">එකල ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.21.1"><span class="content"> </span></span><span class="verse v2" data-usfm="JOB.21.2"><span class="label">2</span><span class="content">“මාගේ මේ කතාව සාවධාන ව අසන්න.</span></span> 
     </div> 
     <div class="q2"> <span class="verse v2" data-usfm="JOB.21.2"><span class="content">ඔබ මට දෙන සැනසිල්ල එය වේ.</span></span> 
     </div> 
     <div class="q"> <span class="verse v2" data-usfm="JOB.21.2"><span class="content"> </span></span><span class="verse v3" data-usfm="JOB.21.3"><span class="label">3</span><span class="content">මට වචනයක් කීමට ඉඩ දෙන්න.</span></span> 
     </div> 
     <div class="q2"> <span class="verse v3" data-usfm="JOB.21.3"><span class="content">කැමැති නම්, ඉන්පසු අපහාස කරන්න.</span></span> 
     </div> 
     <div class="q"> <span class="verse v3" data-usfm="JOB.21.3"><span class="content"> </span></span><span class="verse v4" data-usfm="JOB.21.4"><span class="label">4</span><span class="content">මාගේ පැමිණිල්ල මනුෂ්‍යයාට විරුද්ධ ව යයි ඔබ සිතන්නහු ද?</span></span> 
     </div> 
     <div class="q2"> <span class="verse v4" data-usfm="JOB.21.4"><span class="content">මාගේ අසහනයට වෙන හේතුවක් තිබෙන්නට බැරි ද?</span></span> 
     </div> 
     <div class="q"> <span class="verse v4" data-usfm="JOB.21.4"><span class="content"> </span></span><span class="verse v5" data-usfm="JOB.21.5"><span class="label">5</span><span class="content">මට සවන් දෙන්න;</span></span> 
     </div> 
     <div class="q2"> <span class="verse v5" data-usfm="JOB.21.5"><span class="content">එවිට ඔබ විස්මිත ව, දෑතින් කට වසාගෙන නිහඬ වනු නියත ය.</span></span> 
     </div> 
     <div class="q"> <span class="verse v5" data-usfm="JOB.21.5"><span class="content"> </span></span><span class="verse v6" data-usfm="JOB.21.6"><span class="label">6</span><span class="content">මේ ගැන මෙනෙහි කරන විට පවා මම අන්දුන්කුන්දුන් වෙමි.</span></span> 
     </div> 
     <div class="q2"> <span class="verse v6" data-usfm="JOB.21.6"><span class="content">මාගේ ඇඟ ගැහෙන්නට පටන්ගනියි.</span></span> 
     </div> 
     <div class="q"> <span class="verse v6" data-usfm="JOB.21.6"><span class="content"> </span></span><span class="verse v7" data-usfm="JOB.21.7"><span class="label">7</span><span class="content">දුෂ්ටයන් දිගින් දිගට ජීවත් වී, දිගායු වළඳා, බලවත් වන්නේ කෙසේ ද?</span></span> 
     </div> 
     <div class="q"> <span class="verse v7" data-usfm="JOB.21.7"><span class="content"> </span></span><span class="verse v8" data-usfm="JOB.21.8"><span class="label">8</span><span class="content">ඔවුන්ට දරු මුණුබුරෝ ඇති වන්නෝ ය.</span></span> 
     </div> 
     <div class="q2"> <span class="verse v8" data-usfm="JOB.21.8"><span class="content">ඔවුන් වැඩෙනු දකින්නට ඔව්හු ද ජීවත් වන්නෝ ය.</span></span> 
     </div> 
     <div class="q"> <span class="verse v8" data-usfm="JOB.21.8"><span class="content"> </span></span><span class="verse v9" data-usfm="JOB.21.9"><span class="label">9</span><span class="content">ඔවුන්ගේ නිවාස බියෙන් තොර ව සුරක්ෂිත ව ඇත;</span></span> 
     </div> 
     <div class="q2"> <span class="verse v9" data-usfm="JOB.21.9"><span class="content">දෙවිඳුන්ගේ දඬුවම ඔවුන් පිට නැත.</span></span> 
     </div> 
     <div class="q"> <span class="verse v9" data-usfm="JOB.21.9"><span class="content"> </span></span><span class="verse v10" data-usfm="JOB.21.10"><span class="label">10</span><span class="content">ඔවුන්ගේ ගවයෝ නොවරදවා පැටව් ගසති;</span></span> 
     </div> 
     <div class="q2"> <span class="verse v10" data-usfm="JOB.21.10"><span class="content">ඔවුන්ගේ එළදෙනුන්ට ගබ්සා වීමක් නැත.</span></span> 
     </div> 
     <div class="q"> <span class="verse v10" data-usfm="JOB.21.10"><span class="content"> </span></span><span class="verse v11" data-usfm="JOB.21.11"><span class="label">11</span><span class="content">ඔව්හු තමන්ගේ බාලයන් බැටළු රැළක් මෙන් පිටතට යවති.</span></span> 
     </div> 
     <div class="q2"> <span class="verse v11" data-usfm="JOB.21.11"><span class="content">ඔවුන්ගේ දරුවෝ නටන්නෝ ය.</span></span> 
     </div> 
     <div class="q"> <span class="verse v11" data-usfm="JOB.21.11"><span class="content"> </span></span><span class="verse v12" data-usfm="JOB.21.12"><span class="label">12</span><span class="content">ඔව්හු රබාන ද වීණාව ද වයමින් ගී ගයති;</span></span> 
     </div> 
     <div class="q2"> <span class="verse v12" data-usfm="JOB.21.12"><span class="content">නළා හඬ අසා ප්‍රීති වෙති.</span></span> 
     </div> 
     <div class="q"> <span class="verse v12" data-usfm="JOB.21.12"><span class="content"> </span></span><span class="verse v13" data-usfm="JOB.21.13"><span class="label">13</span><span class="content">ඔව්හු සැපතින් දවස් යවති;</span></span> 
     </div> 
     <div class="q2"> <span class="verse v13" data-usfm="JOB.21.13"><span class="content">දුක් නොවිඳ, සාමදානයෙන් පාතාල ලෝකයට යති.</span></span> 
     </div> 
     <div class="q"> <span class="verse v13" data-usfm="JOB.21.13"><span class="content"> </span></span><span class="verse v14" data-usfm="JOB.21.14"><span class="label">14</span><span class="content">ඔව්හු දෙවිඳුන්ට මෙසේ කියති:</span></span> 
     </div> 
     <div class="q2"> <span class="verse v14" data-usfm="JOB.21.14"><span class="content">‘අප වෙතින් යනු මැනව;</span></span> 
     </div> 
     <div class="q2"> <span class="verse v14" data-usfm="JOB.21.14"><span class="content">ඔබේ දහම් මඟ ඉගෙනීමට අපට ආශාවක් නැත.</span></span> 
     </div> 
     <div class="q"> <span class="verse v14" data-usfm="JOB.21.14"><span class="content"> </span></span><span class="verse v15" data-usfm="JOB.21.15"><span class="label">15</span><span class="content">සව් බලැති දෙවිඳුන්ට වැඳ නමස්කාර කිරීමට එතුමාණෝ කවරෙක් ද?</span></span> 
     </div> 
     <div class="q2"> <span class="verse v15" data-usfm="JOB.21.15"><span class="content">එතුමන්ට අයැදුම් කිරීමෙන් කුමන වැඩක් සිදු වේ ද?’</span></span> 
     </div> 
     <div class="q"> <span class="verse v15" data-usfm="JOB.21.15"><span class="content"> </span></span><span class="verse v16" data-usfm="JOB.21.16"><span class="label">16</span><span class="content">ඔවුන්ගේ ම සවි ශක්තියෙන් ඔව්හු සමෘද්ධිමත් නොවන්නෝ ද?</span></span> 
     </div> 
     <div class="q2"> <span class="verse v16" data-usfm="JOB.21.16"><span class="content">එහෙත්, එයාකාර සිතුවිල්ලක් මට පිළිගත නොහැකි ය.</span></span> 
     </div> 
     <div class="q"> <span class="verse v16" data-usfm="JOB.21.16"><span class="content"> </span></span><span class="verse v17" data-usfm="JOB.21.17"><span class="label">17</span><span class="content">කොපමණ වරක් දුදනන්ගේ පහන නිවී ගියේ ද?</span></span> 
     </div> 
     <div class="q2"> <span class="verse v17" data-usfm="JOB.21.17"><span class="content">කොපමණ වරක් ඔවුන් පිට විපත පැමිණියේ ද?</span></span> 
     </div> 
     <div class="q2"> <span class="verse v17" data-usfm="JOB.21.17"><span class="content">කොපමණ වරක් දෙවිඳාණෝ සිය උදහසින් ඔවුන් වෙත දුක් දොම්නස් එවූ සේක් ද?</span></span> 
     </div> 
     <div class="q"> <span class="verse v17" data-usfm="JOB.21.17"><span class="content"> </span></span><span class="verse v18" data-usfm="JOB.21.18"><span class="label">18</span><span class="content">කොපමණ වරක් සුළඟේ ගසාගෙන යන පිදුරු හා බොල් මෙන් ඔව්හු පහ ව ගියෝ ද?</span></span> 
     </div> 
     <div class="q"> <span class="verse v18" data-usfm="JOB.21.18"><span class="content"> </span></span><span class="verse v19" data-usfm="JOB.21.19"><span class="label">19</span><span class="content">‘දෙවිඳුන් ඔවුන්ගේ අපරාධ ඔවුන්ගේ දරුවන් පිට පමුණුවනු ඇතැ’යි ඔබ කියන්නහු ය.</span></span> 
     </div> 
     <div class="q2"> <span class="verse v19" data-usfm="JOB.21.19"><span class="content">එය එසේ නොවේ;</span></span> 
     </div> 
     <div class="q2"> <span class="verse v19" data-usfm="JOB.21.19"><span class="content">තම පව් තමන්ට ම දුක් දෙන බව ඔවුන් දැනගන්න පිණිස, එතුමාණෝ ඔවුන් පිට ම විපත් පමුණුවන සේක.</span></span> 
     </div> 
     <div class="q"> <span class="verse v19" data-usfm="JOB.21.19"><span class="content"> </span></span><span class="verse v20" data-usfm="JOB.21.20"><span class="label">20</span><span class="content">ඔවුන්ගේ විනාශය ඔව්හු ම සිය දෑසින් දකිත් වා!</span></span> 
     </div> 
     <div class="q2"> <span class="verse v20" data-usfm="JOB.21.20"><span class="content">සව් බලැති දෙවිඳුන්ගේ උදහස ඔව්හු ම පානය කරත් වා!</span></span> 
     </div> 
     <div class="q"> <span class="verse v20" data-usfm="JOB.21.20"><span class="content"> </span></span><span class="verse v21" data-usfm="JOB.21.21"><span class="label">21</span><span class="content">ඔවුන්ගේ ආයු ගෙවී ගිය කල්හි, ඔවුන්ගේ දරු මුණුබුරන්ගේ සැපත ගැන ඔව්හු ම සලකත් ද?</span></span> 
     </div> 
     <div class="q"> <span class="verse v21" data-usfm="JOB.21.21"><span class="content"> </span></span><span class="verse v22" data-usfm="JOB.21.22"><span class="label">22</span><span class="content">සගලොව වසන අය පවා විනිශ්චය කරන දෙවිඳුන් හට උපදෙස් දීමට කවර නම් මිනිසෙකුට හැකි වේ ද?</span></span> 
     </div> 
     <div class="q"> <span class="verse v22" data-usfm="JOB.21.22"><span class="content"> </span></span><span class="verse v23" data-usfm="JOB.21.23"><span class="label">23</span><span class="content">එහෙත්, එක් අයෙක් සව් සැපතින් පිරී, සුවයෙන් යෙහෙන් ජීවත් ව සිට මිය යයි.</span></span> 
     </div> 
     <div class="q"> <span class="verse v23" data-usfm="JOB.21.23"><span class="content"> </span></span><span class="verse v24" data-usfm="JOB.21.24"><span class="label">24</span><span class="content">ඇඟ පත ආහාරයෙන් පුෂ්ටිමත් ව තිබිණි;</span></span> 
     </div> 
     <div class="q2"> <span class="verse v24" data-usfm="JOB.21.24"><span class="content">ඇට මිදුළු තෙත් ව තිබිණි.</span></span> 
     </div> 
     <div class="q"> <span class="verse v24" data-usfm="JOB.21.24"><span class="content"> </span></span><span class="verse v25" data-usfm="JOB.21.25"><span class="label">25</span><span class="content">වෙන අයෙක් කිසිදු සැපතක් නොවිඳ, සෝදුකින් යුතු ව මිය යයි.</span></span> 
     </div> 
     <div class="q"> <span class="verse v25" data-usfm="JOB.21.25"><span class="content"> </span></span><span class="verse v26" data-usfm="JOB.21.26"><span class="label">26</span><span class="content">එහෙත්, ඒ දෙදෙනා ම එක සේ දූවිල්ලෙහි වැද හෙව සිටිති.</span></span> 
     </div> 
     <div class="q2"> <span class="verse v26" data-usfm="JOB.21.26"><span class="content">පණුවෝ එක සේ ඔවුන් වසා ගනිති.</span></span> 
     </div> 
     <div class="q"> <span class="verse v26" data-usfm="JOB.21.26"><span class="content"> </span></span><span class="verse v27" data-usfm="JOB.21.27"><span class="label">27</span><span class="content">මට එරෙහි ව ඇති ඔබේ කල්පනා ද ඔබ ගෙනෙන යෝජනා ද මම දනිමි.</span></span> 
     </div> 
     <div class="q"> <span class="verse v27" data-usfm="JOB.21.27"><span class="content"> </span></span><span class="verse v28" data-usfm="JOB.21.28"><span class="label">28</span><span class="content">ප්‍රභූවරයාගේ මන්දිරය කොතැන්හි ද?</span></span> 
     </div> 
     <div class="q2"> <span class="verse v28" data-usfm="JOB.21.28"><span class="content">දුෂ්ටයා විසූ නිවෙස කොහේ ද කියා ඔබ ප්‍රශ්න කරන්නහු ද?</span></span> 
     </div> 
     <div class="q"> <span class="verse v28" data-usfm="JOB.21.28"><span class="content"> </span></span><span class="verse v29" data-usfm="JOB.21.29"><span class="label">29</span><span class="content">සංචාරකයන්ගෙන් ඔබ අසා නැද් ද?</span></span> 
     </div> 
     <div class="q2"> <span class="verse v29" data-usfm="JOB.21.29"><span class="content">ඔවුන් ගෙනෙන සාක්ෂි ඔබ පිළිගන්නේ නැද් ද?</span></span> 
     </div> 
     <div class="q"> <span class="verse v29" data-usfm="JOB.21.29"><span class="content"> </span></span><span class="verse v30" data-usfm="JOB.21.30"><span class="label">30</span><span class="content">විපත් දිනයේ දී දුදනා හැම විට ම බේරෙනු නොවේ ද?</span></span> 
     </div> 
     <div class="q2"> <span class="verse v30" data-usfm="JOB.21.30"><span class="content">දෙවිඳුන් කෝප වන දවසේ දී දුදනා හැම විට ම ගැළවෙනු නොවේ ද?</span></span> 
     </div> 
     <div class="q"> <span class="verse v30" data-usfm="JOB.21.30"><span class="content"> </span></span><span class="verse v31" data-usfm="JOB.21.31"><span class="label">31</span><span class="content">ඔහුගේ වරද ඔහුගේ මුහුණට ම කියන කිසිවෙක් නැත.</span></span> 
     </div> 
     <div class="q2"> <span class="verse v31" data-usfm="JOB.21.31"><span class="content">ඔහු කළ නපුරු දේ ගැන ඔහුට විපාක දෙන කිසිවෙක් නැත.</span></span> 
     </div> 
     <div class="q"> <span class="verse v31" data-usfm="JOB.21.31"><span class="content"> </span></span><span class="verse v32" data-usfm="JOB.21.32"><span class="label">32</span><span class="content">ඔහු සොහොන් බිම වෙත ගෙන ගිය විට සොහොන මුර කරනු ලැබේ.</span></span> 
     </div> 
     <div class="q"> <span class="verse v32" data-usfm="JOB.21.32"><span class="content"> </span></span><span class="verse v33" data-usfm="JOB.21.33"><span class="label">33</span><span class="content">ඔහු පෙරටුවෙන් හා පිටුපසින් ඔහුගේ අවමඟුල් පෙරහැරේ දහස් ගණන් සෙනඟ ගමන් කරති.</span></span> 
     </div> 
     <div class="q2"> <span class="verse v33" data-usfm="JOB.21.33"><span class="content">පොළොවේ පස පවා ඔහු පිට මෘදු ලෙස වැටෙයි.</span></span> 
     </div> 
     <div class="q"> <span class="verse v33" data-usfm="JOB.21.33"><span class="content"> </span></span><span class="verse v34" data-usfm="JOB.21.34"><span class="label">34</span><span class="content">එසේ නම්, ඔබ මට දෙන සැනසිල්ලෙන් වැඩක් නැත.</span></span> 
     </div> 
     <div class="q2"> <span class="verse v34" data-usfm="JOB.21.34"><span class="content">ඔබේ පිළිතුරුවල ඇත්තක් නැත.”</span></span> 
     </div> 
    </div> 
   </div> 
  </div>
 </body>
</html>