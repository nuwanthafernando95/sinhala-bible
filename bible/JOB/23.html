<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch23" data-usfm="JOB.23">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.23.1"><span class="label">1</span><span class="content">එවිට ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.23.1"><span class="content"> </span></span><span class="verse v2" data-usfm="JOB.23.2"><span class="label">2</span><span class="content">“අද මාගේ විලාපය කටුක ය.</span></span> 
     </div> 
     <div class="q2"> <span class="verse v2" data-usfm="JOB.23.2"><span class="content">දෙවිඳුන්ගෙන් මා ලත් පහර බරපතල නිසා කෙඳිරිගාමි.</span></span> 
     </div> 
     <div class="q"> <span class="verse v2" data-usfm="JOB.23.2"><span class="content"> </span></span><span class="verse v3" data-usfm="JOB.23.3"><span class="label">3</span><span class="content">අහෝ!</span></span> 
     </div> 
     <div class="q2"> <span class="verse v3" data-usfm="JOB.23.3"><span class="content">එතුමන්ගේ නඩු ආසනය ළඟට පැමිණෙන්නත්, එතුමන් හමුවන්නත් මට පුළුවන්කමක් ඇත්නම්.</span></span> 
     </div> 
     <div class="q"> <span class="verse v3" data-usfm="JOB.23.3"><span class="content"> </span></span><span class="verse v4" data-usfm="JOB.23.4"><span class="label">4</span><span class="content">එතුමන් ඉදිරියෙහි මාගේ නඩුව පිළිවෙළින් කියා සිටිමි.</span></span> 
     </div> 
     <div class="q2"> <span class="verse v4" data-usfm="JOB.23.4"><span class="content">කථිකයෙකු මෙන් හැම තර්කයක් ම ඉදිරිපත් කරමි.</span></span> 
     </div> 
     <div class="q"> <span class="verse v4" data-usfm="JOB.23.4"><span class="content"> </span></span><span class="verse v5" data-usfm="JOB.23.5"><span class="label">5</span><span class="content">එවිට එතුමන් පවසන දෙය තේරුම් ගෙන, මට දෙන උත්තරය දැනගන්නෙමි.</span></span> 
     </div> 
     <div class="q"> <span class="verse v5" data-usfm="JOB.23.5"><span class="content"> </span></span><span class="verse v6" data-usfm="JOB.23.6"><span class="label">6</span><span class="content">එතුමන් සිය බල මහිමය පා මා සමඟ වාද කරනු ඇද් ද?</span></span> 
     </div> 
     <div class="q2"> <span class="verse v6" data-usfm="JOB.23.6"><span class="content">නැත.</span></span> 
     </div> 
     <div class="q2"> <span class="verse v6" data-usfm="JOB.23.6"><span class="content">එතුමාණෝ මා කියන දෙයට සවන් දෙන සේක.</span></span> 
     </div> 
     <div class="q"> <span class="verse v6" data-usfm="JOB.23.6"><span class="content"> </span></span><span class="verse v7" data-usfm="JOB.23.7"><span class="label">7</span><span class="content">එහි දී, මා වැනි දැහැමි කෙනෙකු සමඟ වාද කළ බව එතුමන්ට පෙනෙනු ඇත.</span></span> 
     </div> 
     <div class="q2"> <span class="verse v7" data-usfm="JOB.23.7"><span class="content">විනිසකරුවන් විසින් මම නිදහස් කරනු ලබන්නෙමි.</span></span> 
     </div> 
     <div class="q"> <span class="verse v7" data-usfm="JOB.23.7"><span class="content"> </span></span><span class="verse v8" data-usfm="JOB.23.8"><span class="label">8</span><span class="content">මම පෙරදිග බලා ගියෙමි;</span></span> 
     </div> 
     <div class="q2"> <span class="verse v8" data-usfm="JOB.23.8"><span class="content">දෙවිඳාණෝ එහි නැත.</span></span> 
     </div> 
     <div class="q2"> <span class="verse v8" data-usfm="JOB.23.8"><span class="content">අපරදිග බලා ගියෙමි;</span></span> 
     </div> 
     <div class="q2"> <span class="verse v8" data-usfm="JOB.23.8"><span class="content">එතුමෝ එහිත් නැත.</span></span> 
     </div> 
     <div class="q"> <span class="verse v8" data-usfm="JOB.23.8"><span class="content"> </span></span><span class="verse v9" data-usfm="JOB.23.9"><span class="label">9</span><span class="content">මම උතුරට හැරී, මම දකුණට හැරී, එතුමන් සෙව්වෙමි.</span></span> 
     </div> 
     <div class="q2"> <span class="verse v9" data-usfm="JOB.23.9"><span class="content">ඒ කිසි තැනක එතුමෝ දකින්නට නැත.</span></span> 
     </div> 
     <div class="q"> <span class="verse v9" data-usfm="JOB.23.9"><span class="content"> </span></span><span class="verse v10" data-usfm="JOB.23.10"><span class="label">10</span><span class="content">එහෙත්, මා ගන්න හැම පියවර ම එතුමාණෝ දන්න සේක;</span></span> 
     </div> 
     <div class="q2"> <span class="verse v10" data-usfm="JOB.23.10"><span class="content">මා පරීක්ෂණයකට භාජන කළොත් මා තනි රත්රන් බව දැනගනු ඇත.</span></span> 
     </div> 
     <div class="q"> <span class="verse v10" data-usfm="JOB.23.10"><span class="content"> </span></span><span class="verse v11" data-usfm="JOB.23.11"><span class="label">11</span><span class="content">මට එතුමන් නියම කොට ඇති මාවතෙහි ම මම ගමන් කරමි.</span></span> 
     </div> 
     <div class="q2"> <span class="verse v11" data-usfm="JOB.23.11"><span class="content">එතුමන්ගේ නියෝගවලින් ඉවත් ව නොයමි.</span></span> 
     </div> 
     <div class="q"> <span class="verse v11" data-usfm="JOB.23.11"><span class="content"> </span></span><span class="verse v12" data-usfm="JOB.23.12"><span class="label">12</span><span class="content">එතුමන්ගේ ආඥා මම නිරතුරු පිළිපදිමි.</span></span> 
     </div> 
     <div class="q2"> <span class="verse v12" data-usfm="JOB.23.12"><span class="content">එතුමන්ගේ වදන් මා හද තුළ නිදන් කර ගනිමි.</span></span> 
     </div> 
     <div class="q"> <span class="verse v12" data-usfm="JOB.23.12"><span class="content"> </span></span><span class="verse v13" data-usfm="JOB.23.13"><span class="label">13</span><span class="content">එතුමාණන් යමක් තීරණය කළොත් එය වෙනස් නොවන්නේ ය;</span></span> 
     </div> 
     <div class="q2"> <span class="verse v13" data-usfm="JOB.23.13"><span class="content">ඒවා වෙනස් කළ හැක්කේ කාට ද?</span></span> 
     </div> 
     <div class="q2"> <span class="verse v13" data-usfm="JOB.23.13"><span class="content">එතුමාණෝ තමන් සිතූ දේ ඉටු කරන සේක.</span></span> 
     </div> 
     <div class="q"> <span class="verse v13" data-usfm="JOB.23.13"><span class="content"> </span></span><span class="verse v14" data-usfm="JOB.23.14"><span class="label">14</span><span class="content">මා පිළිබඳ සිය අදහස එතුමන් සපුරාලනු ඇත;</span></span> 
     </div> 
     <div class="q2"> <span class="verse v14" data-usfm="JOB.23.14"><span class="content">එවැනි අදහස් එතුමන්ගේ සිතෙහි තව බොහෝ ඇත.</span></span> 
     </div> 
     <div class="q"> <span class="verse v14" data-usfm="JOB.23.14"><span class="content"> </span></span><span class="verse v15" data-usfm="JOB.23.15"><span class="label">15</span><span class="content">ඒ නිසා එතුමාණන් හමු වීමට මම බිය වෙමි.</span></span> 
     </div> 
     <div class="q2"> <span class="verse v15" data-usfm="JOB.23.15"><span class="content">එතුමන් ගැන සිතන විට මම බිය පත් වෙමි.</span></span> 
     </div> 
     <div class="q"> <span class="verse v15" data-usfm="JOB.23.15"><span class="content"> </span></span><span class="verse v16" data-usfm="JOB.23.16"><span class="label">16</span><span class="content">සව් බලැති දෙවි තුමාණෝ මහද දුබල කළ සේක;</span></span> 
     </div> 
     <div class="q2"> <span class="verse v16" data-usfm="JOB.23.16"><span class="content">එතුමාණෝ මාගේ සිතෙන් දිරිය පහකළ සේක.</span></span> 
     </div> 
     <div class="q"> <span class="verse v16" data-usfm="JOB.23.16"><span class="content"> </span></span><span class="verse v17" data-usfm="JOB.23.17"><span class="label">17</span><span class="content">අඳුරින් මම වට වී සිටිමි;</span></span> 
     </div> 
     <div class="q2"> <span class="verse v17" data-usfm="JOB.23.17"><span class="content">එතුමන් නොපෙනෙන ලෙස ගන’ඳුරින් මාගේ මුහුණ ආවරණය වී තිබේ.</span></span> 
     </div> 
    </div> 
   </div> 
  </div>
 </body>
</html>