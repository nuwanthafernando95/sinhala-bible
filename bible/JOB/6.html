<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch6" data-usfm="JOB.6">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1 v2" data-usfm="JOB.6.1+JOB.6.2"><span class="label">1-2</span><span class="content">ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q2"> <span class="verse v1 v2" data-usfm="JOB.6.1+JOB.6.2"><span class="content">“අනේ!</span></span> 
     </div> 
     <div class="q2"> <span class="verse v1 v2" data-usfm="JOB.6.1+JOB.6.2"><span class="content">මාගේ සෝදුක් මනින්නටත්, මාගේ විපත් තරාදියේ කිරා බලන්නටත් ඇත්නම්, කොතරම් හොඳ ද?</span></span> 
     </div> 
     <div class="q"> <span class="verse v1 v2" data-usfm="JOB.6.1+JOB.6.2"><span class="content"> </span></span><span class="verse v3" data-usfm="JOB.6.3"><span class="label">3</span><span class="content">කිරා බැලුවොත්, ඒවා මුහුදේ වැලිවලට වඩා බර ය;</span></span> 
     </div> 
     <div class="q2"> <span class="verse v3" data-usfm="JOB.6.3"><span class="content">මා සැර පරුෂ වචන පැවසීම පුදුමයක් ද?</span></span> 
     </div> 
     <div class="q"> <span class="verse v3" data-usfm="JOB.6.3"><span class="content"> </span></span><span class="verse v4" data-usfm="JOB.6.4"><span class="label">4</span><span class="content">සව් බලැති දෙවිඳුන්ගේ ඊතල මා තුළට වැදී ඇත;</span></span> 
     </div> 
     <div class="q2"> <span class="verse v4" data-usfm="JOB.6.4"><span class="content">ඒවායේ වස විස මසිතට කා වැදී ගොස් ඇත.</span></span> 
     </div> 
     <div class="q2"> <span class="verse v4" data-usfm="JOB.6.4"><span class="content">දෙවි තුමන්ගේ බියකරු ක්‍රියා මට එරෙහි ව පෙළගැසී ඇත.</span></span> 
     </div> 
     <div class="q"> <span class="verse v4" data-usfm="JOB.6.4"><span class="content"> </span></span><span class="verse v5" data-usfm="JOB.6.5"><span class="label">5</span><span class="content">තණ කොළ තිබේ නම්, වල් කොටළුවාගේ රාවයක් ඇද් ද?</span></span> 
     </div> 
     <div class="q2"> <span class="verse v5" data-usfm="JOB.6.5"><span class="content">පිදුරු තිබේ නම්, ගොනා තප්පුලයි ද?</span></span> 
     </div> 
     <div class="q"> <span class="verse v5" data-usfm="JOB.6.5"><span class="content"> </span></span><span class="verse v6" data-usfm="JOB.6.6"><span class="label">6</span><span class="content">ලුණු නැති නීරස අහර වළඳන්නේ කවරෙක් ද?</span></span> 
     </div> 
     <div class="q2"> <span class="verse v6" data-usfm="JOB.6.6"><span class="content">බිත්තර සුදු මදයේ කවර රසක් ඇද් ද?</span></span> 
     </div> 
     <div class="q"> <span class="verse v6" data-usfm="JOB.6.6"><span class="content"> </span></span><span class="verse v7" data-usfm="JOB.6.7"><span class="label">7</span><span class="content">එවන් කෑම කන්නට මට ප්‍රිය නැත;</span></span> 
     </div> 
     <div class="q2"> <span class="verse v7" data-usfm="JOB.6.7"><span class="content">මා කන හැම දේ ම මට අප්‍රිය වේ.</span></span> 
     </div> 
     <div class="q"> <span class="verse v7" data-usfm="JOB.6.7"><span class="content"> </span></span><span class="verse v8" data-usfm="JOB.6.8"><span class="label">8</span><span class="content">මාගේ යැදුම ඉටු වුවහොත්, මාගේ පැතුම දෙවි තුමන් ඉටු කළහොත් කොතරම් හොඳ ද?</span></span> 
     </div> 
     <div class="q"> <span class="verse v8" data-usfm="JOB.6.8"><span class="content"> </span></span><span class="verse v9" data-usfm="JOB.6.9"><span class="label">9</span><span class="content">දෙවි තුමාණෝ මාගේ ඇට කටු බිඳ, සිය අත දිගු කොට මා වනසන සේක් වා!</span></span> 
     </div> 
     <div class="q"> <span class="verse v9" data-usfm="JOB.6.9"><span class="content"> </span></span><span class="verse v10" data-usfm="JOB.6.10"><span class="label">10</span><span class="content">එසේ කළොත්, මට සැනසිල්ලක් ඇත;</span></span> 
     </div> 
     <div class="q2"> <span class="verse v10" data-usfm="JOB.6.10"><span class="content">මාගේ දැඩි දුක මැද මම සතුටින් නටන්නෙමි.</span></span> 
     </div> 
     <div class="q2"> <span class="verse v10" data-usfm="JOB.6.10"><span class="content">මන්ද, කිසි දාක මම ශුද්ධ දෙවිඳුන්ගේ වචනය ප්‍රතික්ෂේප නොකෙළෙමි.</span></span> 
     </div> 
     <div class="q"> <span class="verse v10" data-usfm="JOB.6.10"><span class="content"> </span></span><span class="verse v11" data-usfm="JOB.6.11"><span class="label">11</span><span class="content">මාගේ දිවි ගෙන යාමට කුමන ශක්තියක් මට ඇද් ද?</span></span> 
     </div> 
     <div class="q2"> <span class="verse v11" data-usfm="JOB.6.11"><span class="content">මරණය මට නියත නම්, ජීවත් වීමෙන් වැඩක් මට ඇද් ද?</span></span> 
     </div> 
     <div class="q"> <span class="verse v11" data-usfm="JOB.6.11"><span class="content"> </span></span><span class="verse v12" data-usfm="JOB.6.12"><span class="label">12</span><span class="content">ගල් බඳු සවියක් මට ඇද් ද?</span></span> 
     </div> 
     <div class="q2"> <span class="verse v12" data-usfm="JOB.6.12"><span class="content">මාගේ සිරුර ලෝකඩයෙන් තනා ඇද් ද?</span></span> 
     </div> 
     <div class="q"> <span class="verse v12" data-usfm="JOB.6.12"><span class="content"> </span></span><span class="verse v13" data-usfm="JOB.6.13"><span class="label">13</span><span class="content">විපතින් මිදෙන්නට මා තුළ ම ශක්තියක් නැත;</span></span> 
     </div> 
     <div class="q2"> <span class="verse v13" data-usfm="JOB.6.13"><span class="content">පිහිටක් සොයමින් කොයි අත යම් ද?</span></span> 
     </div> 
     <div class="q"> <span class="verse v13" data-usfm="JOB.6.13"><span class="content"> </span></span><span class="verse v14" data-usfm="JOB.6.14"><span class="label">14</span><span class="content">මා දෙවිඳුන් අත්හැරියත්, නැතත්, මෙවන් දුකේ දී හිත මිතුරෝ අවශ්‍ය වෙත්.</span></span> 
     </div> 
     <div class="q"> <span class="verse v14" data-usfm="JOB.6.14"><span class="content"> </span></span><span class="verse v15" data-usfm="JOB.6.15"><span class="label">15</span><span class="content">එහෙත්, මා මිතුරන් වන ඔබ ඔයක් මෙන් ද</span></span> 
     </div> 
     <div class="q2"> <span class="verse v15" data-usfm="JOB.6.15"><span class="content">ඉඩෝරයේ දී වේළී යන දිය කඩක් මෙන් ද මා රැවටුවහු ය.</span></span> 
     </div> 
     <div class="q"> <span class="verse v15" data-usfm="JOB.6.15"><span class="content"> </span></span><span class="verse v16" data-usfm="JOB.6.16"><span class="label">16</span><span class="content">ඔයවල් හිමෙන් බොර පාට වී හිම කැටිවලින් වැසී යනු ඇත.</span></span> 
     </div> 
     <div class="q"> <span class="verse v16" data-usfm="JOB.6.16"><span class="content"> </span></span><span class="verse v17" data-usfm="JOB.6.17"><span class="label">17</span><span class="content">ගංවතුර ගැලිය යුතු කාලයේ දී ඒවා අතුරුදහන් වී, ගිම්හානයේ දී දිය පතුලට ම හිඳී යයි.</span></span> 
     </div> 
     <div class="q"> <span class="verse v17" data-usfm="JOB.6.17"><span class="content"> </span></span><span class="verse v18" data-usfm="JOB.6.18"><span class="label">18</span><span class="content">තවලම්කරුවෝ වතුර සොයමින් වෙන පාරක යති.</span></span> 
     </div> 
     <div class="q2"> <span class="verse v18" data-usfm="JOB.6.18"><span class="content">එසේ ගොස් මරුකතරෙහි විනාශ වෙති.</span></span> 
     </div> 
     <div class="q"> <span class="verse v18" data-usfm="JOB.6.18"><span class="content"> </span></span><span class="verse v19" data-usfm="JOB.6.19"><span class="label">19</span><span class="content">තේමාහි තවලම්කරුවෝ වතුර සෙවුවෝ ය;</span></span> 
     </div> 
     <div class="q2"> <span class="verse v19" data-usfm="JOB.6.19"><span class="content">ෂෙබාහි මඟියෝ වතුර බලාපොරොත්තු වූ හ.</span></span> 
     </div> 
     <div class="q"> <span class="verse v19" data-usfm="JOB.6.19"><span class="content"> </span></span><span class="verse v20" data-usfm="JOB.6.20"><span class="label">20</span><span class="content">ඔවුන්ගේ පැතුම් බිඳ වැටිණි;</span></span> 
     </div> 
     <div class="q2"> <span class="verse v20" data-usfm="JOB.6.20"><span class="content">එතැනට පැමිණි විට ඔව්හු වියවුල් වූ හ.</span></span> 
     </div> 
     <div class="q"> <span class="verse v20" data-usfm="JOB.6.20"><span class="content"> </span></span><span class="verse v21" data-usfm="JOB.6.21"><span class="label">21</span><span class="content">විපතක් දැක බිය වන මා මිතුරන් වන ඔබ මට එවන් ඔයවල් වැන්න.</span></span> 
     </div> 
     <div class="q"> <span class="verse v21" data-usfm="JOB.6.21"><span class="content"> </span></span><span class="verse v22" data-usfm="JOB.6.22"><span class="label">22</span><span class="content">මට යමක් දෙන්න කියා වත් මා වෙනුවෙන් අල්ලසක් දෙන්න කියා වත්,</span></span> 
     </div> 
     <div class="q"> <span class="verse v22" data-usfm="JOB.6.22"><span class="content"> </span></span><span class="verse v23" data-usfm="JOB.6.23"><span class="label">23</span><span class="content">රුපුන් අතින් මා මුදන්න කියා වත්, දාමරිකයන්ගේ අතින් මා ගළවන්න කියා වත් මම කිසි දා ඔබට කීවෙම් ද?</span></span> 
     </div> 
     <div class="q"> <span class="verse v23" data-usfm="JOB.6.23"><span class="content"> </span></span><span class="verse v24" data-usfm="JOB.6.24"><span class="label">24</span><span class="content">හොඳයි! ඔබ මට ඔවදන් දෙන්න;</span></span> 
     </div> 
     <div class="q2"> <span class="verse v24" data-usfm="JOB.6.24"><span class="content">මාගේ වැරදි පෙන්වා දෙන්න;</span></span> 
     </div> 
     <div class="q2"> <span class="verse v24" data-usfm="JOB.6.24"><span class="content">මම නිහඬ ව සිට ඔබට සවන් දෙන්නෙමි.</span></span> 
     </div> 
     <div class="q"> <span class="verse v24" data-usfm="JOB.6.24"><span class="content"> </span></span><span class="verse v25" data-usfm="JOB.6.25"><span class="label">25</span><span class="content">නැණවත් අවවාදය කොතරම් වැඩදායක ද?</span></span> 
     </div> 
     <div class="q2"> <span class="verse v25" data-usfm="JOB.6.25"><span class="content">එහෙත්, ඔබ නඟන තර්කයෙන් මට කුමන වැඩක් ද?</span></span> 
     </div> 
     <div class="q"> <span class="verse v25" data-usfm="JOB.6.25"><span class="content"> </span></span><span class="verse v26" data-usfm="JOB.6.26"><span class="label">26</span><span class="content">මා කියන්නේ, පුහු වචනය කියා ඔබ සිතන්නහු ද?</span></span> 
     </div> 
     <div class="q2"> <span class="verse v26" data-usfm="JOB.6.26"><span class="content">එසේ නම්, පැතුම් සුන් වූ කෙනෙක් කුමන පිළිතුරු බලාපොරොත්තු වන්නේ ද?</span></span> 
     </div> 
     <div class="q"> <span class="verse v26" data-usfm="JOB.6.26"><span class="content"> </span></span><span class="verse v27" data-usfm="JOB.6.27"><span class="label">27</span><span class="content">ඔබ බලන්නේ, කාත් කවුරුත් නැති කෙනෙකු දාදු දමා අයිති කරගන්නට ද?</span></span> 
     </div> 
     <div class="q2"> <span class="verse v27" data-usfm="JOB.6.27"><span class="content">සිය මිතුරා වෙළෙඳ බඩුවක් ලෙස තක්සේරු කරන්නහු ද?</span></span> 
     </div> 
     <div class="q"> <span class="verse v27" data-usfm="JOB.6.27"><span class="content"> </span></span><span class="verse v28" data-usfm="JOB.6.28"><span class="label">28</span><span class="content">ඉතින් කරුණාකර මා දෙස බලන්න.</span></span> 
     </div> 
     <div class="q2"> <span class="verse v28" data-usfm="JOB.6.28"><span class="content">ඔබේ මුහුණට ම මම බොරු නොකියමි.</span></span> 
     </div> 
     <div class="q"> <span class="verse v28" data-usfm="JOB.6.28"><span class="content"> </span></span><span class="verse v29" data-usfm="JOB.6.29"><span class="label">29</span><span class="content">ඔය කිව්වා හොඳට ම ඇති!</span></span> 
     </div> 
     <div class="q2"> <span class="verse v29" data-usfm="JOB.6.29"><span class="content">මා ගැන අයුතු කතා නවත්වන්න;</span></span> 
     </div> 
     <div class="q2"> <span class="verse v29" data-usfm="JOB.6.29"><span class="content">මාගේ පැමිණිල්ල යුක්ති සහගත ය;</span></span> 
     </div> 
     <div class="q2"> <span class="verse v29" data-usfm="JOB.6.29"><span class="content">මට වරද නොතබන්න.</span></span> 
     </div> 
     <div class="q"> <span class="verse v29" data-usfm="JOB.6.29"><span class="content"> </span></span><span class="verse v30" data-usfm="JOB.6.30"><span class="label">30</span><span class="content">මා බොරු කියති යි ඔබ තවමත් සිතන්නහු ද?</span></span> 
     </div> 
     <div class="q2"> <span class="verse v30" data-usfm="JOB.6.30"><span class="content">ඇත්ත නැත්ත තීරණයට මට පුළුවන්කමක් නැද් ද?</span></span> 
     </div> 
    </div> 
   </div> 
  </div>
 </body>
</html>