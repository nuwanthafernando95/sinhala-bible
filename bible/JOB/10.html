<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch10" data-usfm="JOB.10">  
     <div class="q"> <span class="content"> </span><span class="verse v1" data-usfm="JOB.10.1"><span class="label">1</span><span class="content">“මට ජීවිතය තිත්ත වී ඇත;</span></span> 
     </div> 
     <div class="q2"> <span class="verse v1" data-usfm="JOB.10.1"><span class="content">මාගේ දුක් ගැනවිලි නොවළහා කියා පාමින් සොවින් පිරුණු හදවතකින් මම කතා කරමි.</span></span> 
     </div> 
     <div class="q"> <span class="verse v1" data-usfm="JOB.10.1"><span class="content"> </span></span><span class="verse v2" data-usfm="JOB.10.2"><span class="label">2</span><span class="content">මම දෙවිඳුන්ට මෙසේ කියමි:</span></span> 
     </div> 
     <div class="q2"> <span class="verse v2" data-usfm="JOB.10.2"><span class="content">‘මා වරදට පත් නොකළ මැනව;</span></span> 
     </div> 
     <div class="q2"> <span class="verse v2" data-usfm="JOB.10.2"><span class="content">මට විරුද්ධ ව ඔබ කරන පැමිණිල්ලට හේතුව පැවසුව මැනව.</span></span> 
     </div> 
     <div class="q"> <span class="verse v2" data-usfm="JOB.10.2"><span class="content"> </span></span><span class="verse v3" data-usfm="JOB.10.3"><span class="label">3</span><span class="content">මෙසේ මා පෙළීමත්, ඔබේ ම මැවිල්ල වන මා හෙළා දැකීමත්, දුදනන්ගේ ක්‍රියා කලාපය ගැන සතුට පහළ කිරීමත් ඔබට සුදුසු යැයි වැටහේ ද?</span></span> 
     </div> 
     <div class="q"> <span class="verse v3" data-usfm="JOB.10.3"><span class="content"> </span></span><span class="verse v4" data-usfm="JOB.10.4"><span class="label">4</span><span class="content">ඔබට ඇත්තේ මිනිස් දෙනෙතක් නොවේ.</span></span> 
     </div> 
     <div class="q2"> <span class="verse v4" data-usfm="JOB.10.4"><span class="content">ඔබ අප වාගේ මිනිස් ඇසින් බලන්නේ නැත.</span></span> 
     </div> 
     <div class="q"> <span class="verse v4" data-usfm="JOB.10.4"><span class="content"> </span></span><span class="verse v5" data-usfm="JOB.10.5"><span class="label">5</span><span class="content">ඔබේ දවස් මිනිසාගේ දවස් මෙන් නොවේ.</span></span> 
     </div> 
     <div class="q2"> <span class="verse v5" data-usfm="JOB.10.5"><span class="content">ඔබේ අවුරුදු මිනිසාගේ අවුරුදුවලට සමාන නැත.</span></span> 
     </div> 
     <div class="q"> <span class="verse v5" data-usfm="JOB.10.5"><span class="content"> </span></span><span class="verse v6 v7" data-usfm="JOB.10.6+JOB.10.7"><span class="label">6-7</span><span class="content">ඔබ මා දුදනෙකු නොවන බව දැන දැනත්, ඔබ අතින් මා මුදාගැනීමට අන් කිසිවකු නැති බව ඔබට පෙනි පෙනිත්, මාගේ අපරාධ ගැන සොයා බලන්නේ මන් ද?</span></span> 
     </div> 
     <div class="q2"> <span class="verse v6 v7" data-usfm="JOB.10.6+JOB.10.7"><span class="content">මාගේ පව් විමසන්නේ මන් ද?</span></span> 
     </div> 
     <div class="q"> <span class="verse v6 v7" data-usfm="JOB.10.6+JOB.10.7"><span class="content"> </span></span><span class="verse v8" data-usfm="JOB.10.8"><span class="label">8</span><span class="content">ඔබේ දෑතින් මට රූපය දී ඔබ මා මැවූ සේක.</span></span> 
     </div> 
     <div class="q2"> <span class="verse v8" data-usfm="JOB.10.8"><span class="content">ඒ දෑතින් ම දැන් ඔබ මා නසන සේක් ද?</span></span> 
     </div> 
     <div class="q"> <span class="verse v8" data-usfm="JOB.10.8"><span class="content"> </span></span><span class="verse v9" data-usfm="JOB.10.9"><span class="label">9</span><span class="content">ඔබ මා මැටි අඹන ලෙස සෑදූ බව සිහි කරන්න.</span></span> 
     </div> 
     <div class="q2"> <span class="verse v9" data-usfm="JOB.10.9"><span class="content">දැන් ඔබ මා යළි දූවිල්ලට හරවන සේක් ද?</span></span> 
     </div> 
     <div class="q"> <span class="verse v9" data-usfm="JOB.10.9"><span class="content"> </span></span><span class="verse v10" data-usfm="JOB.10.10"><span class="label">10</span><span class="content">කිරි බිඳක් කැටි වන ලෙස ඔබ මාගේ කළල රූපය මවු කුසෙහි සවි වන්නට සැලැසූ සේක;</span></span> 
     </div> 
     <div class="q"> <span class="verse v10" data-usfm="JOB.10.10"><span class="content"> </span></span><span class="verse v11" data-usfm="JOB.10.11"><span class="label">11</span><span class="content">ඇට හා නහර මට දී හම හා මස්වලින් ඔබ මා පැළඳවූ සේක.</span></span> 
     </div> 
     <div class="q"> <span class="verse v11" data-usfm="JOB.10.11"><span class="content"> </span></span><span class="verse v12" data-usfm="JOB.10.12"><span class="label">12</span><span class="content">ඔබ මට ජීවිතයත්, ප්‍රේමයත් දානය කළ සේක.</span></span> 
     </div> 
     <div class="q2"> <span class="verse v12" data-usfm="JOB.10.12"><span class="content">දයාන්විත බැල්මෙන් මාගේ පණ නළ රැක දුන් සේක.</span></span> 
     </div> 
     <div class="q"> <span class="verse v12" data-usfm="JOB.10.12"><span class="content"> </span></span><span class="verse v13" data-usfm="JOB.10.13"><span class="label">13</span><span class="content">එහෙත්, ඔබ හදවතෙහි මේ සියලු දේ සඟවා ගත් සේක.</span></span> 
     </div> 
     <div class="q2"> <span class="verse v13" data-usfm="JOB.10.13"><span class="content">ඔබේ අරමුණ කුමක් දැ යි මම දනිමි.</span></span> 
     </div> 
     <div class="q"> <span class="verse v13" data-usfm="JOB.10.13"><span class="content"> </span></span><span class="verse v14" data-usfm="JOB.10.14"><span class="label">14</span><span class="content">මා පව් කරන විට ඔබ සටහන් කර ගන්න සේක;</span></span> 
     </div> 
     <div class="q2"> <span class="verse v14" data-usfm="JOB.10.14"><span class="content">මාගේ අපරාධයෙන් නිදොස් වීමට ඔබ මට ඉඩ නොදෙන සේක.</span></span> 
     </div> 
     <div class="q"> <span class="verse v14" data-usfm="JOB.10.14"><span class="content"> </span></span><span class="verse v15" data-usfm="JOB.10.15"><span class="label">15</span><span class="content">මම දුෂ්ටයෙක් වීම් නම්, මට වන විපතක මහත!</span></span> 
     </div> 
     <div class="q2"> <span class="verse v15" data-usfm="JOB.10.15"><span class="content">මම දැහැමි කෙනෙක් වීම් නම්, ලජ්ජාවෙන් මිරිකී කාලකණ්ණි ව සිටිනු මිස හිස එසවීමක් මට නැත.</span></span> 
     </div> 
     <div class="q"> <span class="verse v15" data-usfm="JOB.10.15"><span class="content"> </span></span><span class="verse v16" data-usfm="JOB.10.16"><span class="label">16</span><span class="content">මා හිස එසෙව්වත්, සිංහයෙකු මෙන් ඔබ මා ලුහුබැඳ අරුමපුදුම ලෙස ඔබ තවත් ජයග්‍රහණයක් ලබන සේක.</span></span> 
     </div> 
     <div class="q"> <span class="verse v16" data-usfm="JOB.10.16"><span class="content"> </span></span><span class="verse v17" data-usfm="JOB.10.17"><span class="label">17</span><span class="content">මට විරුද්ධ ව අලුත් සාක්ෂි ඔබ ඉදිරිපත් කරන සේක.</span></span> 
     </div> 
     <div class="q2"> <span class="verse v17" data-usfm="JOB.10.17"><span class="content">මා කෙරේ ඔබේ උදහස තව තවත් වැඩි කරන සේක.</span></span> 
     </div> 
     <div class="q2"> <span class="verse v17" data-usfm="JOB.10.17"><span class="content">පහර පිට පහර මට එල්ල කරන සේක.</span></span> 
     </div> 
     <div class="q"> <span class="verse v17" data-usfm="JOB.10.17"><span class="content"> </span></span><span class="verse v18" data-usfm="JOB.10.18"><span class="label">18</span><span class="content">‘ඉතින් ඔබ මවු කුසින් මා ගෙනායේ කුමට ද?</span></span> 
     </div> 
     <div class="q2"> <span class="verse v18" data-usfm="JOB.10.18"><span class="content">කවුරුත් නොදැක මා එහි ම මළා නම් හොඳ ය.</span></span> 
     </div> 
     <div class="q"> <span class="verse v18" data-usfm="JOB.10.18"><span class="content"> </span></span><span class="verse v19" data-usfm="JOB.10.19"><span class="label">19</span><span class="content">උපත වෙනුවට මවු ගැබෙන් කෙළින් ම සොහොන් ගැබට ගියා නම්, එය මට යෙහෙකැ’යි සිතමි.</span></span> 
     </div> 
     <div class="q"> <span class="verse v19" data-usfm="JOB.10.19"><span class="content"> </span></span><span class="verse v20" data-usfm="JOB.10.20"><span class="label">20</span><span class="content">මාගේ ජීවිතය ලුහුඬු ය, මා සිතූ හැටියට නිදහසේ සිටින්නට මට ඉඩ දී අල්ප මාත්‍ර ප්‍රීතියක් මට දුන මැනව.</span></span> 
     </div> 
     <div class="q"> <span class="verse v20" data-usfm="JOB.10.20"><span class="content"> </span></span><span class="verse v21" data-usfm="JOB.10.21"><span class="label">21</span><span class="content">මම විගසින් තුරන් වී යමි;</span></span> 
     </div> 
     <div class="q2"> <span class="verse v21" data-usfm="JOB.10.21"><span class="content">ගොස් කිසි දා ආපසු නොඑමි.</span></span> 
     </div> 
     <div class="q2"> <span class="verse v21" data-usfm="JOB.10.21"><span class="content">අඳුරු, කළුවර දේශයට යමි.</span></span> 
     </div> 
     <div class="q"> <span class="verse v21" data-usfm="JOB.10.21"><span class="content"> </span></span><span class="verse v22" data-usfm="JOB.10.22"><span class="label">22</span><span class="content">ඒ දේශය වියවුලින් පිරී ඇත;</span></span> 
     </div> 
     <div class="q2"> <span class="verse v22" data-usfm="JOB.10.22"><span class="content">දැඩි අන්ධකාරයෙන් ද කළු සෙවණැල්ලෙන් ද වියවුලෙන් ද පිරී ඇත.</span></span> 
     </div> 
     <div class="q2"> <span class="verse v22" data-usfm="JOB.10.22"><span class="content">එහි ආලෝකය පවා අන්ධකාරයකි.”</span></span> 
     </div> 
    </div> 
   </div> 
  </div>
 </body>
</html>