<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch4" data-usfm="JOB.4">  
     <div class="s1"> <span class="heading"><b>එලිපස්ගේ පළමු වන කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.4.1"><span class="label">1</span><span class="content">එවිට තේමානීය එලිපස් පිළිතුරු දෙමින් මෙසේ කී ය:</span></span> 
     </div> 
     <div class="q"> <span class="verse v1" data-usfm="JOB.4.1"><span class="content"> </span></span><span class="verse v2" data-usfm="JOB.4.2"><span class="label">2</span><span class="content">“මා ඔබට වචනයක් කීවොත්, එය ඔබට කරදරයක් වේ ද?</span></span> 
     </div> 
     <div class="q2"> <span class="verse v2" data-usfm="JOB.4.2"><span class="content">අනේ!</span></span> 
     </div> 
     <div class="q2"> <span class="verse v2" data-usfm="JOB.4.2"><span class="content">මා තවත් දුරට නිහඬ ව සිටින්නේ කෙසේ ද?</span></span> 
     </div> 
     <div class="q"> <span class="verse v2" data-usfm="JOB.4.2"><span class="content"> </span></span><span class="verse v3" data-usfm="JOB.4.3"><span class="label">3</span><span class="content">ඔබ, බොහෝ අයට දිරිය දුන් හැටිත්, දුබල අයට සවිය දුන් හැටිත් සිතා බලන්න.</span></span> 
     </div> 
     <div class="q"> <span class="verse v3" data-usfm="JOB.4.3"><span class="content"> </span></span><span class="verse v4" data-usfm="JOB.4.4"><span class="label">4</span><span class="content">පැකිළෙන අය ඔවා බසින් තිර කොට වැනෙන, සැලෙන දෙදණ සවි කළ හැටි සිතා බලන්න.</span></span> 
     </div> 
     <div class="q"> <span class="verse v4" data-usfm="JOB.4.4"><span class="content"> </span></span><span class="verse v5" data-usfm="JOB.4.5"><span class="label">5</span><span class="content">එහෙත්, දැන් ඔබ විපතට පත් වී ඇත;</span></span> 
     </div> 
     <div class="q2"> <span class="verse v5" data-usfm="JOB.4.5"><span class="content">ඔබට ඉවසිල්ලක් නැත.</span></span> 
     </div> 
     <div class="q2"> <span class="verse v5" data-usfm="JOB.4.5"><span class="content">විපත ඔබ වෙත පැමිණ ඇත;</span></span> 
     </div> 
     <div class="q2"> <span class="verse v5" data-usfm="JOB.4.5"><span class="content">ඔබ කැළඹී ඇත.</span></span> 
     </div> 
     <div class="q"> <span class="verse v5" data-usfm="JOB.4.5"><span class="content"> </span></span><span class="verse v6" data-usfm="JOB.4.6"><span class="label">6</span><span class="content">ඔබේ ආගමෙන් ඔබට සැනසුමක් නැද් ද?</span></span> 
     </div> 
     <div class="q2"> <span class="verse v6" data-usfm="JOB.4.6"><span class="content">දැහැමි ජීවිතයෙන් ඔබට බලාපොරොත්තුවක් නැද් ද?</span></span> 
     </div> 
     <div class="q"> <span class="verse v6" data-usfm="JOB.4.6"><span class="content"> </span></span><span class="verse v7" data-usfm="JOB.4.7"><span class="label">7</span><span class="content">නිදොස් කෙනෙකු විපතට පත් වූ බව ඔබ අසා ඇද් ද?</span></span> 
     </div> 
     <div class="q2"> <span class="verse v7" data-usfm="JOB.4.7"><span class="content">දැහැමි අය විනාශයට පත් වූ දවසක් ඔබට මතක ඇද් ද?</span></span> 
     </div> 
     <div class="q"> <span class="verse v7" data-usfm="JOB.4.7"><span class="content"> </span></span><span class="verse v8" data-usfm="JOB.4.8"><span class="label">8</span><span class="content">මා දැක ඇති ලෙස නම්, අදමිටුකම සී සාමින් අයුක්තිය වපුරන අය, ඒවා ම නෙළා ගනිති.</span></span> 
     </div> 
     <div class="q"> <span class="verse v8" data-usfm="JOB.4.8"><span class="content"> </span></span><span class="verse v9" data-usfm="JOB.4.9"><span class="label">9</span><span class="content">දෙවිඳුන්ගේ එක හුස්මෙන් පවිටු දනෝ වැනසී යති.</span></span> 
     </div> 
     <div class="q2"> <span class="verse v9" data-usfm="JOB.4.9"><span class="content">එතුමන්ගේ උදහස් මාරුතයෙන් ඔව්හු සැම ම පහ වී යති.</span></span> 
     </div> 
     <div class="q"> <span class="verse v9" data-usfm="JOB.4.9"><span class="content"> </span></span><span class="verse v10" data-usfm="JOB.4.10"><span class="label">10</span><span class="content">සිංහයාගේ ගර්ජනය ද රුදුරු සිංහ රජුගේ ගෙරවීම ද පහ වී ඇත;</span></span> 
     </div> 
     <div class="q2"> <span class="verse v10" data-usfm="JOB.4.10"><span class="content">සිංහ පෝතකයාගේ දත් ඇදී බිඳී ඇත.</span></span> 
     </div> 
     <div class="q"> <span class="verse v10" data-usfm="JOB.4.10"><span class="content"> </span></span><span class="verse v11" data-usfm="JOB.4.11"><span class="label">11</span><span class="content">සිහ රද ගොදුරක් නොලැබ මිය යයි.</span></span> 
     </div> 
     <div class="q2"> <span class="verse v11" data-usfm="JOB.4.11"><span class="content">සිහදෙනගේ පෝතකයෝ හිස් ලූ ලූ අත විසිර දුවති.</span></span> 
     </div> 
     <div class="q"> <span class="verse v11" data-usfm="JOB.4.11"><span class="content"> </span></span><span class="verse v12" data-usfm="JOB.4.12"><span class="label">12</span><span class="content">මට එක් කරුණක් රහසින් හෙළි වී ඇත;</span></span> 
     </div> 
     <div class="q2"> <span class="verse v12" data-usfm="JOB.4.12"><span class="content">එහි සියුම් නාදය මා සවනෙහි රැව් දෙයි.</span></span> 
     </div> 
     <div class="q"> <span class="verse v12" data-usfm="JOB.4.12"><span class="content"> </span></span><span class="verse v13" data-usfm="JOB.4.13"><span class="label">13</span><span class="content"> </span><span class="content">මිනිසා රෑ යාමයෙහි බර නින්දට පත් ව, ස්වප්න දකින විට, ගැඹුරු සිතුවිලි උදා වන විට,</span></span> 
     </div> 
     <div class="q"> <span class="verse v13" data-usfm="JOB.4.13"><span class="content"> </span></span><span class="verse v14" data-usfm="JOB.4.14"><span class="label">14</span><span class="content">මා සිරුරෙහි ඇටකටු සැලෙන්නට විය.</span></span> 
     </div> 
     <div class="q2"> <span class="verse v14" data-usfm="JOB.4.14"><span class="content">භීතිය හා කැළඹීම ද මට ඇති විය.</span></span> 
     </div> 
     <div class="q"> <span class="verse v14" data-usfm="JOB.4.14"><span class="content"> </span></span><span class="verse v15" data-usfm="JOB.4.15"><span class="label">15</span><span class="content">මඳ පවනක් මා මුහුණට වැදිණි.</span></span> 
     </div> 
     <div class="q2"> <span class="verse v15" data-usfm="JOB.4.15"><span class="content">එයින් මා සිරුරෙහි හිරිගඩු පිපිණි.</span></span> 
     </div> 
     <div class="q"> <span class="verse v15" data-usfm="JOB.4.15"><span class="content"> </span></span><span class="verse v16" data-usfm="JOB.4.16"><span class="label">16</span><span class="content">යමෙක් අවුත් මා ළඟ නැවතුණේ ය.</span></span> 
     </div> 
     <div class="q2"> <span class="verse v16" data-usfm="JOB.4.16"><span class="content">එහෙත්, ඔහුගේ මුහුණුවර මට හඳුනාගත නොහැකි විය.</span></span> 
     </div> 
     <div class="q2"> <span class="verse v16" data-usfm="JOB.4.16"><span class="content">ඒ රූපය මා අබිමුව විය;</span></span> 
     </div> 
     <div class="q2"> <span class="verse v16" data-usfm="JOB.4.16"><span class="content">අවට නිහඬතාව බිඳ දමමින් මෙවන් හඬක් ඉන් නිකුත් විය.</span></span> 
     </div> 
     <div class="q"> <span class="verse v16" data-usfm="JOB.4.16"><span class="content"> </span></span><span class="verse v17" data-usfm="JOB.4.17"><span class="label">17</span><span class="content">දෙවිඳුන් අබිමුව කිසිවෙකුට තමා නිදොස් යැයි සිතිය හැකි ද?</span></span> 
     </div> 
     <div class="q2"> <span class="verse v17" data-usfm="JOB.4.17"><span class="content">සිය මැවුම්කරු අබිමුව පිවිතුරු කෙනෙක් සිටිත් ද?</span></span> 
     </div> 
     <div class="q"> <span class="verse v17" data-usfm="JOB.4.17"><span class="content"> </span></span><span class="verse v18" data-usfm="JOB.4.18"><span class="label">18</span><span class="content">එතුමාණෝ සිය මෙහෙකරුවන් කෙරේ වත් විශ්වාසය නොතබන සේක;</span></span> 
     </div> 
     <div class="q2"> <span class="verse v18" data-usfm="JOB.4.18"><span class="content">දේව දූතයන් හට වුව ද දොස් නඟන සේක.</span></span> 
     </div> 
     <div class="q"> <span class="verse v18" data-usfm="JOB.4.18"><span class="content"> </span></span><span class="verse v19" data-usfm="JOB.4.19"><span class="label">19</span><span class="content">එසේ නම්, පොළොවේ දූවිල්ලෙහි තනන ලද මැටි ගෙවල වසන අය ගැන කියනුම කවරේ ද?</span></span> 
     </div> 
     <div class="q2"> <span class="verse v19" data-usfm="JOB.4.19"><span class="content">ඔව්හු කාවුන් මෙන් පොඩි කරනු ලබති.</span></span> 
     </div> 
     <div class="q"> <span class="verse v19" data-usfm="JOB.4.19"><span class="content"> </span></span><span class="verse v20" data-usfm="JOB.4.20"><span class="label">20</span><span class="content">උදය සිට සවස වන තුරු ඔව්හු වැනසී යති;</span></span> 
     </div> 
     <div class="q2"> <span class="verse v20" data-usfm="JOB.4.20"><span class="content">කිසිවෙකුගෙන් සැලකිලි නොලැබ ඔව්හු සදහට ම වැනසී යති.</span></span> 
     </div> 
     <div class="q"> <span class="verse v20" data-usfm="JOB.4.20"><span class="content"> </span></span><span class="verse v21" data-usfm="JOB.4.21"><span class="label">21</span><span class="content">ඔවුන් සතු සියලු දේ පැහැරගෙන ඇත.</span></span> 
     </div> 
     <div class="q2"> <span class="verse v21" data-usfm="JOB.4.21"><span class="content">කිසි දා ප්‍රඥාව වත් නොලබා ඔව්හු මියයති.</span></span> 
     </div> 
    </div> 
   </div> 
  </div>
 </body>
</html>