<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch32" data-usfm="JOB.32">  
     <div class="s1"> <span class="heading"><b>එලීහුගේ කතාව</b></span> 
     </div> 
     <div class="p"> <span class="content"> </span><span class="verse v1" data-usfm="JOB.32.1"><span class="label">1</span><span class="content">තමා නිවැරදි යයි ජෝබ් සිතූ බැවින්, මේ මිනිස්සු තුන්දෙන ඔහුට පිළිතුරු දීම නැවැත්වූ හ. </span></span><span class="verse v2" data-usfm="JOB.32.2"><span class="label">2</span><span class="content">එවිට රාම්ගේ පෙළපතේ බූසීය බාරකෙල්ගේ පුත් එලීහුගේ කෝපාග්නිය ඇවිළිණි. ජෝබ්ට විරුද්ධ ව ඔහුගේ කෝපාග්නිය ඇවිළී ගියේ, ජෝබ් තමා නිවැරදි බවත්, දෙවියන් වහන්සේ වැරදි බවත් කියා පෑ බැවිනි. </span></span><span class="verse v3" data-usfm="JOB.32.3"><span class="label">3</span><span class="content">ඔහුගේ මිතුරන් තුන්දෙන ද ජෝබ් කෙරේ වරද තැබූ නමුත්, ඔහුට පිළිතුරු දීමට අසමත් වූ බැවින් ඔවුන්ට විරුද්ධ ව ද ඔහුගේ කෝපාග්නිය ඇවිළී ගියේ ය. </span></span><span class="verse v4" data-usfm="JOB.32.4"><span class="label">4</span><span class="content">එලීහු ඔහුගේ මිතුරන්ට වඩා වයසින් බාල වූයෙන්, ජෝබ්ට පිළිතුරු දීමට ඉදිරිපත් නො වී ය. </span></span><span class="verse v5" data-usfm="JOB.32.5"><span class="label">5</span><span class="content">එහෙත්, ඒ තුන්දෙනා පිළිතුරක් නොදෙන බව ඔහු දුටු විට ඔහුගේ කෝපය ඇවිස්සුණේ ය.</span></span> 
     </div> 
     <div class="p"> <span class="verse v5" data-usfm="JOB.32.5"><span class="content"> </span></span><span class="verse v6" data-usfm="JOB.32.6"><span class="label">6</span><span class="content">එකල බූසීය බාරකෙල්ගේ පුත් එලීහු පිළිතුරු දෙමින් මෙසේ කීවේ ය:</span></span> 
     </div> 
     <div class="q2"> <span class="verse v6" data-usfm="JOB.32.6"><span class="content">“මම නම් වයසින් බාල ය;</span></span> 
     </div> 
     <div class="q2"> <span class="verse v6" data-usfm="JOB.32.6"><span class="content">ඔබ වනාහි වයසක උදවිය ය;</span></span> 
     </div> 
     <div class="q2"> <span class="verse v6" data-usfm="JOB.32.6"><span class="content">එබැවින් මා දන්න දේ ඔබ ඉදිරියේ පැවසීමට බිය ව මම පසෙකට වී සිටියෙමි.</span></span> 
     </div> 
     <div class="q"> <span class="verse v6" data-usfm="JOB.32.6"><span class="content"> </span></span><span class="verse v7" data-usfm="JOB.32.7"><span class="label">7</span><span class="content">‘වයසක උදවිය කතා කළ යුතු යි;</span></span> 
     </div> 
     <div class="q2"> <span class="verse v7" data-usfm="JOB.32.7"><span class="content">දිගායු වැළඳු අය ප්‍රඥාව පැවසිය යුතු යි,’ යනු මාගේ වැටහීම යි.</span></span> 
     </div> 
     <div class="q"> <span class="verse v7" data-usfm="JOB.32.7"><span class="content"> </span></span><span class="verse v8" data-usfm="JOB.32.8"><span class="label">8</span><span class="content">එහෙත්, මිනිසාට ප්‍රඥාව දෙන්නේ, සව් බලැති දෙවිඳුන්ගේ ආනුභාවය බව දැන් මම දනිමි.</span></span> 
     </div> 
     <div class="q"> <span class="verse v8" data-usfm="JOB.32.8"><span class="content"> </span></span><span class="verse v9" data-usfm="JOB.32.9"><span class="label">9</span><span class="content">ප්‍රඥාව ඇති වන්නේ, වයස්ගත වීමෙන් පමණක් නොවේ.</span></span> 
     </div> 
     <div class="q2"> <span class="verse v9" data-usfm="JOB.32.9"><span class="content">හරි දේ දන්නෝ, වැඩිමහල් අය පමණක් නොවෙති.</span></span> 
     </div> 
     <div class="q"> <span class="verse v9" data-usfm="JOB.32.9"><span class="content"> </span></span><span class="verse v10" data-usfm="JOB.32.10"><span class="label">10</span><span class="content">එබැවින් මා වදන්වලට සවන් දෙන්න;</span></span> 
     </div> 
     <div class="q2"> <span class="verse v10" data-usfm="JOB.32.10"><span class="content">මමත් දන්න දේ කියන්නෙමි.</span></span> 
     </div> 
     <div class="q"> <span class="verse v10" data-usfm="JOB.32.10"><span class="content"> </span></span><span class="verse v11" data-usfm="JOB.32.11"><span class="label">11</span><span class="content">මෙන්න, ඔබේ නැණවත් කතාවට සතුටින් මම සවන් දිනිමි.</span></span> 
     </div> 
     <div class="q2"> <span class="verse v11" data-usfm="JOB.32.11"><span class="content">ඔබේ වාදයට හොඳින් කන් දී සිටියෙමි.</span></span> 
     </div> 
     <div class="q"> <span class="verse v11" data-usfm="JOB.32.11"><span class="content"> </span></span><span class="verse v12" data-usfm="JOB.32.12"><span class="label">12</span><span class="content">ඔබ තිදෙනා කී දේට මාගේ අවධානය යෙදුවෙමි.</span></span> 
     </div> 
     <div class="q2"> <span class="verse v12" data-usfm="JOB.32.12"><span class="content">එහෙත්, ජෝබ්ගේ තර්ක බිඳීමට වත්, ඔහුගේ ප්‍රශ්නවලට පිළිතුරු දීමට වත් සමතෙක් ඔබ අතර නො වී ය.</span></span> 
     </div> 
     <div class="q"> <span class="verse v12" data-usfm="JOB.32.12"><span class="content"> </span></span><span class="verse v13" data-usfm="JOB.32.13"><span class="label">13</span><span class="content">එබැවින්, ‘අපට ප්‍රඥාව සම්බ වී ය’යි නොකියන්න වග බලාගන්න.</span></span> 
     </div> 
     <div class="q2"> <span class="verse v13" data-usfm="JOB.32.13"><span class="content">ඔහු පරාජය කළ හැකි දෙවිඳුන්ට ම පමණකි, මිනිසාට නම් නොහැකි ය.</span></span> 
     </div> 
     <div class="q"> <span class="verse v13" data-usfm="JOB.32.13"><span class="content"> </span></span><span class="verse v14" data-usfm="JOB.32.14"><span class="label">14</span><span class="content">ජෝබ්ගේ තර්ක එල්ල කෙළේ මට නොවේ, ඔබට ය;</span></span> 
     </div> 
     <div class="q2"> <span class="verse v14" data-usfm="JOB.32.14"><span class="content">එහෙත්, ඔබ පිළිතුරු දුන් ලෙස මම පිළිතුරු නොදෙමි.</span></span> 
     </div> 
     <div class="q"> <span class="verse v14" data-usfm="JOB.32.14"><span class="content"> </span></span><span class="verse v15" data-usfm="JOB.32.15"><span class="label">15</span><span class="content">ඔව්හු භිරාන්ත ව නිහඬ ව සිටිති;</span></span> 
     </div> 
     <div class="q2"> <span class="verse v15" data-usfm="JOB.32.15"><span class="content">පිළිතුරු දීමට ඔවුන්ට වචන නැත.</span></span> 
     </div> 
     <div class="q"> <span class="verse v15" data-usfm="JOB.32.15"><span class="content"> </span></span><span class="verse v16" data-usfm="JOB.32.16"><span class="label">16</span><span class="content">කිය හැකි දෙයක් නැති ව ඔව්හු බලාගෙන සිටිති;</span></span> 
     </div> 
     <div class="q2"> <span class="verse v16" data-usfm="JOB.32.16"><span class="content">ඔවුන් නිහඬ ව සිටිය දී මම කිසිත් නොකියා නිකම් හිඳිම් ද?</span></span> 
     </div> 
     <div class="q"> <span class="verse v16" data-usfm="JOB.32.16"><span class="content"> </span></span><span class="verse v17" data-usfm="JOB.32.17"><span class="label">17</span><span class="content">දැන් මටත් පිළිතුරු දීමට වාරයක් ඇත;</span></span> 
     </div> 
     <div class="q2"> <span class="verse v17" data-usfm="JOB.32.17"><span class="content">මා දන්න දෙයක් මමත් කියමි.</span></span> 
     </div> 
     <div class="q"> <span class="verse v17" data-usfm="JOB.32.17"><span class="content"> </span></span><span class="verse v18" data-usfm="JOB.32.18"><span class="label">18</span><span class="content">කට පුරා වචන ධාරා ගලා එද්දී, මට කතා නොකර සිටිය හැකි ද?</span></span> 
     </div> 
     <div class="q"> <span class="verse v18" data-usfm="JOB.32.18"><span class="content"> </span></span><span class="verse v19" data-usfm="JOB.32.19"><span class="label">19</span><span class="content">මට සුවය ලැබෙන ලෙස කතා කිරීමට ඉඩක් නොලැබුණොත් මාගේ හදවත රැස් නොගිය අලුත් මිදි පැන් දැමූ සම් භාජනයක් මෙන් පුපුරා යනු ඇත.</span></span> 
     </div> 
     <div class="q"> <span class="verse v19" data-usfm="JOB.32.19"><span class="content"> </span></span><span class="verse v20" data-usfm="JOB.32.20"><span class="label">20</span><span class="content">මෙය මට දරාගත නොහැකි ය.</span></span> 
     </div> 
     <div class="q2"> <span class="verse v20" data-usfm="JOB.32.20"><span class="content">නිහඬ ව නොසිට මා පිළිතුරු දිය යුතු ම ය.</span></span> 
     </div> 
     <div class="q"> <span class="verse v20" data-usfm="JOB.32.20"><span class="content"> </span></span><span class="verse v21" data-usfm="JOB.32.21"><span class="label">21</span><span class="content">මම කිසිවෙකුගේ පැත්ත නොගනිමි.</span></span> 
     </div> 
     <div class="q2"> <span class="verse v21" data-usfm="JOB.32.21"><span class="content">මම කිසිවෙකුට ඉච්ඡා බස් නොකියමි.</span></span> 
     </div> 
     <div class="q"> <span class="verse v21" data-usfm="JOB.32.21"><span class="content"> </span></span><span class="verse v22" data-usfm="JOB.32.22"><span class="label">22</span><span class="content">ඉච්ඡා බස් තෙපලීමට මම නොදනිමි.</span></span> 
     </div> 
     <div class="q2"> <span class="verse v22" data-usfm="JOB.32.22"><span class="content">මා එසේ කළොත් මාගේ මැවුම්කරුවාණන් වහා ම මා ලොවින් තුරන් කරනු ඇත.”</span></span> 
     </div> 
    </div> 
   </div> 
  </div>
 </body>
</html>