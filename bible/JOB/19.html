<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch19" data-usfm="JOB.19">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.19.1"><span class="label">1</span><span class="content">ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.19.1"><span class="content"> </span></span><span class="verse v2" data-usfm="JOB.19.2"><span class="label">2</span><span class="content">“ඔබ කොපමණ කල් මා වෙහෙස කොට වාග් ප්‍රහාරයෙන් මා සුණු විසුණු කරන්නහු ද?</span></span> 
     </div> 
     <div class="q"> <span class="verse v2" data-usfm="JOB.19.2"><span class="content"> </span></span><span class="verse v3" data-usfm="JOB.19.3"><span class="label">3</span><span class="content">දිගින් දිගට ම ඔබ මට අපහාස කළහු ය;</span></span> 
     </div> 
     <div class="q2"> <span class="verse v3" data-usfm="JOB.19.3"><span class="content">විළි බිය නැති ව මට අයුක්තිය කළහු ය.</span></span> 
     </div> 
     <div class="q"> <span class="verse v3" data-usfm="JOB.19.3"><span class="content"> </span></span><span class="verse v4" data-usfm="JOB.19.4"><span class="label">4</span><span class="content">මම ඇත්තට ම වරදක් කෙළෙම් නම්, එහි පල විපාක මට මිස ඔබට නොවේ.</span></span> 
     </div> 
     <div class="q"> <span class="verse v4" data-usfm="JOB.19.4"><span class="content"> </span></span><span class="verse v5" data-usfm="JOB.19.5"><span class="label">5</span><span class="content">එහෙත් ඔබ, මහේශාක්‍ය ගතියක් පෙන්වමින් මා වෙත එල්ල කළ නින්දාපහාස යුක්ති සහගත යයි කියන්නහු නම්,</span></span> 
     </div> 
     <div class="q"> <span class="verse v5" data-usfm="JOB.19.5"><span class="content"> </span></span><span class="verse v6" data-usfm="JOB.19.6"><span class="label">6</span><span class="content">මම එකක් කියමි:</span></span> 
     </div> 
     <div class="q2"> <span class="verse v6" data-usfm="JOB.19.6"><span class="content">මා වරදට පත් කෙළේ, දෙවිඳුන් බවත්, දැලක් දමා මා වටකර ඇත්තේ, එතුමන් බවත් දැනගන්න.</span></span> 
     </div> 
     <div class="q"> <span class="verse v6" data-usfm="JOB.19.6"><span class="content"> </span></span><span class="verse v7" data-usfm="JOB.19.7"><span class="label">7</span><span class="content">මෙන්න, මට දෙන දැඩි පහර ගැන මා මොරගසන නමුත්, උත්තර දෙන කෙනෙක් නැත.</span></span> 
     </div> 
     <div class="q2"> <span class="verse v7" data-usfm="JOB.19.7"><span class="content">පිහිට ඉල්ලා කෑ ගසන නමුත්, යුක්තිය ඉටු කරන කෙනෙක් නැත.</span></span> 
     </div> 
     <div class="q"> <span class="verse v7" data-usfm="JOB.19.7"><span class="content"> </span></span><span class="verse v8" data-usfm="JOB.19.8"><span class="label">8</span><span class="content">මා පිටත නොඑන ලෙස එතුමන් මා අවට වැට කොටු බැඳ, පාර අහුරා, මාගේ මාවත අඳුරු පටලයකින් වසා ඇත.</span></span> 
     </div> 
     <div class="q"> <span class="verse v8" data-usfm="JOB.19.8"><span class="content"> </span></span><span class="verse v9" data-usfm="JOB.19.9"><span class="label">9</span><span class="content">එතුමන් මාගේ යසඉසුරු පැහැරගෙන මාගේ හිසෙන් කිරුළ පහකර ඇත.</span></span> 
     </div> 
     <div class="q"> <span class="verse v9" data-usfm="JOB.19.9"><span class="content"> </span></span><span class="verse v10" data-usfm="JOB.19.10"><span class="label">10</span><span class="content">මා නැති වන ලෙස එතුමන් හතර වටින් මට පහර දී, උදුරා දමන ලද ගසක් මෙන් මාගේ බලාපොරොත්තුව බිඳ දමා ඇත.</span></span> 
     </div> 
     <div class="q"> <span class="verse v10" data-usfm="JOB.19.10"><span class="content"> </span></span><span class="verse v11" data-usfm="JOB.19.11"><span class="label">11</span><span class="content">එතුමන් සිය කෝපාග්නිය දල්වා මා සතුරෙකු ලෙස ගණන් ගනු ඇත.</span></span> 
     </div> 
     <div class="q"> <span class="verse v11" data-usfm="JOB.19.11"><span class="content"> </span></span><span class="verse v12" data-usfm="JOB.19.12"><span class="label">12</span><span class="content">මට පහර දීමට සිය යුද හමුදා එවා ඇත.</span></span> 
     </div> 
     <div class="q2"> <span class="verse v12" data-usfm="JOB.19.12"><span class="content">ඔවුන් මාගේ කූඩාරම වටලාගෙන ඇත.</span></span> 
     </div> 
     <div class="q"> <span class="verse v12" data-usfm="JOB.19.12"><span class="content"> </span></span><span class="verse v13" data-usfm="JOB.19.13"><span class="label">13</span><span class="content">එතුමන් මාගේ සහෝදරයන් මා වෙතින් ඈත් කර ඇත.</span></span> 
     </div> 
     <div class="q2"> <span class="verse v13" data-usfm="JOB.19.13"><span class="content">මාගේ මිතුරෝ මට අමුත්තන් වී සිටිති.</span></span> 
     </div> 
     <div class="q"> <span class="verse v13" data-usfm="JOB.19.13"><span class="content"> </span></span><span class="verse v14" data-usfm="JOB.19.14"><span class="label">14</span><span class="content">මාගේ ඥාතීහු අහක් ව ගියහ.</span></span> 
     </div> 
     <div class="q2"> <span class="verse v14" data-usfm="JOB.19.14"><span class="content">මාගේ කලණ මිතුරෝ මා අමතක කළහ.</span></span> 
     </div> 
     <div class="q"> <span class="verse v14" data-usfm="JOB.19.14"><span class="content"> </span></span><span class="verse v15" data-usfm="JOB.19.15"><span class="label">15</span><span class="content">අමුත්තෝ හා මාගේ සේවිකාවෝ මා පිට කෙනෙකු ලෙස ගණන් ගනිති.</span></span> 
     </div> 
     <div class="q2"> <span class="verse v15" data-usfm="JOB.19.15"><span class="content">මා ඔවුන්ට විදේශිකයෙකු වී ඇත.</span></span> 
     </div> 
     <div class="q"> <span class="verse v15" data-usfm="JOB.19.15"><span class="content"> </span></span><span class="verse v16" data-usfm="JOB.19.16"><span class="label">16</span><span class="content">සේවකයාට මා හඬගැසුවත්, ඔහු මට උත්තර නොදෙයි;</span></span> 
     </div> 
     <div class="q2"> <span class="verse v16" data-usfm="JOB.19.16"><span class="content">ඔහුට ආයාචනා කිරීමට මට සිදු වී ඇත.</span></span> 
     </div> 
     <div class="q"> <span class="verse v16" data-usfm="JOB.19.16"><span class="content"> </span></span><span class="verse v17" data-usfm="JOB.19.17"><span class="label">17</span><span class="content">මාගේ බිරිඳට මාගේ හුස්ම පවා දරන්නට බැරි ය;</span></span> 
     </div> 
     <div class="q2"> <span class="verse v17" data-usfm="JOB.19.17"><span class="content">එක කුසේ උපන් අයටත් මම පිළිකුලක් වී සිටිමි.</span></span> 
     </div> 
     <div class="q"> <span class="verse v17" data-usfm="JOB.19.17"><span class="content"> </span></span><span class="verse v18" data-usfm="JOB.19.18"><span class="label">18</span><span class="content">බාල දරුවෝ පවා මට උසුළු-විසුළු කරති;</span></span> 
     </div> 
     <div class="q2"> <span class="verse v18" data-usfm="JOB.19.18"><span class="content">මා නැඟිටින්නට හදන විට පිටුපස හරවා යති.</span></span> 
     </div> 
     <div class="q"> <span class="verse v18" data-usfm="JOB.19.18"><span class="content"> </span></span><span class="verse v19" data-usfm="JOB.19.19"><span class="label">19</span><span class="content">මාගේ සියලු හිත මිතුරෝ මා තදින් පිළිකුල් කරති;</span></span> 
     </div> 
     <div class="q2"> <span class="verse v19" data-usfm="JOB.19.19"><span class="content">මා පෙම්වත් අය මට එරෙහි ව නැඟී සිටිති.</span></span> 
     </div> 
     <div class="q"> <span class="verse v19" data-usfm="JOB.19.19"><span class="content"> </span></span><span class="verse v20" data-usfm="JOB.19.20"><span class="label">20</span><span class="content">මාගේ ඇටකටු හමට ඇලී ඇත;</span></span> 
     </div> 
     <div class="q2"> <span class="verse v20" data-usfm="JOB.19.20"><span class="content">මම මාගේ යටි තොල විකාගෙන සිටිමි.</span></span> 
     </div> 
     <div class="q"> <span class="verse v20" data-usfm="JOB.19.20"><span class="content"> </span></span><span class="verse v21" data-usfm="JOB.19.21"><span class="label">21</span><span class="content">මාගේ මිතුරෙනි, අනේ! මට අනුකම්පා කරන්න;</span></span> 
     </div> 
     <div class="q2"> <span class="verse v21" data-usfm="JOB.19.21"><span class="content">මට අනුකම්පා කරන්න.</span></span> 
     </div> 
     <div class="q2"> <span class="verse v21" data-usfm="JOB.19.21"><span class="content">දෙවිඳාණෝ මට පහර දුන් සේක.</span></span> 
     </div> 
     <div class="q"> <span class="verse v21" data-usfm="JOB.19.21"><span class="content"> </span></span><span class="verse v22" data-usfm="JOB.19.22"><span class="label">22</span><span class="content">දෙවිඳුන් මෙන් ඔබත් මා ලුහුබැඳ එන්නේ මන් ද?</span></span> 
     </div> 
     <div class="q2"> <span class="verse v22" data-usfm="JOB.19.22"><span class="content">මාගේ කයට සිදු වී ඇති විපත ගැන ඔබ සෑහීමට පත් වී නැද් ද?</span></span> 
     </div> 
     <div class="q"> <span class="verse v22" data-usfm="JOB.19.22"><span class="content"> </span></span><span class="verse v23" data-usfm="JOB.19.23"><span class="label">23</span><span class="content">“අනේ!</span></span> 
     </div> 
     <div class="q2"> <span class="verse v23" data-usfm="JOB.19.23"><span class="content">මාගේ වචන ලියා තැබුවොත් කොපමණ හොඳ ද?</span></span> 
     </div> 
     <div class="q2"> <span class="verse v23" data-usfm="JOB.19.23"><span class="content">ඒවා ග්‍රන්ථාරූඪ කරන්නට ඇත්නම්!</span></span> 
     </div> 
     <div class="q"> <span class="verse v23" data-usfm="JOB.19.23"><span class="content"> </span></span><span class="verse v24" data-usfm="JOB.19.24"><span class="label">24</span><span class="content">යකඩ පන්හිඳකින් ගලේ කොටා, ඊයම් යොදා, සදහට ම තබන්නට ඇත්නම්,</span></span> 
     </div> 
     <div class="q2"> <span class="verse v24" data-usfm="JOB.19.24"><span class="content">කොපමණ හොඳ ද?</span></span> 
     </div> 
     <div class="q2"> <span class="verse v24" data-usfm="JOB.19.24"><span class="content">මට එක දෙයක් සහතික ය:</span></span> 
     </div> 
     <div class="q"> <span class="verse v24" data-usfm="JOB.19.24"><span class="content"> </span></span><span class="verse v25" data-usfm="JOB.19.25"><span class="label">25</span><span class="content">එනම්, මාගේ මිදුම්කාරයාණන් ජීවත් ව සිටින බව ද අන්තිමේ දී, මා වෙනුවෙන් කතා කරන බව ද මම දනිමි.</span></span> 
     </div> 
     <div class="q"> <span class="verse v25" data-usfm="JOB.19.25"><span class="content"> </span></span><span class="verse v26" data-usfm="JOB.19.26"><span class="label">26</span><span class="content">කුෂ්ඨයක් මාගේ හමට කා වැදී, මාගේ මාංසය දිරා ගිය පසුත් මම මාගේ දෙනෙතින් දෙවිඳුන් දකින්නෙමි.</span></span> 
     </div> 
     <div class="q"> <span class="verse v26" data-usfm="JOB.19.26"><span class="content"> </span></span><span class="verse v27" data-usfm="JOB.19.27"><span class="label">27</span><span class="content">මම ම එතුමාණන් දකිමි;</span></span> 
     </div> 
     <div class="q2"> <span class="verse v27" data-usfm="JOB.19.27"><span class="content">අන්‍යයෙකු නොව මම, මාගේ දෙනෙතින් ම එතුමාණන් දකිමි.</span></span> 
     </div> 
     <div class="q"> <span class="verse v27" data-usfm="JOB.19.27"><span class="content"> </span></span><span class="verse v28" data-usfm="JOB.19.28"><span class="label">28</span><span class="content">මේ ගැටළුවේ මුල මා බැවින්, අප ඔහුට පහර දෙන්නේ කෙසේ දැ යි ඔබ කියන්නහු නම්,</span></span> 
     </div> 
     <div class="q"> <span class="verse v28" data-usfm="JOB.19.28"><span class="content"> </span></span><span class="verse v29" data-usfm="JOB.19.29"><span class="label">29</span><span class="content">කඩුපතට බිය වන්න;</span></span> 
     </div> 
     <div class="q2"> <span class="verse v29" data-usfm="JOB.19.29"><span class="content">මන්ද, කඩුපත කෝපයේ ප්‍රතිඵලයකි.</span></span> 
     </div> 
     <div class="q2"> <span class="verse v29" data-usfm="JOB.19.29"><span class="content">එවිට විනිශ්චයයක් ඇති බව ඔබ දැනගන්නහු ය.”</span></span> 
     </div> 
    </div> 
   </div> 
  </div>
 </body>
</html>