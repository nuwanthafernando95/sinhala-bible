<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch7" data-usfm="JOB.7">  
     <div class="q"> <span class="content"> </span><span class="verse v1" data-usfm="JOB.7.1"><span class="label">1</span><span class="content">“මිහි මත මිනිස් ජීවිතය සටනක් නොවන්නේ ද?</span></span> 
     </div> 
     <div class="q2"> <span class="verse v1" data-usfm="JOB.7.1"><span class="content">එය දවසේ කුලියට වැඩ කරන කුලීකරුවෙකුගේ දිවිය මෙන් නොවේ ද?</span></span> 
     </div> 
     <div class="q"> <span class="verse v1" data-usfm="JOB.7.1"><span class="content"> </span></span><span class="verse v2" data-usfm="JOB.7.2"><span class="label">2</span><span class="content">තුරු සෙවණෙහි විවේකය සොයන වහලෙකු මෙන් ද වැටුප ගෙවන තුරු බලා හිඳින කුලීකරුවෙකු මෙන් ද</span></span> 
     </div> 
     <div class="q"> <span class="verse v2" data-usfm="JOB.7.2"><span class="content"> </span></span><span class="verse v3" data-usfm="JOB.7.3"><span class="label">3</span><span class="content">මසින් මසට පාළු සිතින් කල්යැවීමට මට නියම ව ඇත;</span></span> 
     </div> 
     <div class="q2"> <span class="verse v3" data-usfm="JOB.7.3"><span class="content">රැයින් රැය මම දුකින් දුකට පත්වන්නෙමි.</span></span> 
     </div> 
     <div class="q"> <span class="verse v3" data-usfm="JOB.7.3"><span class="content"> </span></span><span class="verse v4" data-usfm="JOB.7.4"><span class="label">4</span><span class="content">මම නින්දට යන කල, ‘රැය ගෙවී කොයි වේලේ නැඟිටිම් දැ’යි කියා ගනිමි.</span></span> 
     </div> 
     <div class="q2"> <span class="verse v4" data-usfm="JOB.7.4"><span class="content">පහන් වන තුරු ඒ මේ අත පෙරළෙමින් සිටින්නෙමි.</span></span> 
     </div> 
     <div class="q"> <span class="verse v4" data-usfm="JOB.7.4"><span class="content"> </span></span><span class="verse v5" data-usfm="JOB.7.5"><span class="label">5</span><span class="content">මා සිරුරෙහි සෑම තැන ම පණුවෝ ඇත;</span></span> 
     </div> 
     <div class="q2"> <span class="verse v5" data-usfm="JOB.7.5"><span class="content">මාගේ ඇඟ හැම තැන හොරිවලින් වැසී ඇත;</span></span> 
     </div> 
     <div class="q2"> <span class="verse v5" data-usfm="JOB.7.5"><span class="content">මාගේ වණවලින් සැරව ගලා යනු ඇත.</span></span> 
     </div> 
     <div class="q"> <span class="verse v5" data-usfm="JOB.7.5"><span class="content"> </span></span><span class="verse v6" data-usfm="JOB.7.6"><span class="label">6</span><span class="content">බලාපොරොත්තු රහිත ව මම දවස් යවමි;</span></span> 
     </div> 
     <div class="q2"> <span class="verse v6" data-usfm="JOB.7.6"><span class="content">ඒවා නූල් කටින නඩාව මෙන් යුහුව දුව යයි.</span></span> 
     </div> 
     <div class="q"> <span class="verse v6" data-usfm="JOB.7.6"><span class="content"> </span></span><span class="verse v7" data-usfm="JOB.7.7"><span class="label">7</span><span class="content">“දෙවි සමිඳුනි, මාගේ දිවිය සුළං රොදක් පමණක් බව සිහි කරන්න;</span></span> 
     </div> 
     <div class="q2"> <span class="verse v7" data-usfm="JOB.7.7"><span class="content">වාසනාව මින් මතු මා නොදකිනු ඇත.</span></span> 
     </div> 
     <div class="q"> <span class="verse v7" data-usfm="JOB.7.7"><span class="content"> </span></span><span class="verse v8" data-usfm="JOB.7.8"><span class="label">8</span><span class="content">දැන් ඔබ මා දකින දෙනෙත් යළි කිසි දා මා නොදකිනු ඇත;</span></span> 
     </div> 
     <div class="q2"> <span class="verse v8" data-usfm="JOB.7.8"><span class="content">ඔබේ දෙනෙත් මා සොයතත්, මින්පසු මා දක්නට නැත.</span></span> 
     </div> 
     <div class="q"> <span class="verse v8" data-usfm="JOB.7.8"><span class="content"> </span></span><span class="verse v9" data-usfm="JOB.7.9"><span class="label">9</span><span class="content">නැති වී නොපෙනී යන වලාකුළක් විලසින් පාතාලයට බැස යන මිනිසා ආපසු නැඟී නොඑයි.</span></span> 
     </div> 
     <div class="q"> <span class="verse v9" data-usfm="JOB.7.9"><span class="content"> </span></span><span class="verse v10" data-usfm="JOB.7.10"><span class="label">10</span><span class="content">සිය නිවෙසට ඔහු හැරී නොඑයි;</span></span> 
     </div> 
     <div class="q2"> <span class="verse v10" data-usfm="JOB.7.10"><span class="content">ගෙදර උදවිය තවත් ඔහු නොදකිති.</span></span> 
     </div> 
     <div class="q"> <span class="verse v10" data-usfm="JOB.7.10"><span class="content"> </span></span><span class="verse v11" data-usfm="JOB.7.11"><span class="label">11</span><span class="content">“මට නම්, කට වසාගෙන ඉන්න බැරි ය;</span></span> 
     </div> 
     <div class="q2"> <span class="verse v11" data-usfm="JOB.7.11"><span class="content">දැඩි සිත් තැවුළින් මම කතා කරමි.</span></span> 
     </div> 
     <div class="q2"> <span class="verse v11" data-usfm="JOB.7.11"><span class="content">මා හද තුළ ඇවිලෙන සෝගින්නෙන් විලාප කියමි.</span></span> 
     </div> 
     <div class="q"> <span class="verse v11" data-usfm="JOB.7.11"><span class="content"> </span></span><span class="verse v12" data-usfm="JOB.7.12"><span class="label">12</span><span class="content">ඇයි මා වටකර මුර කරගෙන ඉන්නේ?</span></span> 
     </div> 
     <div class="q2"> <span class="verse v12" data-usfm="JOB.7.12"><span class="content">මම දිය රකුසෙක් ද?</span></span> 
     </div> 
     <div class="q2"> <span class="verse v12" data-usfm="JOB.7.12"><span class="content">මහ මුහුදේ නාගයෙක් ද?</span></span> 
     </div> 
     <div class="q"> <span class="verse v12" data-usfm="JOB.7.12"><span class="content"> </span></span><span class="verse v13" data-usfm="JOB.7.13"><span class="label">13</span><span class="content">‘මාගේ ඇඳෙහි මම සහනය ලබමි.</span></span> 
     </div> 
     <div class="q2"> <span class="verse v13" data-usfm="JOB.7.13"><span class="content">මාගේ යහනෙහි සෝදුක නැති කරගනිමි’යි මම සිතන්නෙමි.</span></span> 
     </div> 
     <div class="q"> <span class="verse v13" data-usfm="JOB.7.13"><span class="content"> </span></span><span class="verse v14" data-usfm="JOB.7.14"><span class="label">14</span><span class="content">එවිට, ඔබ ස්වප්නවලින් මා බිය ගන්වන සේක;</span></span> 
     </div> 
     <div class="q2"> <span class="verse v14" data-usfm="JOB.7.14"><span class="content">දර්ශනවලින් මා තැති ගන්වන සේක.</span></span> 
     </div> 
     <div class="q"> <span class="verse v14" data-usfm="JOB.7.14"><span class="content"> </span></span><span class="verse v15" data-usfm="JOB.7.15"><span class="label">15</span><span class="content">මෙසේ ජීවත් වීමට වැඩියෙන් ගෙල මිරිකා මරණු ලැබීම මට හොඳ ය;</span></span> 
     </div> 
     <div class="q2"> <span class="verse v15" data-usfm="JOB.7.15"><span class="content">මෙවන් දුක් රාශියට වඩා මරණය යෙහෙකි.</span></span> 
     </div> 
     <div class="q"> <span class="verse v15" data-usfm="JOB.7.15"><span class="content"> </span></span><span class="verse v16" data-usfm="JOB.7.16"><span class="label">16</span><span class="content">මට කිසි පැතුමක් නැත;</span></span> 
     </div> 
     <div class="q2"> <span class="verse v16" data-usfm="JOB.7.16"><span class="content">මට ජීවිතය තිත්ත වී ඇත;</span></span> 
     </div> 
     <div class="q2"> <span class="verse v16" data-usfm="JOB.7.16"><span class="content">මට හුදකලා ව ඉන්නට ඉඩ දුන මැනව.</span></span> 
     </div> 
     <div class="q2"> <span class="verse v16" data-usfm="JOB.7.16"><span class="content">මාගේ දිවිය සුළං රොදක් පමණකි.</span></span> 
     </div> 
     <div class="q"> <span class="verse v16" data-usfm="JOB.7.16"><span class="content"> </span></span><span class="verse v17" data-usfm="JOB.7.17"><span class="label">17</span><span class="content"> </span><span class="content">ඔබ මිනිසා ගැන මෙතරම් ඉහළින් සලකන්නටත්, ඔහු වෙත ඔබ සිත යොමුකරන්නටත්,</span></span> 
     </div> 
     <div class="q"> <span class="verse v17" data-usfm="JOB.7.17"><span class="content"> </span></span><span class="verse v18" data-usfm="JOB.7.18"><span class="label">18</span><span class="content">උදයෙන් උදය, මොහොතින් මොහොත ඔහු සෝදිසි කරන්නටත් මිනිසා කවරෙක් ද?</span></span> 
     </div> 
     <div class="q"> <span class="verse v18" data-usfm="JOB.7.18"><span class="content"> </span></span><span class="verse v19" data-usfm="JOB.7.19"><span class="label">19</span><span class="content">මොහොතකට වත් ඔබ මා කෙරෙන් ඔබේ බැල්ම ඉවතට නොගන්න සේක් ද?</span></span> 
     </div> 
     <div class="q2"> <span class="verse v19" data-usfm="JOB.7.19"><span class="content">කෙළ පිඬ ගිලින තෙක් වත්, ඔබ මට ඉන්නට ඉඩ නොදෙන සේක් ද?</span></span> 
     </div> 
     <div class="q"> <span class="verse v19" data-usfm="JOB.7.19"><span class="content"> </span></span><span class="verse v20" data-usfm="JOB.7.20"><span class="label">20</span><span class="content">මුරකාරයාණෙනි, මාගේ පවින් ඔබට වරදක් වී ද?</span></span> 
     </div> 
     <div class="q2"> <span class="verse v20" data-usfm="JOB.7.20"><span class="content">ඔබේ දුන්නට මා ඉලක්කයක් කර ගත්තේ මන් ද?</span></span> 
     </div> 
     <div class="q2"> <span class="verse v20" data-usfm="JOB.7.20"><span class="content">ඔබ හට මා එතරම් බරක් වී ද?</span></span> 
     </div> 
     <div class="q"> <span class="verse v20" data-usfm="JOB.7.20"><span class="content"> </span></span><span class="verse v21" data-usfm="JOB.7.21"><span class="label">21</span><span class="content">ඔබ මාගේ වරදට කමා වී, මාගේ අයුතුකම පහනොකරන්නේ මන් ද?</span></span> 
     </div> 
     <div class="q2"> <span class="verse v21" data-usfm="JOB.7.21"><span class="content">යුහුව මා දූවිල්ලට හැරෙනු ඇත.</span></span> 
     </div> 
     <div class="q2"> <span class="verse v21" data-usfm="JOB.7.21"><span class="content">ඔබ මා සෙව්වත් මා දක්නට නැත.”</span></span> 
     </div> 
    </div> 
   </div> 
  </div>
 </body>
</html>