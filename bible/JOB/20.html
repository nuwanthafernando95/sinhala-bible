<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch20" data-usfm="JOB.20">  
     <div class="s1"> <span class="heading"><b>ශෝපර්ගේ දෙ වන කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.20.1"><span class="label">1</span><span class="content">ඊට පිළිතුරු වශයෙන් නයමාතීය ශෝපර් මෙසේ කී ය:</span></span> 
     </div> 
     <div class="q"> <span class="verse v1" data-usfm="JOB.20.1"><span class="content"> </span></span><span class="verse v2" data-usfm="JOB.20.2"><span class="label">2</span><span class="content">“ඇවිස්සුණු මාගේ චිත්තය ඔබට පිළිතුරු දීමට නොඉවසිල්ලෙන් බලා සිටියි.</span></span> 
     </div> 
     <div class="q"> <span class="verse v2" data-usfm="JOB.20.2"><span class="content"> </span></span><span class="verse v3" data-usfm="JOB.20.3"><span class="label">3</span><span class="content">ඔබ ඉදිරිපත් කළ චෝදනා මට අපහාසයකි.</span></span> 
     </div> 
     <div class="q2"> <span class="verse v3" data-usfm="JOB.20.3"><span class="content">එහෙත්, මාගේ බුද්ධිය ඉක්මවා යන ආත්මානුභාවය ඊට පිළිතුරු සපයනු ඇත.</span></span> 
     </div> 
     <div class="q"> <span class="verse v3" data-usfm="JOB.20.3"><span class="content"> </span></span><span class="verse v4" data-usfm="JOB.20.4"><span class="label">4</span><span class="content">කාලයාගේ උපත සිදු වූ දා සිට, මිනිසා මිහි පිට පහළ වූ දා පටන්,</span></span> 
     </div> 
     <div class="q"> <span class="verse v4" data-usfm="JOB.20.4"><span class="content"> </span></span><span class="verse v5" data-usfm="JOB.20.5"><span class="label">5</span><span class="content">දුෂ්ටයාගේ ජය ඝෝෂාව කෙටි කාලීන බවත්, අභක්තිකයාගේ ප්‍රීතිය එක මොහොතකට පමණක් බවත් ඔබ නොදන්නෙහි ද?</span></span> 
     </div> 
     <div class="q"> <span class="verse v5" data-usfm="JOB.20.5"><span class="content"> </span></span><span class="verse v6" data-usfm="JOB.20.6"><span class="label">6</span><span class="content">ඔහුගේ මහන්තත්ත්වය අහස දක්වා නැංගත්, ඔහුගේ හිස වලාකුළුවල ගැටෙන තරම් ඔහු උස ගියත්,</span></span> 
     </div> 
     <div class="q"> <span class="verse v6" data-usfm="JOB.20.6"><span class="content"> </span></span><span class="verse v7" data-usfm="JOB.20.7"><span class="label">7</span><span class="content">කුණු කසළ මෙන් ඔහු සදහට ම නැති වී යයි.</span></span> 
     </div> 
     <div class="q2"> <span class="verse v7" data-usfm="JOB.20.7"><span class="content">ඔහු දැන සිටි අය, ‘දැන් ඔහු කොහේ දැ’යි ප්‍රශ්න කරති.</span></span> 
     </div> 
     <div class="q"> <span class="verse v7" data-usfm="JOB.20.7"><span class="content"> </span></span><span class="verse v8" data-usfm="JOB.20.8"><span class="label">8</span><span class="content">ඔහු සිහිනයක් මෙන් පහ ව ගොස් අතුරුදන් වෙයි;</span></span> 
     </div> 
     <div class="q2"> <span class="verse v8" data-usfm="JOB.20.8"><span class="content">රෑ යාමේ දර්ශනයක් මෙන් පහ ව යයි.</span></span> 
     </div> 
     <div class="q"> <span class="verse v8" data-usfm="JOB.20.8"><span class="content"> </span></span><span class="verse v9" data-usfm="JOB.20.9"><span class="label">9</span><span class="content">ඔහු දැක ඇති අය තවත් ඔහු නොදකිති.</span></span> 
     </div> 
     <div class="q2"> <span class="verse v9" data-usfm="JOB.20.9"><span class="content">ඔහුගේ ඉඩමෙහි තවත් ඔහු දක්නට නොලැබේ.</span></span> 
     </div> 
     <div class="q"> <span class="verse v9" data-usfm="JOB.20.9"><span class="content"> </span></span><span class="verse v10" data-usfm="JOB.20.10"><span class="label">10</span><span class="content">ඔහුගේ දරුවෝ දිළිඳුන්ගෙන් කරුණාව සොයන්නෝ ය.</span></span> 
     </div> 
     <div class="q2"> <span class="verse v10" data-usfm="JOB.20.10"><span class="content">ඔහු පැහැර ගත් සම්පත් ඔහුගේ අතින් ම ආපසු දෙනු ඇත.</span></span> 
     </div> 
     <div class="q"> <span class="verse v10" data-usfm="JOB.20.10"><span class="content"> </span></span><span class="verse v11" data-usfm="JOB.20.11"><span class="label">11</span><span class="content">යොවුන් වියේ ශක්තියෙන් පිරුණු ඔහුගේ සිරුර, දැන් ඔහු සමඟ දූවිල්ලට හැරෙනු ඇත.</span></span> 
     </div> 
     <div class="q"> <span class="verse v11" data-usfm="JOB.20.11"><span class="content"> </span></span><span class="verse v12" data-usfm="JOB.20.12"><span class="label">12</span><span class="content">දුෂ්ටකම ඔහුගේ කටට මිහිරි ව දැනෙතත්, ඔහු එය සිය දිව යට සඟවාගනියි.</span></span> 
     </div> 
     <div class="q"> <span class="verse v12" data-usfm="JOB.20.12"><span class="content"> </span></span><span class="verse v13" data-usfm="JOB.20.13"><span class="label">13</span><span class="content">ඉවතට යන්න නොදී හෙමිහිට එය රස බැලුවත්, උඩුතල්ලේ තබා ගනිතත්,</span></span> 
     </div> 
     <div class="q"> <span class="verse v13" data-usfm="JOB.20.13"><span class="content"> </span></span><span class="verse v14" data-usfm="JOB.20.14"><span class="label">14</span><span class="content">පසු ව ඒ ආහාර සර්ප විෂට හැරී බඩ දැඟලීම ඇති කරයි.</span></span> 
     </div> 
     <div class="q"> <span class="verse v14" data-usfm="JOB.20.14"><span class="content"> </span></span><span class="verse v15" data-usfm="JOB.20.15"><span class="label">15</span><span class="content">තමා ගිලගත් ධන සම්පත් ඔහු වමාරන්නේ ය;</span></span> 
     </div> 
     <div class="q2"> <span class="verse v15" data-usfm="JOB.20.15"><span class="content">දෙවිඳාණෝ ඒවා ඔහුගේ උදරයෙන් පිට කරන සේක.</span></span> 
     </div> 
     <div class="q"> <span class="verse v15" data-usfm="JOB.20.15"><span class="content"> </span></span><span class="verse v16" data-usfm="JOB.20.16"><span class="label">16</span><span class="content">ඔහු සපුන්ගේ විස උරා බොන්නේ ය;</span></span> 
     </div> 
     <div class="q2"> <span class="verse v16" data-usfm="JOB.20.16"><span class="content">පොළඟාගේ දළයෙන් ඔහු මැරුම් කන්නේ ය.</span></span> 
     </div> 
     <div class="q"> <span class="verse v16" data-usfm="JOB.20.16"><span class="content"> </span></span><span class="verse v17" data-usfm="JOB.20.17"><span class="label">17</span><span class="content">ඔහු, ගිතෙල් ගලන ඔයවල් ද කිරි පැණි ගලා යන ගංගා ද නොදකින්නේ ය.</span></span> 
     </div> 
     <div class="q"> <span class="verse v17" data-usfm="JOB.20.17"><span class="content"> </span></span><span class="verse v18" data-usfm="JOB.20.18"><span class="label">18</span><span class="content">ඔහු වැර වීරියෙන් ලබාගත් දේ භුක්ති නොවිඳ ඒවා ආපසු දෙන්නේ ය.</span></span> 
     </div> 
     <div class="q2"> <span class="verse v18" data-usfm="JOB.20.18"><span class="content">ඔහු තම වැඩ කටයුතුවලින් ලබා ගත් ප්‍රතිඵලවල රස නොවිඳින්නේ ය.</span></span> 
     </div> 
     <div class="q"> <span class="verse v18" data-usfm="JOB.20.18"><span class="content"> </span></span><span class="verse v19" data-usfm="JOB.20.19"><span class="label">19</span><span class="content">මන්ද, ඔහු දිළිඳුන් තළා පෙළා අත්හැරදැම්මේ ය;</span></span> 
     </div> 
     <div class="q2"> <span class="verse v19" data-usfm="JOB.20.19"><span class="content">අනුන් තැනූ ගේදොර බලහත්කාරයෙන් ගත්තේ ය.</span></span> 
     </div> 
     <div class="q"> <span class="verse v19" data-usfm="JOB.20.19"><span class="content"> </span></span><span class="verse v20" data-usfm="JOB.20.20"><span class="label">20</span><span class="content">ඔහුගේ මසුරුකමට සීමාවක් නැති බැවින්, සිය වස්තුවෙන් සෙතක් ඔහු ලබා නොගනියි.</span></span> 
     </div> 
     <div class="q"> <span class="verse v20" data-usfm="JOB.20.20"><span class="content"> </span></span><span class="verse v21" data-usfm="JOB.20.21"><span class="label">21</span><span class="content">ඔහුගේ තණ්හාවට ගොදුරු නොවූ දෙයක් තවත් ඇද් ද?</span></span> 
     </div> 
     <div class="q2"> <span class="verse v21" data-usfm="JOB.20.21"><span class="content">ඔහුගේ සැප සම්පත චිරස්ථායික නොවේ.</span></span> 
     </div> 
     <div class="q"> <span class="verse v21" data-usfm="JOB.20.21"><span class="content"> </span></span><span class="verse v22" data-usfm="JOB.20.22"><span class="label">22</span><span class="content">විපුල සමෘද්ධත්වයෙන් සිටියත් ඔහුට අගහිඟකම් ඇත;</span></span> 
     </div> 
     <div class="q2"> <span class="verse v22" data-usfm="JOB.20.22"><span class="content">දුඃඛිතයන්ට පැමිණෙන හැම දුක ම ඔහු කරාත් පැමිණෙන්නේ ය.</span></span> 
     </div> 
     <div class="q"> <span class="verse v22" data-usfm="JOB.20.22"><span class="content"> </span></span><span class="verse v23" data-usfm="JOB.20.23"><span class="label">23</span><span class="content">ඔහු බඩ පුරා කෑම කෑවත්, දෙවිඳාණෝ බලවත් උදහසින් හා සිය කෝපයෙන් ඔහුට දඬුවම් දෙන සේක.</span></span> 
     </div> 
     <div class="q"> <span class="verse v23" data-usfm="JOB.20.23"><span class="content"> </span></span><span class="verse v24" data-usfm="JOB.20.24"><span class="label">24</span><span class="content">ඔහු යකඩ අවියෙන් පහර ලැබ, ගැළවෙන්නට වෑයම් කරන විට ලෝකඩ දුන්නෙන් බිම හෙළ‍නු ලබන්නේ ය.</span></span> 
     </div> 
     <div class="q"> <span class="verse v24" data-usfm="JOB.20.24"><span class="content"> </span></span><span class="verse v25" data-usfm="JOB.20.25"><span class="label">25</span><span class="content">ඊතලය ඔහුගේ සිරුර පසා කර, එහි දිළිසෙන තුඩ ඔහුගේ පිත්තාශයෙන් පිට කරන්නේ ය.</span></span> 
     </div> 
     <div class="q2"> <span class="verse v25" data-usfm="JOB.20.25"><span class="content">භීතිය ඔහුගේ හදවත විනිවිද යයි.</span></span> 
     </div> 
     <div class="q"> <span class="verse v25" data-usfm="JOB.20.25"><span class="content"> </span></span><span class="verse v26" data-usfm="JOB.20.26"><span class="label">26</span><span class="content">ඔහු රැස් කර තිබූ සම්පත් සියල්ල නාස්ති වී යයි.</span></span> 
     </div> 
     <div class="q2"> <span class="verse v26" data-usfm="JOB.20.26"><span class="content">මිනිසා නොදැල්වූ ගින්නක් ඔහු ද ඔහුගේ නිවෙසෙහි වසන අනික් අය ද දවාදමයි.</span></span> 
     </div> 
     <div class="q"> <span class="verse v26" data-usfm="JOB.20.26"><span class="content"> </span></span><span class="verse v27" data-usfm="JOB.20.27"><span class="label">27</span><span class="content">අහස් තලය ඔහුගේ පාප දෝස අනාවරණය කරයි;</span></span> 
     </div> 
     <div class="q2"> <span class="verse v27" data-usfm="JOB.20.27"><span class="content">මිහි තලය ඔහු වරදට පත් කරයි.</span></span> 
     </div> 
     <div class="q"> <span class="verse v27" data-usfm="JOB.20.27"><span class="content"> </span></span><span class="verse v28" data-usfm="JOB.20.28"><span class="label">28</span><span class="content">ඔහුගේ ගෙදර ධන සම්පත් ගංවතුරේ ගසාගෙන යයි;</span></span> 
     </div> 
     <div class="q2"> <span class="verse v28" data-usfm="JOB.20.28"><span class="content">දේව උදහසේ දවසේ දී ඒවා නැති වී යයි.</span></span> 
     </div> 
     <div class="q"> <span class="verse v28" data-usfm="JOB.20.28"><span class="content"> </span></span><span class="verse v29" data-usfm="JOB.20.29"><span class="label">29</span><span class="content">දුදනා හට දෙවිඳුන්ගේ නියමය එය වේ.</span></span> 
     </div> 
     <div class="q2"> <span class="verse v29" data-usfm="JOB.20.29"><span class="content">එතුමාණන්ගෙන් ඔහුට නියමිත ප්‍රතිවිපාකය එය වේ.”</span></span> 
     </div> 
    </div> 
   </div> 
  </div>
 </body>
</html>