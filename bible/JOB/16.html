<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch16" data-usfm="JOB.16">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.16.1"><span class="label">1</span><span class="content">ජෝබ් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.16.1"><span class="content"> </span></span><span class="verse v2" data-usfm="JOB.16.2"><span class="label">2</span><span class="content">“මීට පෙරත් මෙවැනි බොහෝ දේ මා අසා ඇත;</span></span> 
     </div> 
     <div class="q2"> <span class="verse v2" data-usfm="JOB.16.2"><span class="content">ඔබ දෙන සහනය මට අසහනයක් පමණි.</span></span> 
     </div> 
     <div class="q"> <span class="verse v2" data-usfm="JOB.16.2"><span class="content"> </span></span><span class="verse v3" data-usfm="JOB.16.3"><span class="label">3</span><span class="content">සුළං හමන්නාක් මෙන් වදින මේ වචන රැල්ලෙහි කෙළවරක් නැද් ද?</span></span> 
     </div> 
     <div class="q2"> <span class="verse v3" data-usfm="JOB.16.3"><span class="content">මෙබඳු පිළිතුරු දීමට කුමක් ඔබ පොළඹවන්නේ ද?</span></span> 
     </div> 
     <div class="q"> <span class="verse v3" data-usfm="JOB.16.3"><span class="content"> </span></span><span class="verse v4" data-usfm="JOB.16.4"><span class="label">4</span><span class="content">මා සිටින තැන ඔබ සිටියොත්, මටත් ඔබ වාගේ ම ව්‍යක්ත ලෙස කතා කළ හැකි ය;</span></span> 
     </div> 
     <div class="q2"> <span class="verse v4" data-usfm="JOB.16.4"><span class="content">ඔබට විරුද්ධ ව වචන ගොඩක් නඟා ඔබ දෙසට මාගේ හිස වනමින් සරදම් කිරීමට මටත් පුළුවන.</span></span> 
     </div> 
     <div class="q"> <span class="verse v4" data-usfm="JOB.16.4"><span class="content"> </span></span><span class="verse v5" data-usfm="JOB.16.5"><span class="label">5</span><span class="content">එහෙත්, මම එසේ නොකරමි;</span></span> 
     </div> 
     <div class="q2"> <span class="verse v5" data-usfm="JOB.16.5"><span class="content">මම දිරිය වඩන වචන ම කියමි;</span></span> 
     </div> 
     <div class="q2"> <span class="verse v5" data-usfm="JOB.16.5"><span class="content">එවිට මාගේ අස්වැසිල්ල දිය පාරක් මෙන් ගලා යනු ඇත.</span></span> 
     </div> 
     <div class="q"> <span class="verse v5" data-usfm="JOB.16.5"><span class="content"> </span></span><span class="verse v6" data-usfm="JOB.16.6"><span class="label">6</span><span class="content">මා කතා කළත් මාගේ දුක තුනී වන්නේ නැත.</span></span> 
     </div> 
     <div class="q2"> <span class="verse v6" data-usfm="JOB.16.6"><span class="content">මා නිහඬ ව සිටියත් මට ඇති සහනය කුමක් ද?</span></span> 
     </div> 
     <div class="q"> <span class="verse v6" data-usfm="JOB.16.6"><span class="content"> </span></span><span class="verse v7" data-usfm="JOB.16.7"><span class="label">7</span><span class="content">සැබැවින් ම දෙවිඳුනි, ඔබ මා දුබල කොට ඇත;</span></span> 
     </div> 
     <div class="q2"> <span class="verse v7" data-usfm="JOB.16.7"><span class="content">ඔබ මාගේ දූ පුතුන් මැරෙන්නට සලස්වා ඇත;</span></span> 
     </div> 
     <div class="q"> <span class="verse v7" data-usfm="JOB.16.7"><span class="content"> </span></span><span class="verse v8" data-usfm="JOB.16.8"><span class="label">8</span><span class="content">ඔබ මා කය පොඩි කර ඇත;</span></span> 
     </div> 
     <div class="q2"> <span class="verse v8" data-usfm="JOB.16.8"><span class="content">මම ඇටකටු ගොඩක් පමණි.</span></span> 
     </div> 
     <div class="q2"> <span class="verse v8" data-usfm="JOB.16.8"><span class="content">එය මා වැරදිකරු බවට සාක්ෂි දෙයි.</span></span> 
     </div> 
     <div class="q"> <span class="verse v8" data-usfm="JOB.16.8"><span class="content"> </span></span><span class="verse v9" data-usfm="JOB.16.9"><span class="label">9</span><span class="content">එතුමාණන් කෝපයෙන් මා කැබලි කොට, ඉරා දමනු ඇත.</span></span> 
     </div> 
     <div class="q2"> <span class="verse v9" data-usfm="JOB.16.9"><span class="content">එතුමාණන් දත්මිටි කා, තියුණු ලෙස මා දෙස රවා බලනු ඇත.</span></span> 
     </div> 
     <div class="q"> <span class="verse v9" data-usfm="JOB.16.9"><span class="content"> </span></span><span class="verse v10" data-usfm="JOB.16.10"><span class="label">10</span><span class="content">මාගේ සතුරෝ මට විරුද්ධ ව නින්දා කොට මට කම්මුල් පහර දුන්හ.</span></span> 
     </div> 
     <div class="q2"> <span class="verse v10" data-usfm="JOB.16.10"><span class="content">ඔව්හු මට එරෙහි ව රැස් වී සිටියහ.</span></span> 
     </div> 
     <div class="q"> <span class="verse v10" data-usfm="JOB.16.10"><span class="content"> </span></span><span class="verse v11" data-usfm="JOB.16.11"><span class="label">11</span><span class="content">දෙවිඳුන් මා අභක්තිකයන් අතට පාවා දී ඇත;</span></span> 
     </div> 
     <div class="q2"> <span class="verse v11" data-usfm="JOB.16.11"><span class="content">දුදනන් වෙත මා පලවා හැර ඇත.</span></span> 
     </div> 
     <div class="q"> <span class="verse v11" data-usfm="JOB.16.11"><span class="content"> </span></span><span class="verse v12" data-usfm="JOB.16.12"><span class="label">12</span><span class="content">එතුමාණන් මා මැඩ ලන තුරු මම යෙහෙන් කල් යැවීමි.</span></span> 
     </div> 
     <div class="q2"> <span class="verse v12" data-usfm="JOB.16.12"><span class="content">එතුමාණෝ මාගේ ගෙල අල්ලා, මා බිම ගසා සුණු විසුණු කළ සේක.</span></span> 
     </div> 
     <div class="q2"> <span class="verse v12" data-usfm="JOB.16.12"><span class="content">එතුමාණන්ගේ දුනුවායෝ මා වට කරගත්හ.</span></span> 
     </div> 
     <div class="q2"> <span class="verse v12" data-usfm="JOB.16.12"><span class="content">එතුමාණෝ මා ඉලක්කයක් කරගත්හ.</span></span> 
     </div> 
     <div class="q"> <span class="verse v12" data-usfm="JOB.16.12"><span class="content"> </span></span><span class="verse v13" data-usfm="JOB.16.13"><span class="label">13</span><span class="content">එතුමාණන්ගේ ඊතල හැම දෙසින් ම පිට පතිත වේ;</span></span> 
     </div> 
     <div class="q2"> <span class="verse v13" data-usfm="JOB.16.13"><span class="content">එතුමාණෝ කරුණා විරහිත ව මාගේ වකුගඩු පළාදමන සේක;</span></span> 
     </div> 
     <div class="q2"> <span class="verse v13" data-usfm="JOB.16.13"><span class="content">පිත බිම වගුරුවන සේක;</span></span> 
     </div> 
     <div class="q"> <span class="verse v13" data-usfm="JOB.16.13"><span class="content"> </span></span><span class="verse v14" data-usfm="JOB.16.14"><span class="label">14</span><span class="content">පහර පිට පහර දී මාගේ ආරක්ෂා පවුර බිඳ දමන සේක.</span></span> 
     </div> 
     <div class="q2"> <span class="verse v14" data-usfm="JOB.16.14"><span class="content">නිර්භීත සෙබළෙකු මෙන් එතුමාණෝ මට විරුද්ධ ව දුව එන සේක.</span></span> 
     </div> 
     <div class="q"> <span class="verse v14" data-usfm="JOB.16.14"><span class="content"> </span></span><span class="verse v15" data-usfm="JOB.16.15"><span class="label">15</span><span class="content">මම ගෝණි රෙදි මසා, මාගේ හම වසාගෙන, දුකින් දුබල ව දූවිල්ලෙහි හිඳගතිමි.</span></span> 
     </div> 
     <div class="q"> <span class="verse v15" data-usfm="JOB.16.15"><span class="content"> </span></span><span class="verse v16" data-usfm="JOB.16.16"><span class="label">16</span><span class="content">හැඬීමෙන් මාගේ මුහුණ රතු වී ඇත;</span></span> 
     </div> 
     <div class="q2"> <span class="verse v16" data-usfm="JOB.16.16"><span class="content">මාගේ ඇස් වටා කළු වී ඇත.</span></span> 
     </div> 
     <div class="q"> <span class="verse v16" data-usfm="JOB.16.16"><span class="content"> </span></span><span class="verse v17" data-usfm="JOB.16.17"><span class="label">17</span><span class="content">මා සැහැසිකමින් තොර ව සිටියදීත් මාගේ යාච්ඤා අවංක ව තිබියදීත් මේ දේ මට සිදු වී ඇත.</span></span> 
     </div> 
     <div class="q"> <span class="verse v17" data-usfm="JOB.16.17"><span class="content"> </span></span><span class="verse v18" data-usfm="JOB.16.18"><span class="label">18</span><span class="content">එම්බා මිහිකත!</span></span> 
     </div> 
     <div class="q2"> <span class="verse v18" data-usfm="JOB.16.18"><span class="content">මට කර ඇති අපරාධ පස් යට නොසඟවන්න.</span></span> 
     </div> 
     <div class="q2"> <span class="verse v18" data-usfm="JOB.16.18"><span class="content">මාගේ අඳෝනාව අවසන් නො වේ වා!</span></span> 
     </div> 
     <div class="q"> <span class="verse v18" data-usfm="JOB.16.18"><span class="content"> </span></span><span class="verse v19" data-usfm="JOB.16.19"><span class="label">19</span><span class="content"> </span><span class="content">මා වෙනුවෙන් සාක්ෂිකරුවෙක් සගලොව ඇත.</span></span> 
     </div> 
     <div class="q2"> <span class="verse v19" data-usfm="JOB.16.19"><span class="content">මට පක්ෂ ව කතා කරන කෙනෙක් උසස් ස්ථානයෙහි වසයි.</span></span> 
     </div> 
     <div class="q"> <span class="verse v19" data-usfm="JOB.16.19"><span class="content"> </span></span><span class="verse v20" data-usfm="JOB.16.20"><span class="label">20</span><span class="content">මාගේ ආයාචනය දෙවිඳුන් වෙත නඟියි.</span></span> 
     </div> 
     <div class="q2"> <span class="verse v20" data-usfm="JOB.16.20"><span class="content">මාගේ දෙනෙතෙහි කඳුළු එතුමන් දෙස ගලා යයි.</span></span> 
     </div> 
     <div class="q"> <span class="verse v20" data-usfm="JOB.16.20"><span class="content"> </span></span><span class="verse v21" data-usfm="JOB.16.21"><span class="label">21</span><span class="content">මිනිසා දෙවිඳුන් සමඟ ද මිනිසා මිනිසා සමඟ ද ඉටු කළ යුතු යුක්තිය එතුමාණෝ ආරක්ෂා කරන සේක් වා!</span></span> 
     </div> 
     <div class="q"> <span class="verse v21" data-usfm="JOB.16.21"><span class="content"> </span></span><span class="verse v22" data-usfm="JOB.16.22"><span class="label">22</span><span class="content">ආපසු ඊමක් නැති අවසන් ගමනෙහි මම යමි.</span></span> 
     </div> 
     <div class="q2"> <span class="verse v22" data-usfm="JOB.16.22"><span class="content">මට ඉතිරි ව ඇත්තේ තව අවුරුදු ස්වල්පයකි.</span></span> 
     </div> 
    </div> 
   </div> 
  </div>
 </body>
</html>