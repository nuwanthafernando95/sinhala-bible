<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch12" data-usfm="JOB.12">  
     <div class="s1"> <span class="heading"><b>ජෝබ්ගේ පිළිතුර</b></span> 
     </div> 
     <div class="q"> <span class="content"> </span><span class="verse v1" data-usfm="JOB.12.1"><span class="label">1</span><span class="content">ඊට පිළිතුරු වශයෙන් ජෝබ් මෙසේ කී ය:</span></span> 
     </div> 
     <div class="q"> <span class="verse v1" data-usfm="JOB.12.1"><span class="content"> </span></span><span class="verse v2" data-usfm="JOB.12.2"><span class="label">2</span><span class="content">“ඔබයි, පණ්ඩිතවරු!</span></span> 
     </div> 
     <div class="q2"> <span class="verse v2" data-usfm="JOB.12.2"><span class="content">ඔබ මියයන දා ප්‍රඥාවත් මිය යනු ඇත!</span></span> 
     </div> 
     <div class="q"> <span class="verse v2" data-usfm="JOB.12.2"><span class="content"> </span></span><span class="verse v3" data-usfm="JOB.12.3"><span class="label">3</span><span class="content">මටත් ඔබට මෙන් ම මොළේ නැද් ද?</span></span> 
     </div> 
     <div class="q2"> <span class="verse v3" data-usfm="JOB.12.3"><span class="content">මම ඔබට දෙ වැනි නොවෙමි.</span></span> 
     </div> 
     <div class="q2"> <span class="verse v3" data-usfm="JOB.12.3"><span class="content">ඔය කී දේවල් නොදන්නෝ කවුරු ද?</span></span> 
     </div> 
     <div class="q"> <span class="verse v3" data-usfm="JOB.12.3"><span class="content"> </span></span><span class="verse v4" data-usfm="JOB.12.4"><span class="label">4</span><span class="content">මම දෙවිඳුන් අයැද උත්තර ලත් මිනිසෙක්මි;</span></span> 
     </div> 
     <div class="q2"> <span class="verse v4" data-usfm="JOB.12.4"><span class="content">එහෙත්, මාගේ මිතුරන් හට දැන් මම විහිළුවක් වී සිටිමි.</span></span> 
     </div> 
     <div class="q2"> <span class="verse v4" data-usfm="JOB.12.4"><span class="content">අනේ!</span></span> 
     </div> 
     <div class="q2"> <span class="verse v4" data-usfm="JOB.12.4"><span class="content">දැහැමි, අවංක මිනිසා විහිළුවක් වන හැටි!</span></span> 
     </div> 
     <div class="q"> <span class="verse v4" data-usfm="JOB.12.4"><span class="content"> </span></span><span class="verse v5" data-usfm="JOB.12.5"><span class="label">5</span><span class="content">සැප ඇති අය අසරණයන් සුළු කර සිතති;</span></span> 
     </div> 
     <div class="q2"> <span class="verse v5" data-usfm="JOB.12.5"><span class="content">වැටෙන්න යන අයට පහර දී බිම හෙළති.</span></span> 
     </div> 
     <div class="q"> <span class="verse v5" data-usfm="JOB.12.5"><span class="content"> </span></span><span class="verse v6" data-usfm="JOB.12.6"><span class="label">6</span><span class="content">කොල්ලකාරයන්ගේ නිවෙසට සාමය උදා වෙයි;</span></span> 
     </div> 
     <div class="q2"> <span class="verse v6" data-usfm="JOB.12.6"><span class="content">දෙවිඳුන් කෝප කරන අය යහතින් වසති.</span></span> 
     </div> 
     <div class="q2"> <span class="verse v6" data-usfm="JOB.12.6"><span class="content">ඔවුන්ගේ ම ශක්තිය ඔවුන්ගේ දෙවියන් වී ඇත.</span></span> 
     </div> 
     <div class="q"> <span class="verse v6" data-usfm="JOB.12.6"><span class="content"> </span></span><span class="verse v7" data-usfm="JOB.12.7"><span class="label">7</span><span class="content">එහෙත්, පොළොවේ සතුන්ගෙන් අසන්න;</span></span> 
     </div> 
     <div class="q2"> <span class="verse v7" data-usfm="JOB.12.7"><span class="content">උන් ඔබට උගන්වනු ඇත.</span></span> 
     </div> 
     <div class="q2"> <span class="verse v7" data-usfm="JOB.12.7"><span class="content">අහසේ සියොතුන්ගෙන් අසන්න;</span></span> 
     </div> 
     <div class="q2"> <span class="verse v7" data-usfm="JOB.12.7"><span class="content">උන් ඔබට දන්වනු ඇත.</span></span> 
     </div> 
     <div class="q"> <span class="verse v7" data-usfm="JOB.12.7"><span class="content"> </span></span><span class="verse v8" data-usfm="JOB.12.8"><span class="label">8</span><span class="content">පොළොවේ බඩ ගා යන සතුන් ඔබට කරුණු පහදා දෙනු ඇත.</span></span> 
     </div> 
     <div class="q2"> <span class="verse v8" data-usfm="JOB.12.8"><span class="content">මුහුදේ මසුන් ඔබට තේරුම් කර දෙනු ඇත.</span></span> 
     </div> 
     <div class="q"> <span class="verse v8" data-usfm="JOB.12.8"><span class="content"> </span></span><span class="verse v9" data-usfm="JOB.12.9"><span class="label">9</span><span class="content">සමිඳුන්ගේ හස්තය මේ සියල්ල කළ බව තේරුම්ගන්නෝ ඔවුන්ගෙන් කවුරු ද?</span></span> 
     </div> 
     <div class="q"> <span class="verse v9" data-usfm="JOB.12.9"><span class="content"> </span></span><span class="verse v10" data-usfm="JOB.12.10"><span class="label">10</span><span class="content">දිවි ඇති සියලු සතුන්ගේ පණ නළ ද මුළු මිනිස් සංහතියේ ජීවිතය ද එතුමන් අතෙහි ඇත.</span></span> 
     </div> 
     <div class="q"> <span class="verse v10" data-usfm="JOB.12.10"><span class="content"> </span></span><span class="verse v11" data-usfm="JOB.12.11"><span class="label">11</span><span class="content">දිවෙන් කෑම රස බලන්නාක් මෙන් කනින් අසන වචන මනස විමසනවා නොවේ ද?</span></span> 
     </div> 
     <div class="q"> <span class="verse v11" data-usfm="JOB.12.11"><span class="content"> </span></span><span class="verse v12" data-usfm="JOB.12.12"><span class="label">12</span><span class="content">වයස්ගත අය හට ප්‍රඥාව ඇත.</span></span> 
     </div> 
     <div class="q2"> <span class="verse v12" data-usfm="JOB.12.12"><span class="content">වයස්ගත වීම සමඟ නැණ නුවණ උදා වේ.</span></span> 
     </div> 
     <div class="q"> <span class="verse v12" data-usfm="JOB.12.12"><span class="content"> </span></span><span class="verse v13" data-usfm="JOB.12.13"><span class="label">13</span><span class="content">දෙවිඳුන් වෙත ප්‍රඥාව හා බලය යන දෙක ම ඇත.</span></span> 
     </div> 
     <div class="q2"> <span class="verse v13" data-usfm="JOB.12.13"><span class="content">විනිශ්චය හා නුවණ එතුමන් අතෙහි ය.</span></span> 
     </div> 
     <div class="q"> <span class="verse v13" data-usfm="JOB.12.13"><span class="content"> </span></span><span class="verse v14" data-usfm="JOB.12.14"><span class="label">14</span><span class="content">එතුමාණන් කඩාදමන තැන පුනරුත්ථානයක් නැත.</span></span> 
     </div> 
     <div class="q2"> <span class="verse v14" data-usfm="JOB.12.14"><span class="content">එතුමාණන් සිරගත කරන මිනිසාට විමුක්තියක් නැත.</span></span> 
     </div> 
     <div class="q"> <span class="verse v14" data-usfm="JOB.12.14"><span class="content"> </span></span><span class="verse v15" data-usfm="JOB.12.15"><span class="label">15</span><span class="content">එතුමාණන් වැස්ස දුන් විට එය නැවතුවහොත් ඉඩෝරය පැමිණේ.</span></span> 
     </div> 
     <div class="q2"> <span class="verse v15" data-usfm="JOB.12.15"><span class="content">යළි වැස්ස දුන් විට රට යට කරන මහ ගංවතුරු ගලයි.</span></span> 
     </div> 
     <div class="q"> <span class="verse v15" data-usfm="JOB.12.15"><span class="content"> </span></span><span class="verse v16" data-usfm="JOB.12.16"><span class="label">16</span><span class="content">බලය හා දක්ෂකම එතුමන් වෙත ඇත.</span></span> 
     </div> 
     <div class="q2"> <span class="verse v16" data-usfm="JOB.12.16"><span class="content">රැවටෙන්නාත්, රවටන්නාත් දෙදෙනා ම එතුමන්ගේ බලය යටතේ ය.</span></span> 
     </div> 
     <div class="q"> <span class="verse v16" data-usfm="JOB.12.16"><span class="content"> </span></span><span class="verse v17" data-usfm="JOB.12.17"><span class="label">17</span><span class="content">එතුමාණෝ අනුශාසකයන් මන්ද බුද්ධිකයන් කරන සේක;</span></span> 
     </div> 
     <div class="q2"> <span class="verse v17" data-usfm="JOB.12.17"><span class="content">විනිශ්චයකාරයන් මෝඩයන් කරන සේක.</span></span> 
     </div> 
     <div class="q"> <span class="verse v17" data-usfm="JOB.12.17"><span class="content"> </span></span><span class="verse v18" data-usfm="JOB.12.18"><span class="label">18</span><span class="content">එතුමාණෝ රාජ බලය බිඳදමා, රජවරුන් දාසයන් කරන සේක;</span></span> 
     </div> 
     <div class="q"> <span class="verse v18" data-usfm="JOB.12.18"><span class="content"> </span></span><span class="verse v19" data-usfm="JOB.12.19"><span class="label">19</span><span class="content">එතුමාණෝ පූජකවරුන් බලයෙන් ඉවත් කරන සේක.</span></span> 
     </div> 
     <div class="q2"> <span class="verse v19" data-usfm="JOB.12.19"><span class="content">බලවතුන් පහළට හෙළ‍න සේක;</span></span> 
     </div> 
     <div class="q"> <span class="verse v19" data-usfm="JOB.12.19"><span class="content"> </span></span><span class="verse v20" data-usfm="JOB.12.20"><span class="label">20</span><span class="content">එතුමාණෝ චතුර කථිකයන් නිහඬ කරන සේක;</span></span> 
     </div> 
     <div class="q2"> <span class="verse v20" data-usfm="JOB.12.20"><span class="content">මහලු අයගේ තැන්පත් බුද්ධිය ඉවත් කරවන සේක.</span></span> 
     </div> 
     <div class="q"> <span class="verse v20" data-usfm="JOB.12.20"><span class="content"> </span></span><span class="verse v21" data-usfm="JOB.12.21"><span class="label">21</span><span class="content">එතුමාණෝ රජ කුමරුන් අවමානයට ලක් කරන සේක;</span></span> 
     </div> 
     <div class="q2"> <span class="verse v21" data-usfm="JOB.12.21"><span class="content">වංශාධිපතීන්ගේ අභිමානය බිඳ හෙළ‍න සේක.</span></span> 
     </div> 
     <div class="q"> <span class="verse v21" data-usfm="JOB.12.21"><span class="content"> </span></span><span class="verse v22" data-usfm="JOB.12.22"><span class="label">22</span><span class="content">කළුවර තැන්වලට ආලෝකය එවන සේක;</span></span> 
     </div> 
     <div class="q2"> <span class="verse v22" data-usfm="JOB.12.22"><span class="content">තිත්ත කළුවර ආලෝක කරන සේක,</span></span> 
     </div> 
     <div class="q"> <span class="verse v22" data-usfm="JOB.12.22"><span class="content"> </span></span><span class="verse v23" data-usfm="JOB.12.23"><span class="label">23</span><span class="content">එතුමාණෝ ජාතියක් උසස් කොට එය විනාශ කරන සේක;</span></span> 
     </div> 
     <div class="q2"> <span class="verse v23" data-usfm="JOB.12.23"><span class="content">ජනතාවක් වර්ධනය කොට ඔවුන් නසා ලන සේක.</span></span> 
     </div> 
     <div class="q"> <span class="verse v23" data-usfm="JOB.12.23"><span class="content"> </span></span><span class="verse v24" data-usfm="JOB.12.24"><span class="label">24</span><span class="content">එතුමාණෝ ලොවේ ජන නායකයන්ගේ නුවණ පහකරන සේක;</span></span> 
     </div> 
     <div class="q2"> <span class="verse v24" data-usfm="JOB.12.24"><span class="content">හසරක් නැති වැලි කතරෙහි ඔවුන් මුළා කරන සේක;</span></span> 
     </div> 
     <div class="q"> <span class="verse v24" data-usfm="JOB.12.24"><span class="content"> </span></span><span class="verse v25" data-usfm="JOB.12.25"><span class="label">25</span><span class="content">ඔව්හු එළියක් නැති දැඩි අඳුරෙහි අතපතගාමින් ඇවිදිති;</span></span> 
     </div> 
     <div class="q2"> <span class="verse v25" data-usfm="JOB.12.25"><span class="content">වෙරි මතින් වැනි වැනි ගමන් කරන බේබද්දන් මෙන් යති.</span></span> 
     </div> 
    </div> 
   </div> 
  </div>
 </body>
</html>