<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch39" data-usfm="JOB.39">  
     <div class="q"> <span class="content"> </span><span class="verse v1" data-usfm="JOB.39.1"><span class="label">1</span><span class="content">“පර්වතවල සිටින වල් එළුවන් පැටව් ගසන කාලය නුඹ දන්නෙහි ද?</span></span> 
     </div> 
     <div class="q2"> <span class="verse v1" data-usfm="JOB.39.1"><span class="content">නොහොත් මුව දෙනුන්ගේ ප්‍රසූත වේලාව නුඹට දැනගත හැකි ද?</span></span> 
     </div> 
     <div class="q"> <span class="verse v1" data-usfm="JOB.39.1"><span class="content"> </span></span><span class="verse v2" data-usfm="JOB.39.2"><span class="label">2</span><span class="content">උන් ගැබ් ගෙන සිටින මාස ගණන් කරන්නට නුඹට පුළුවන් ද?</span></span> 
     </div> 
     <div class="q2"> <span class="verse v2" data-usfm="JOB.39.2"><span class="content">උන් පැටව් ගසන කාලය නුඹ දන්නෙහි ද?</span></span> 
     </div> 
     <div class="q"> <span class="verse v2" data-usfm="JOB.39.2"><span class="content"> </span></span><span class="verse v3" data-usfm="JOB.39.3"><span class="label">3</span><span class="content">උන් නැඹුරු වී පැටවුන් බිහි කොට විළි රුදා පහ කරගන්න කාලය නුඹ දන්නෙහි ද?</span></span> 
     </div> 
     <div class="q"> <span class="verse v3" data-usfm="JOB.39.3"><span class="content"> </span></span><span class="verse v4" data-usfm="JOB.39.4"><span class="label">4</span><span class="content">උන්ගේ පැටව් වනයේ වැඩී, ලොකු වී, ශක්තිමත් වී පිට වී යති.</span></span> 
     </div> 
     <div class="q2"> <span class="verse v4" data-usfm="JOB.39.4"><span class="content">යළි ආපසු නොඑති.</span></span> 
     </div> 
     <div class="q"> <span class="verse v4" data-usfm="JOB.39.4"><span class="content"> </span></span><span class="verse v5" data-usfm="JOB.39.5"><span class="label">5</span><span class="content">වල් කොටළුවාට නිදහස දානය කෙළේත්, උගේ බැඳුම් ලිහා මුදා හැරියේත් කවරෙක් ද?</span></span> 
     </div> 
     <div class="q"> <span class="verse v5" data-usfm="JOB.39.5"><span class="content"> </span></span><span class="verse v6" data-usfm="JOB.39.6"><span class="label">6</span><span class="content">මම පාළුකරය ඌට ගෙයක් කොට, ලේවාය ඌට තිප්පලක් කොට නියම කෙළෙමි.</span></span> 
     </div> 
     <div class="q"> <span class="verse v6" data-usfm="JOB.39.6"><span class="content"> </span></span><span class="verse v7" data-usfm="JOB.39.7"><span class="label">7</span><span class="content">ඌ නගරයේ ඝෝෂාව ගණන් නොගනියි.</span></span> 
     </div> 
     <div class="q2"> <span class="verse v7" data-usfm="JOB.39.7"><span class="content">ඌ රියැදුරාගේ කෑගැසීම නොසලකයි.</span></span> 
     </div> 
     <div class="q"> <span class="verse v7" data-usfm="JOB.39.7"><span class="content"> </span></span><span class="verse v8" data-usfm="JOB.39.8"><span class="label">8</span><span class="content">කඳුකරය උගේ ගොදුරු බිම වේ;</span></span> 
     </div> 
     <div class="q2"> <span class="verse v8" data-usfm="JOB.39.8"><span class="content">කෑම පිණිස ඌ හැම පලා ජාති සොයා යයි.</span></span> 
     </div> 
     <div class="q"> <span class="verse v8" data-usfm="JOB.39.8"><span class="content"> </span></span><span class="verse v9" data-usfm="JOB.39.9"><span class="label">9</span><span class="content">කුළු හරකා නුඹට වැඩ කරන්නට කැමැති වේ ද?</span></span> 
     </div> 
     <div class="q2"> <span class="verse v9" data-usfm="JOB.39.9"><span class="content">ඌ රැයෙහි නුඹේ ගාලෙහි ලගිනු ඇද් ද?</span></span> 
     </div> 
     <div class="q"> <span class="verse v9" data-usfm="JOB.39.9"><span class="content"> </span></span><span class="verse v10" data-usfm="JOB.39.10"><span class="label">10</span><span class="content">කුළු හරකා ලණුවකින් හීවිටේ බඳින්නට නුඹට හැකි ද?</span></span> 
     </div> 
     <div class="q2"> <span class="verse v10" data-usfm="JOB.39.10"><span class="content">නොහොත් නුඹට පිටුපසින් ඌ කුඹුර පෝරු ගානු ඇද් ද?</span></span> 
     </div> 
     <div class="q"> <span class="verse v10" data-usfm="JOB.39.10"><span class="content"> </span></span><span class="verse v11" data-usfm="JOB.39.11"><span class="label">11</span><span class="content">උගේ ශක්තිය මහත් බැවින්, නුඹ ඌ විශ්වාස කර, නුඹේ බර වැඩ ඌට බාර දෙන්නෙහි ද?</span></span> 
     </div> 
     <div class="q"> <span class="verse v11" data-usfm="JOB.39.11"><span class="content"> </span></span><span class="verse v12" data-usfm="JOB.39.12"><span class="label">12</span><span class="content">නුඹේ අස්වැන්න කමතට රැස්කර ගෙනෙනු ඇතැ යි</span></span> 
     </div> 
     <div class="q2"> <span class="verse v12" data-usfm="JOB.39.12"><span class="content">නුඹ ඌ කෙරෙහි විශ්වාසයක් තබන්නෙහි ද?</span></span> 
     </div> 
     <div class="q"> <span class="verse v12" data-usfm="JOB.39.12"><span class="content"> </span></span><span class="verse v13" data-usfm="JOB.39.13"><span class="label">13</span><span class="content">පැස්බරාගේ පියාපත් වැනෙන වේගය කදිමයි.</span></span> 
     </div> 
     <div class="q2"> <span class="verse v13" data-usfm="JOB.39.13"><span class="content">එහෙත්, පැස්බරාට කණ කොකා මෙන් පියාඹන්නට නොහැකි ය.</span></span> 
     </div> 
     <div class="q"> <span class="verse v13" data-usfm="JOB.39.13"><span class="content"> </span></span><span class="verse v14" data-usfm="JOB.39.14"><span class="label">14</span><span class="content">ඌ පොළොවෙහි බිජු දමා, පසෙහි තාපයෙන් ඒවා උණුසුම් වීමට තබයි.</span></span> 
     </div> 
     <div class="q"> <span class="verse v14" data-usfm="JOB.39.14"><span class="content"> </span></span><span class="verse v15" data-usfm="JOB.39.15"><span class="label">15</span><span class="content">එහෙත්, ඒවා පයට පෑගෙන්නටත්, වන සතුන්ගේ පාදවලට පොඩි වන්නටත් පුළුවන් බව අමතක කරයි.</span></span> 
     </div> 
     <div class="q"> <span class="verse v15" data-usfm="JOB.39.15"><span class="content"> </span></span><span class="verse v16" data-usfm="JOB.39.16"><span class="label">16</span><span class="content">උගේ පැටවුන් ඌට අයිති නැතිවාක් මෙන් ඌ දැඩි සිතින් උන්ට සලකයි.</span></span> 
     </div> 
     <div class="q2"> <span class="verse v16" data-usfm="JOB.39.16"><span class="content">උගේ මහන්සිය නිෂ්ඵල වුව ද, එය ගණන් ගන්නේ නැත.</span></span> 
     </div> 
     <div class="q"> <span class="verse v16" data-usfm="JOB.39.16"><span class="content"> </span></span><span class="verse v17" data-usfm="JOB.39.17"><span class="label">17</span><span class="content">දෙවිඳාණෝ උගෙන් ප්‍රඥාව වළක්වා, ඌට නැණ නුවණ නො දී හැරිය සේක.</span></span> 
     </div> 
     <div class="q"> <span class="verse v17" data-usfm="JOB.39.17"><span class="content"> </span></span><span class="verse v18" data-usfm="JOB.39.18"><span class="label">18</span><span class="content">ඌ පියාපත් විදහා දුවන කල ඌ අසුටත්, අසරුවාටත් සිනාසෙයි.</span></span> 
     </div> 
     <div class="q"> <span class="verse v18" data-usfm="JOB.39.18"><span class="content"> </span></span><span class="verse v19" data-usfm="JOB.39.19"><span class="label">19</span><span class="content">ජෝබ්, අසුට වෙර වීරිය දුන්නේ නුඹ ද?</span></span> 
     </div> 
     <div class="q2"> <span class="verse v19" data-usfm="JOB.39.19"><span class="content">ලෙල දෙන කෙසරු උගේ ගෙලෙහි පැළඳෙව්වේ නුඹ ද?</span></span> 
     </div> 
     <div class="q"> <span class="verse v19" data-usfm="JOB.39.19"><span class="content"> </span></span><span class="verse v20" data-usfm="JOB.39.20"><span class="label">20</span><span class="content">උගේ හේෂාරවයෙන් මිනිසුන් බියගන්වා, පළඟැටියෙකු මෙන් පැන පැන යන්න ඌට සැලැස්සුවේ නුඹ ද?</span></span> 
     </div> 
     <div class="q"> <span class="verse v20" data-usfm="JOB.39.20"><span class="content"> </span></span><span class="verse v21" data-usfm="JOB.39.21"><span class="label">21</span><span class="content">ඌ මිටියාවතෙහි කුර ගසා, ශක්තියෙන් ඔද වැඩී දුවමින් යුද සේනාවලට මුහුණ දෙයි.</span></span> 
     </div> 
     <div class="q"> <span class="verse v21" data-usfm="JOB.39.21"><span class="content"> </span></span><span class="verse v22" data-usfm="JOB.39.22"><span class="label">22</span><span class="content">ඌ භීතියට සරදම් කොට තැති නොගෙන සිටියි.</span></span> 
     </div> 
     <div class="q2"> <span class="verse v22" data-usfm="JOB.39.22"><span class="content">කඩුපතට පිටුපා නොයයි.</span></span> 
     </div> 
     <div class="q"> <span class="verse v22" data-usfm="JOB.39.22"><span class="content"> </span></span><span class="verse v23" data-usfm="JOB.39.23"><span class="label">23</span><span class="content">හී කොපුව ද දිළිසෙන හෙල්ලය ද කුඩා හෙල්ලය ද උගේ ඇඟේ වැදී දෝංකාර දෙයි.</span></span> 
     </div> 
     <div class="q"> <span class="verse v23" data-usfm="JOB.39.23"><span class="content"> </span></span><span class="verse v24" data-usfm="JOB.39.24"><span class="label">24</span><span class="content">උද්‍යෝගයෙන් කම්පිත ව</span></span> 
     </div> 
     <div class="q"> <span class="verse v24" data-usfm="JOB.39.24"><span class="content"> </span></span><span class="verse v25" data-usfm="JOB.39.25"><span class="label">25</span><span class="content">ඌ වේගයෙන් දුවයි.</span></span> 
     </div> 
     <div class="q2"> <span class="verse v25" data-usfm="JOB.39.25"><span class="content">පැතිරී යන හොරණෑ හඬ ඇසෙන විට, ඌට නිසල ව සිටිය නොහැකි ය.</span></span> 
     </div> 
     <div class="q2"> <span class="verse v25" data-usfm="JOB.39.25"><span class="content">ඒ ඒ හොරණෑ හඬට ඌ සතුටු හඬ නඟයි.</span></span> 
     </div> 
     <div class="q2"> <span class="verse v25" data-usfm="JOB.39.25"><span class="content">සටන ද සෙනෙවියන් අණ දෙන හඬ ද ඌ ඉව අල්ලා දුර දී ම දැන ගනියි.</span></span> 
     </div> 
     <div class="q"> <span class="verse v25" data-usfm="JOB.39.25"><span class="content"> </span></span><span class="verse v26" data-usfm="JOB.39.26"><span class="label">26</span><span class="content">උකුස්සා අහසට නැගී දකුණු දෙසට පියාපත් විදහා යන්නේ නුඹේ නුවණින් ද?</span></span> 
     </div> 
     <div class="q"> <span class="verse v26" data-usfm="JOB.39.26"><span class="content"> </span></span><span class="verse v27" data-usfm="JOB.39.27"><span class="label">27</span><span class="content">රාජාලියා අහසට පියඹා උගේ කැදැල්ල උස් තැනක සාදන්නේ නුඹේ අණ පිට ද?</span></span> 
     </div> 
     <div class="q"> <span class="verse v27" data-usfm="JOB.39.27"><span class="content"> </span></span><span class="verse v28" data-usfm="JOB.39.28"><span class="label">28</span><span class="content">ඌ උස් පර්වත මත වසයි.</span></span> 
     </div> 
     <div class="q2"> <span class="verse v28" data-usfm="JOB.39.28"><span class="content">ගිරිකුළු මුදුන්වල කැදැල්ල සාදයි.</span></span> 
     </div> 
     <div class="p"> <span class="verse v28" data-usfm="JOB.39.28"><span class="content"> </span></span><span class="verse v29" data-usfm="JOB.39.29"><span class="label">29</span><span class="content">එහි සිට ඈත මෑත බලා, දුර දක්නා දෙනෙතින් ඌ ගොදුරු සොයා ගනියි.</span></span> 
     </div> 
     <div class="q"> <span class="verse v29" data-usfm="JOB.39.29"><span class="content"> </span></span><span class="verse v30" data-usfm="JOB.39.30"><span class="label">30</span><span class="content"> </span><span class="content"> මළසිරුර කොතන ද රාජාලියා එතැන ය.</span></span> 
     </div> 
     <div class="q2"> <span class="verse v30" data-usfm="JOB.39.30"><span class="content">උගේ පැටව් එහි ලේ උරා බොති.”</span></span> 
     </div> 
    </div> 
   </div> 
  </div>
 </body>
</html>