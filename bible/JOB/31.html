<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch31" data-usfm="JOB.31">  
     <div class="s1"> <span class="heading"><b>ජෝබ් නිදොස් බව කියා සිටීම</b></span> 
     </div> 
     <div class="q"> <span class="content"> </span><span class="verse v1" data-usfm="JOB.31.1"><span class="label">1</span><span class="content">“දැරියක දෙස අනුරාගී බැල්මක් නොහෙළ‍න්නට මම මාගේ දෙනෙත් සමඟ ගිවිසුමක් කෙළෙමි.</span></span> 
     </div> 
     <div class="q"> <span class="verse v1" data-usfm="JOB.31.1"><span class="content"> </span></span><span class="verse v2" data-usfm="JOB.31.2"><span class="label">2</span><span class="content">ඉහළ වසන දෙවිඳුන්ගෙන් වන ප්‍රතිවිපාක ද සගලොව සව් බලැති එතුමාණන් නියම කළ ඉරණම ද කාට නම් කිව හැකි ද?</span></span> 
     </div> 
     <div class="q"> <span class="verse v2" data-usfm="JOB.31.2"><span class="content"> </span></span><span class="verse v3" data-usfm="JOB.31.3"><span class="label">3</span><span class="content">අදමිටු දනට විනාශයත්, අයුතුකම් කරන අයට විපතත් එතුමාණන් නියම කර ඇත.</span></span> 
     </div> 
     <div class="q"> <span class="verse v3" data-usfm="JOB.31.3"><span class="content"> </span></span><span class="verse v4" data-usfm="JOB.31.4"><span class="label">4</span><span class="content">එතුමාණෝ මා යන එන තැන් බලා මාගේ හැම පියවරක් ම ගණන් නොකරන සේක් ද?</span></span> 
     </div> 
     <div class="q"> <span class="verse v4" data-usfm="JOB.31.4"><span class="content"> </span></span><span class="verse v5" data-usfm="JOB.31.5"><span class="label">5</span><span class="content">මම කපටිකමේ හැසුරුණෙම් නම්, බොරුකාරකමින් නොවැළකුණෙම් නම්,</span></span> 
     </div> 
     <div class="q"> <span class="verse v5" data-usfm="JOB.31.5"><span class="content"> </span></span><span class="verse v6" data-usfm="JOB.31.6"><span class="label">6</span><span class="content">දැහැමි බව නමැති තරාදියෙහි දමා එතුමාණෝ මා කිරා බලන සේක් නම්, මා අවංක බව දැන ගනු ඇත.</span></span> 
     </div> 
     <div class="q"> <span class="verse v6" data-usfm="JOB.31.6"><span class="content"> </span></span><span class="verse v7" data-usfm="JOB.31.7"><span class="label">7</span><span class="content">මම යහ මඟින් ඉවත් ව ගියෙම් නම්, මා සිත මාගේ බැල්මෙන් නොමඟ ගියේ නම්, මාගේ ක්‍රියා පවින් කිළිටි වී නම්,</span></span> 
     </div> 
     <div class="q"> <span class="verse v7" data-usfm="JOB.31.7"><span class="content"> </span></span><span class="verse v8" data-usfm="JOB.31.8"><span class="label">8</span><span class="content">මා වවන දෙයෙහි පලදාව අනිකෙක් අනුභව කරා වා!</span></span> 
     </div> 
     <div class="q2"> <span class="verse v8" data-usfm="JOB.31.8"><span class="content">මාගේ කෙතේ අස්වැන්න නැති නාස්ති වේ වා!</span></span> 
     </div> 
     <div class="q"> <span class="verse v8" data-usfm="JOB.31.8"><span class="content"> </span></span><span class="verse v9" data-usfm="JOB.31.9"><span class="label">9</span><span class="content">අන් ස්ත්‍රියකට මාගේ සිත වසඟ වී නම්, මාගේ අසල්වැසියාගේ බිරිඳ ගැන සිතා, ඇගේ දොරකඩ ළඟ සැඟවී රැක සිටියෙම් නම්,</span></span> 
     </div> 
     <div class="q"> <span class="verse v9" data-usfm="JOB.31.9"><span class="content"> </span></span><span class="verse v10" data-usfm="JOB.31.10"><span class="label">10</span><span class="content">මාගේ ම බිරිඳ අන් කෙනෙකුට බැල මෙහෙවර කරා වා!</span></span> 
     </div> 
     <div class="q2"> <span class="verse v10" data-usfm="JOB.31.10"><span class="content">අන් පුරුෂයෝ ඇය සමඟ සයනය කරත් වා!</span></span> 
     </div> 
     <div class="q"> <span class="verse v10" data-usfm="JOB.31.10"><span class="content"> </span></span><span class="verse v11" data-usfm="JOB.31.11"><span class="label">11</span><span class="content">මන්ද, එය දූෂිත අපරාධයකි, නීතියෙන් දඬුවම් දිය යුතු දරුණු ක්‍රියාවකි.</span></span> 
     </div> 
     <div class="q"> <span class="verse v11" data-usfm="JOB.31.11"><span class="content"> </span></span><span class="verse v12" data-usfm="JOB.31.12"><span class="label">12</span><span class="content">එය විනාශය දක්වා දවාගෙන යන ගින්නකි;</span></span> 
     </div> 
     <div class="q2"> <span class="verse v12" data-usfm="JOB.31.12"><span class="content">එයින් මාගේ මුළු සම්පත විනාශ වී යනු ඇත.</span></span> 
     </div> 
     <div class="q"> <span class="verse v12" data-usfm="JOB.31.12"><span class="content"> </span></span><span class="verse v13" data-usfm="JOB.31.13"><span class="label">13</span><span class="content">මාගේ මෙහෙකරුවා හෝ මෙහෙකාරිය හෝ මට විරුද්ධ ව පැමිණිල්ලක් ගෙනා විට මම ඔවුන්ට යුක්තිය ඉටු නොකර හැරියෙම් නම්,</span></span> 
     </div> 
     <div class="q"> <span class="verse v13" data-usfm="JOB.31.13"><span class="content"> </span></span><span class="verse v14" data-usfm="JOB.31.14"><span class="label">14</span><span class="content">දෙවිඳුන් විනිසුමට පැමිණෙන විට, මම කුමක් කරම් ද?</span></span> 
     </div> 
     <div class="q2"> <span class="verse v14" data-usfm="JOB.31.14"><span class="content">දෙවිඳුන්ගේ නඩු ආසනය ඉදිරියෙහි මම කවර උත්තරයක් දෙම් ද?</span></span> 
     </div> 
     <div class="q"> <span class="verse v14" data-usfm="JOB.31.14"><span class="content"> </span></span><span class="verse v15" data-usfm="JOB.31.15"><span class="label">15</span><span class="content">කුසෙහි මා මැවූ දෙවිඳාණෝ ඔවුනුත් නොමැවූ සේක් ද?</span></span> 
     </div> 
     <div class="q2"> <span class="verse v15" data-usfm="JOB.31.15"><span class="content">මවු ගැබෙහි අප මැව්වේ එක ම දෙවි තුමාණෝ නොවන සේක් ද?</span></span> 
     </div> 
     <div class="q"> <span class="verse v15" data-usfm="JOB.31.15"><span class="content"> </span></span><span class="verse v16" data-usfm="JOB.31.16"><span class="label">16</span><span class="content">මම කිසි දා දිළිඳුන්ට පිහිට නොවී නොසිටියෙමි.</span></span> 
     </div> 
     <div class="q2"> <span class="verse v16" data-usfm="JOB.31.16"><span class="content">වැන්දඹුවක දුක් බරින් පසු වන්නට ඉඩ නොහැරියෙමි.</span></span> 
     </div> 
     <div class="q"> <span class="verse v16" data-usfm="JOB.31.16"><span class="content"> </span></span><span class="verse v17" data-usfm="JOB.31.17"><span class="label">17</span><span class="content">පියා නැත්තා හට කෑම ටිකක් නොදී මම තනියම කෑම නොකෑවෙමි.</span></span> 
     </div> 
     <div class="q"> <span class="verse v17" data-usfm="JOB.31.17"><span class="content"> </span></span><span class="verse v18" data-usfm="JOB.31.18"><span class="label">18</span><span class="content">මම මාගේ බාල වියේ පටන් පියා නැත්තා හට පියෙක් වූයෙමි;</span></span> 
     </div> 
     <div class="q2"> <span class="verse v18" data-usfm="JOB.31.18"><span class="content">උපන් දා සිට මම ඔහුට මඟ පෙන්වූයෙමි.</span></span> 
     </div> 
     <div class="q"> <span class="verse v18" data-usfm="JOB.31.18"><span class="content"> </span></span><span class="verse v19" data-usfm="JOB.31.19"><span class="label">19</span><span class="content">වස්ත්‍ර නැති ව නසින්නට යන අය ද පොරෝනාව නැති දිළිඳු අය ද දුටු විට,</span></span> 
     </div> 
     <div class="q"> <span class="verse v19" data-usfm="JOB.31.19"><span class="content"> </span></span><span class="verse v20" data-usfm="JOB.31.20"><span class="label">20</span><span class="content">මම මාගේ ම බැටළු ලොම්වලින් ඔවුන්ගේ ඇඟ උණුසුම් කෙළෙමි.</span></span> 
     </div> 
     <div class="q2"> <span class="verse v20" data-usfm="JOB.31.20"><span class="content">එවිට ඔව්හු හද පත්ලෙන් මට ප්‍රශංසා කළෝ ය.</span></span> 
     </div> 
     <div class="q"> <span class="verse v20" data-usfm="JOB.31.20"><span class="content"> </span></span><span class="verse v21" data-usfm="JOB.31.21"><span class="label">21</span><span class="content">උසාවියේ දී මාගේ පැත්ත ගන්න අය සිටින බව මා දන්න නිසා, මම නිදොස් අයට විරුද්ධ ව අත එසවීම් නම්,</span></span> 
     </div> 
     <div class="q"> <span class="verse v21" data-usfm="JOB.31.21"><span class="content"> </span></span><span class="verse v22" data-usfm="JOB.31.22"><span class="label">22</span><span class="content">මාගේ උරහිස එහි හන්දියෙන් ගැලවී වැටේ වා!</span></span> 
     </div> 
     <div class="q2"> <span class="verse v22" data-usfm="JOB.31.22"><span class="content">මාගේ අත වැලමිටෙන් බිඳී යේ වා!</span></span> 
     </div> 
     <div class="q"> <span class="verse v22" data-usfm="JOB.31.22"><span class="content"> </span></span><span class="verse v23" data-usfm="JOB.31.23"><span class="label">23</span><span class="content">මන්ද දෙවිඳාණන්ගෙන් පැමිණෙන විනාශය මට භීතියක් විය;</span></span> 
     </div> 
     <div class="q2"> <span class="verse v23" data-usfm="JOB.31.23"><span class="content">එතුමාණන්ගේ මහානුභාවයට මුහුණ දීමට මට ශක්තියක් නො වී ය.</span></span> 
     </div> 
     <div class="q"> <span class="verse v23" data-usfm="JOB.31.23"><span class="content"> </span></span><span class="verse v24" data-usfm="JOB.31.24"><span class="label">24</span><span class="content">මම කවදාවත් මාගේ ධනසම්පත් කෙරෙහි වත්, මාගේ රන් රිදී කෙරෙහි වත් විශ්වාසය නොතැබීමි.</span></span> 
     </div> 
     <div class="q"> <span class="verse v24" data-usfm="JOB.31.24"><span class="content"> </span></span><span class="verse v25" data-usfm="JOB.31.25"><span class="label">25</span><span class="content">මාගේ යසඉසුරු ගැන වත්, මා උපයා ගත් වස්තුව ගැන වත් අහංකාර නොවූයෙමි.</span></span> 
     </div> 
     <div class="q"> <span class="verse v25" data-usfm="JOB.31.25"><span class="content"> </span></span><span class="verse v26" data-usfm="JOB.31.26"><span class="label">26</span><span class="content">මම කවදාවත් ප්‍රතාපවත් හිරු දෙවියන්ට හෝ රුවින් යුත් සඳ දෙවියන්ට හෝ නමස්කාර නොකෙළෙමි.</span></span> 
     </div> 
     <div class="q"> <span class="verse v26" data-usfm="JOB.31.26"><span class="content"> </span></span><span class="verse v27" data-usfm="JOB.31.27"><span class="label">27</span><span class="content">හස්තමුද්‍රාවෙන් සිඹීමේ පෙම් ලකුණ දක්වා, ඔවුන් නමදින පිණිස මට පෙළඹීමක් නො වී ය.</span></span> 
     </div> 
     <div class="q"> <span class="verse v27" data-usfm="JOB.31.27"><span class="content"> </span></span><span class="verse v28" data-usfm="JOB.31.28"><span class="label">28</span><span class="content">එය සව් බලැති දෙවිඳුන්ට පිටුපා යාමකි.</span></span> 
     </div> 
     <div class="q2"> <span class="verse v28" data-usfm="JOB.31.28"><span class="content">එවන් පාප ක්‍රියාවකට යුතු දඬුවම මරණය වේ.</span></span> 
     </div> 
     <div class="q"> <span class="verse v28" data-usfm="JOB.31.28"><span class="content"> </span></span><span class="verse v29" data-usfm="JOB.31.29"><span class="label">29</span><span class="content">මට වෛර වූ අයට විනාශය පැමිණි විට මම සන්තෝෂ නොවූයෙමි.</span></span> 
     </div> 
     <div class="q2"> <span class="verse v29" data-usfm="JOB.31.29"><span class="content">ඔවුන් විපතට අසු වූ විට ප්‍රීති නොවූයෙමි.</span></span> 
     </div> 
     <div class="q"> <span class="verse v29" data-usfm="JOB.31.29"><span class="content"> </span></span><span class="verse v30" data-usfm="JOB.31.30"><span class="label">30</span><span class="content">‘ඔවුන්ට මරණය පැමිණේ වා’යි සාප කිරීමෙන් හෝ දෙස් කීමෙන් හෝ මම පව් නොකෙළෙමි.</span></span> 
     </div> 
     <div class="q"> <span class="verse v30" data-usfm="JOB.31.30"><span class="content"> </span></span><span class="verse v31" data-usfm="JOB.31.31"><span class="label">31</span><span class="content">මා අමුත්තන් සතුටින් පිළිගන්න බව මට සේවය කරන හැම දෙන ම දනිති.</span></span> 
     </div> 
     <div class="q"> <span class="verse v31" data-usfm="JOB.31.31"><span class="content"> </span></span><span class="verse v32" data-usfm="JOB.31.32"><span class="label">32</span><span class="content">අමුත්තන්ට පිටත වීදිවල රැය ගත කිරීමට නෑර මම ඔවුන් මාගේ නිවෙසට පිළිගතිමි.</span></span> 
     </div> 
     <div class="q"> <span class="verse v32" data-usfm="JOB.31.32"><span class="content"> </span></span><span class="verse v33" data-usfm="JOB.31.33"><span class="label">33</span><span class="content">වෙන අය සිය පව්කම් සිතේ සඟවා තබාගනිති;</span></span> 
     </div> 
     <div class="q2"> <span class="verse v33" data-usfm="JOB.31.33"><span class="content">එහෙත්, මම මාගේ අපරාධ කිසි කලක වසන් නොකෙළෙමි.</span></span> 
     </div> 
     <div class="q"> <span class="verse v33" data-usfm="JOB.31.33"><span class="content"> </span></span><span class="verse v34" data-usfm="JOB.31.34"><span class="label">34</span><span class="content">සෙනඟගේ කටකතාවලට බියෙන් වත්, මිනිසුන්ගේ අපරාධ නිසා කැළඹීමෙන් වත් මම නිහඬ වී, ගේ ඇතුළට වී නොසිටියෙමි.</span></span> 
     </div> 
     <div class="q"> <span class="verse v34" data-usfm="JOB.31.34"><span class="content"> </span></span><span class="verse v35" data-usfm="JOB.31.35"><span class="label">35</span><span class="content">අහෝ!</span></span> 
     </div> 
     <div class="q2"> <span class="verse v35" data-usfm="JOB.31.35"><span class="content">මට සවන් දෙන කෙනෙක් නැද් ද?</span></span> 
     </div> 
     <div class="q2"> <span class="verse v35" data-usfm="JOB.31.35"><span class="content">මා කියන හැම වචනයක් ම සත්‍ය බවට මෙන්න, මාගේ අත්සන තබමි.</span></span> 
     </div> 
     <div class="q2"> <span class="verse v35" data-usfm="JOB.31.35"><span class="content">සව් බලැති දෙවිඳාණෝ මට උත්තර දෙන සේක් වා!</span></span> 
     </div> 
     <div class="q2"> <span class="verse v35" data-usfm="JOB.31.35"><span class="content">මාගේ එදිරිකරු මට විරුද්ධ ව ලියූ පැමිණිලි පත්‍රය මට ඇත්නම්!</span></span> 
     </div> 
     <div class="q"> <span class="verse v35" data-usfm="JOB.31.35"><span class="content"> </span></span><span class="verse v36" data-usfm="JOB.31.36"><span class="label">36</span><span class="content">සැබැවින් මම එය කරපින්නා ගන්නෙමි;</span></span> 
     </div> 
     <div class="q2"> <span class="verse v36" data-usfm="JOB.31.36"><span class="content">හිස මත කිරුළක් මෙන් පළඳින්නෙමි.</span></span> 
     </div> 
     <div class="q"> <span class="verse v36" data-usfm="JOB.31.36"><span class="content"> </span></span><span class="verse v37" data-usfm="JOB.31.37"><span class="label">37</span><span class="content">මා ගත් පියවර සියල්ල එතුමාණන්ට කියා සිටින්නෙමි;</span></span> 
     </div> 
     <div class="q2"> <span class="verse v37" data-usfm="JOB.31.37"><span class="content">රාජ කුමාරයෙකු මෙන් එතුමාණන් වෙත යන්නෙමි.</span></span> 
     </div> 
     <div class="q"> <span class="verse v37" data-usfm="JOB.31.37"><span class="content"> </span></span><span class="verse v38" data-usfm="JOB.31.38"><span class="label">38</span><span class="content">මාගේ කෙත් වතු මට විරුද්ධ ව කෑගැසී නම්, ඒවායේ සියලු හීවිටි හඬා පැමිණිලි කෙළේ නම්,</span></span> 
     </div> 
     <div class="q"> <span class="verse v38" data-usfm="JOB.31.38"><span class="content"> </span></span><span class="verse v39" data-usfm="JOB.31.39"><span class="label">39</span><span class="content">මම මිල නොගෙවා අස්වැන්න බුදිම් නම්, ඉඩම් හිමියන්ගේ ජීවිත හානි කෙළෙම් නම්,</span></span> 
     </div> 
     <div class="q"> <span class="verse v39" data-usfm="JOB.31.39"><span class="content"> </span></span><span class="verse v40" data-usfm="JOB.31.40"><span class="label">40</span><span class="content">මාගේ කෙත්වල තිරිඟු වෙනුවට කටු ගස් ද යව වෙනුවට වල්ගස් ද වැවේ වා!”</span></span> 
     </div> 
     <div class="q2"> <span class="verse v40" data-usfm="JOB.31.40"><span class="content">ජෝබ්ගේ කතාව නිමි.</span></span> 
     </div> 
    </div> 
   </div> 
  </div>
 </body>
</html>