<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch38" data-usfm="JOB.38">  
     <div class="s1"> <span class="heading"><b>දෙවිඳාණන් ජෝබ් ඇමතීම</b></span> 
     </div> 
     <div class="q"> <span class="content"> </span><span class="verse v1" data-usfm="JOB.38.1"><span class="label">1</span><span class="content">එවිට දෙවිඳාණෝ කුණාටුව මැදින් ජෝබ්ට මෙසේ පිළිතුරු දුන් සේක;</span></span> 
     </div> 
     <div class="q"> <span class="verse v1" data-usfm="JOB.38.1"><span class="content"> </span></span><span class="verse v2" data-usfm="JOB.38.2"><span class="label">2</span><span class="content">“අනුවණ බස් තෙපලා මාගේ පැණවත් අරමුණු අඳුරු කරන, මොහු කවරෙක් ද?</span></span> 
     </div> 
     <div class="q"> <span class="verse v2" data-usfm="JOB.38.2"><span class="content"> </span></span><span class="verse v3" data-usfm="JOB.38.3"><span class="label">3</span><span class="content">එඩිතර ව මිනිසෙකු මෙන් නැඟිට සිට මාගේ ප්‍රශ්නවලට පිළිතුරු දෙව.</span></span> 
     </div> 
     <div class="q"> <span class="verse v3" data-usfm="JOB.38.3"><span class="content"> </span></span><span class="verse v4" data-usfm="JOB.38.4"><span class="label">4</span><span class="content">මා මහ පොළොවේ පදනම් දමන විට නුඹ කොතැන සිටියෙහි ද?</span></span> 
     </div> 
     <div class="q"> <span class="verse v4" data-usfm="JOB.38.4"><span class="content"> </span></span><span class="verse v5" data-usfm="JOB.38.5"><span class="label">5</span><span class="content">එතරම් දැනුම ඇත්නම්, කියව, එහි දිග පළල තීරණය කළෝ කවුරු ද?</span></span> 
     </div> 
     <div class="q2"> <span class="verse v5" data-usfm="JOB.38.5"><span class="content">ඒ මත රේඛා ලණුව ඇද්දේ කවරෙක් ද?</span></span> 
     </div> 
     <div class="q2"> <span class="verse v5" data-usfm="JOB.38.5"><span class="content">දන්නෙහි නම් කියව.</span></span> 
     </div> 
     <div class="q"> <span class="verse v5" data-usfm="JOB.38.5"><span class="content"> </span></span><span class="verse v6" data-usfm="JOB.38.6"><span class="label">6</span><span class="content">එය දරා සිටින මහ කුළුණු රඳා ඇත්තේ කුමක් පිට ද?</span></span> 
     </div> 
     <div class="q2"> <span class="verse v6" data-usfm="JOB.38.6"><span class="content">එහි මුල් ගල තැබුවේ කවරෙක් ද?</span></span> 
     </div> 
     <div class="q"> <span class="verse v6" data-usfm="JOB.38.6"><span class="content"> </span></span><span class="verse v7" data-usfm="JOB.38.7"><span class="label">7</span><span class="content">ඒ අරුණෝදයෙහි පහන්තරු ගී ගැයී ය.</span></span> 
     </div> 
     <div class="q2"> <span class="verse v7" data-usfm="JOB.38.7"><span class="content">සියලු දෙවි පුත්හු තුති ගොස නැඟුවා හ.</span></span> 
     </div> 
     <div class="q"> <span class="verse v7" data-usfm="JOB.38.7"><span class="content"> </span></span><span class="verse v8" data-usfm="JOB.38.8"><span class="label">8</span><span class="content">පොළෝ ගැබින් මහ මුහුද බිහි වූ විට දොරටු වසා මුහුදු ජලය නැවැත්වූයේ කවරෙක් ද?</span></span> 
     </div> 
     <div class="q"> <span class="verse v8" data-usfm="JOB.38.8"><span class="content"> </span></span><span class="verse v9" data-usfm="JOB.38.9"><span class="label">9</span><span class="content"> </span><span class="content"> මහ මුහුද වලාකුළුවලින් පළඳා, අඳුර නමැති සළුව පෙරවූයේ මම ය.</span></span> 
     </div> 
     <div class="q"> <span class="verse v9" data-usfm="JOB.38.9"><span class="content"> </span></span><span class="verse v10" data-usfm="JOB.38.10"><span class="label">10</span><span class="content">මුහුදේ මායිම් නියම කෙළේත්, එහි දොර අගුල් තැබුවේත් මම ය.</span></span> 
     </div> 
     <div class="q"> <span class="verse v10" data-usfm="JOB.38.10"><span class="content"> </span></span><span class="verse v11" data-usfm="JOB.38.11"><span class="label">11</span><span class="content">‘මේ දක්වා එන්නෙහි ය;</span></span> 
     </div> 
     <div class="q2"> <span class="verse v11" data-usfm="JOB.38.11"><span class="content">මින් එහා නොයන්නෙහි ය;</span></span> 
     </div> 
     <div class="q2"> <span class="verse v11" data-usfm="JOB.38.11"><span class="content">නුඹේ එඩිතර රළ පතර මෙහි නවතින්නේ ය’ කියා කීවේත් මම ය.</span></span> 
     </div> 
     <div class="q"> <span class="verse v11" data-usfm="JOB.38.11"><span class="content"> </span></span><span class="verse v12" data-usfm="JOB.38.12"><span class="label">12</span><span class="content">ජෝබ්, නුඹ උපන් දින සිට කිසි ම දාක අලුත් දිනක් උදා වන්නට නුඹ අණ දුන්නෙහි ද?</span></span> 
     </div> 
     <div class="q"> <span class="verse v12" data-usfm="JOB.38.12"><span class="content"> </span></span><span class="verse v13" data-usfm="JOB.38.13"><span class="label">13</span><span class="content">පොළොව පුරා අරුණෝදය නැඟී එන්නටත්, දුදනන් මිහි පිටින් පැන්නීමටත් නුඹ ආඥාවක් පැණවූයෙහි ද?</span></span> 
     </div> 
     <div class="q"> <span class="verse v13" data-usfm="JOB.38.13"><span class="content"> </span></span><span class="verse v14" data-usfm="JOB.38.14"><span class="label">14</span><span class="content">හිරු උදාව, කඳු හා නිම්න මතු කරයි;</span></span> 
     </div> 
     <div class="q2"> <span class="verse v14" data-usfm="JOB.38.14"><span class="content">ඒවා මැටිවල තබන ලද මුද්‍රාව මෙන් ද ඇඳුමක රැළි මෙන් ද කැපී පෙනෙයි.</span></span> 
     </div> 
     <div class="q"> <span class="verse v14" data-usfm="JOB.38.14"><span class="content"> </span></span><span class="verse v15" data-usfm="JOB.38.15"><span class="label">15</span><span class="content">දවල් එළිය දුදනන්ට දැරිය නොහැකි තරම් දීප්තිමත් ය.</span></span> 
     </div> 
     <div class="q2"> <span class="verse v15" data-usfm="JOB.38.15"><span class="content">එය ඔවුන්ගේ සැහැසිකම් වළක්වාලයි.</span></span> 
     </div> 
     <div class="q"> <span class="verse v15" data-usfm="JOB.38.15"><span class="content"> </span></span><span class="verse v16" data-usfm="JOB.38.16"><span class="label">16</span><span class="content">නුඹ මුහුදේ උල්පත්වලට ළං වූයෙහි ද?</span></span> 
     </div> 
     <div class="q2"> <span class="verse v16" data-usfm="JOB.38.16"><span class="content">මුහුදු පත්ලේ යා ගත නොහැකි පෙදෙස්වල ඇවිද්දෙහි ද?</span></span> 
     </div> 
     <div class="q"> <span class="verse v16" data-usfm="JOB.38.16"><span class="content"> </span></span><span class="verse v17" data-usfm="JOB.38.17"><span class="label">17</span><span class="content">මරහුගේ ලොවට පිවිසෙන දොරටු නුඹට පෙන්වා ඇත්තේ ද?</span></span> 
     </div> 
     <div class="q2"> <span class="verse v17" data-usfm="JOB.38.17"><span class="content">අඳුරු ලොවේ මුර දොරටු කවදාවත් නුඹ දුටුවෙහි ද?</span></span> 
     </div> 
     <div class="q"> <span class="verse v17" data-usfm="JOB.38.17"><span class="content"> </span></span><span class="verse v18" data-usfm="JOB.38.18"><span class="label">18</span><span class="content">මහ පොළොව කොතරම් විසල් දැ යි නුඹ මඳක් වත් දන්නෙහි ද?</span></span> 
     </div> 
     <div class="q2"> <span class="verse v18" data-usfm="JOB.38.18"><span class="content">දන්නෙහි නම් මට කියව.</span></span> 
     </div> 
     <div class="q"> <span class="verse v18" data-usfm="JOB.38.18"><span class="content"> </span></span><span class="verse v19" data-usfm="JOB.38.19"><span class="label">19</span><span class="content">ආලෝකය එන්නේ කෙහෙන් දැ යි, අඳුර බිහි වන්නේ කොහේ දැ යි නුඹ දන්නෙහි ද?</span></span> 
     </div> 
     <div class="q"> <span class="verse v19" data-usfm="JOB.38.19"><span class="content"> </span></span><span class="verse v20" data-usfm="JOB.38.20"><span class="label">20</span><span class="content">නුඹට ඒවායේ නියම ස්ථානවලට මඟ පෙන්විය හැකි ද?</span></span> 
     </div> 
     <div class="q2"> <span class="verse v20" data-usfm="JOB.38.20"><span class="content">නුඹට ඒවායේ නිවෙස්වලට ඒවා ගෙන ගිය හැකි ද?</span></span> 
     </div> 
     <div class="q"> <span class="verse v20" data-usfm="JOB.38.20"><span class="content"> </span></span><span class="verse v21" data-usfm="JOB.38.21"><span class="label">21</span><span class="content">නුඹ මෙපමණ දිගායු වළඳා සිටින බැවින්, විශ්වය මැවෙන්නට පෙර නුඹ ජීවත් වී සිටි හෙයින් ඔය කොයි දේත් නුඹට කළ හැකි නොවේ ද?</span></span> 
     </div> 
     <div class="q"> <span class="verse v21" data-usfm="JOB.38.21"><span class="content"> </span></span><span class="verse v22" data-usfm="JOB.38.22"><span class="label">22</span><span class="content">ම විසින් හිම හා ගල් වැහි තැන්පත් කරනු ලැබ ඇති ගබඩාවලට නුඹ කවදාවත් ගොස් තිබේ ද?</span></span> 
     </div> 
     <div class="q"> <span class="verse v22" data-usfm="JOB.38.22"><span class="content"> </span></span><span class="verse v23" data-usfm="JOB.38.23"><span class="label">23</span><span class="content">ඒවා විපත හා යුද කෝලාහල ඇති වන කාලය සඳහා සූදානම් කොට තබා ඇත.</span></span> 
     </div> 
     <div class="q"> <span class="verse v23" data-usfm="JOB.38.23"><span class="content"> </span></span><span class="verse v24" data-usfm="JOB.38.24"><span class="label">24</span><span class="content">හිරු උදා වන ස්ථානයටත්, පෙරදිග සුළං පටන්ගන්න ස්ථානයටත් නුඹ ගොස් තිබේ ද?</span></span> 
     </div> 
     <div class="q"> <span class="verse v24" data-usfm="JOB.38.24"><span class="content"> </span></span><span class="verse v25" data-usfm="JOB.38.25"><span class="label">25</span><span class="content">කඩා වැටෙන වර්ෂාවට දිය අගලක් කැපුවේ කවරෙක් ද?</span></span> 
     </div> 
     <div class="q2"> <span class="verse v25" data-usfm="JOB.38.25"><span class="content">අකුණු කොටන අහස් තලයට මං පෑදුවේ කවරෙක් ද?</span></span> 
     </div> 
     <div class="q"> <span class="verse v25" data-usfm="JOB.38.25"><span class="content"> </span></span><span class="verse v26" data-usfm="JOB.38.26"><span class="label">26</span><span class="content">මිනිසුන් නැති දේශයකට, කිසිවෙකු නැති මරුකතරකට වැසි වස්වන්නේ කවරෙක් ද?</span></span> 
     </div> 
     <div class="q"> <span class="verse v26" data-usfm="JOB.38.26"><span class="content"> </span></span><span class="verse v27" data-usfm="JOB.38.27"><span class="label">27</span><span class="content">නිල් තණකොළ වැවෙන ලෙසට වියළි පොළොව නිලෙන් වසන්නට ජලය සපයන්නේ කවරෙක් ද?</span></span> 
     </div> 
     <div class="q"> <span class="verse v27" data-usfm="JOB.38.27"><span class="content"> </span></span><span class="verse v28" data-usfm="JOB.38.28"><span class="label">28</span><span class="content">වහින වලාවට, වැටෙන පින්නට පියෙක් නැද් ද?</span></span> 
     </div> 
     <div class="q"> <span class="verse v28" data-usfm="JOB.38.28"><span class="content"> </span></span><span class="verse v29" data-usfm="JOB.38.29"><span class="label">29</span><span class="content">වතුර ගල් කොට, මුහුදු ජලය මිදෙන්නට සලස්වන්නේ කවරෙක් ද?</span></span> 
     </div> 
     <div class="q"> <span class="verse v29" data-usfm="JOB.38.29"><span class="content"> </span></span><span class="verse v30" data-usfm="JOB.38.30"><span class="label">30</span><span class="content">හිම කැට හා අහසේ තුෂාර තම කුසින් ජනිත කරවන මාතාව කවරෙක් ද?</span></span> 
     </div> 
     <div class="q"> <span class="verse v30" data-usfm="JOB.38.30"><span class="content"> </span></span><span class="verse v31" data-usfm="JOB.38.31"><span class="label">31</span><span class="content"> </span><span class="content">හත්දින්නේ තරු වැළ බැඳ තබන්නට හෝ මුව සිරසේ බඳ පටිය ලිහන්නට හෝ නුඹට හැකි ද?</span></span> 
     </div> 
     <div class="q"> <span class="verse v31" data-usfm="JOB.38.31"><span class="content"> </span></span><span class="verse v32" data-usfm="JOB.38.32"><span class="label">32</span><span class="content">නියම කලට ග්‍රහ රාශි චක්‍ර ලග්නවල පිහිටුවන්නට නුඹට හැකි ද?</span></span> 
     </div> 
     <div class="q2"> <span class="verse v32" data-usfm="JOB.38.32"><span class="content">මහ වලසා සහ කුඩා වලසා නම් තරු වැල් හසුරුවන්නට නුඹට හැකි ද?</span></span> 
     </div> 
     <div class="q"> <span class="verse v32" data-usfm="JOB.38.32"><span class="content"> </span></span><span class="verse v33" data-usfm="JOB.38.33"><span class="label">33</span><span class="content">අහසේ නක්ෂස්ත්‍ර නීති නුඹ දන්නෙහි ද?</span></span> 
     </div> 
     <div class="q"> <span class="verse v33" data-usfm="JOB.38.33"><span class="content">පොළොව කෙරෙහි ඒවායේ බලපෑම නුඹට නියම කළ හැකි ද?</span></span> 
     </div> 
     <div class="q"> <span class="verse v33" data-usfm="JOB.38.33"><span class="content"> </span></span><span class="verse v34" data-usfm="JOB.38.34"><span class="label">34</span><span class="content">මහ වැසි දහරින් නුඹ තෙමාලන්නට වලාකුළුවලට අණ දීමට නුඹට හැකි ද?</span></span> 
     </div> 
     <div class="q"> <span class="verse v34" data-usfm="JOB.38.34"><span class="content"> </span></span><span class="verse v35" data-usfm="JOB.38.35"><span class="label">35</span><span class="content">විදුලි කොටන ලෙස එයට අණ දුන්නහොත් ‘හොඳ ම යි මම සූදානම් ය’යි එය නුඹට කියනු ඇද් ද?</span></span> 
     </div> 
     <div class="q"> <span class="verse v35" data-usfm="JOB.38.35"><span class="content"> </span></span><span class="verse v36" data-usfm="JOB.38.36"><span class="label">36</span><span class="content">නයිල් ගඟේ වතුර ගලන්නේ කවදා දැ යි කීමට, අයිබිස් පක්ෂියාට ඉගැන්නුවේත්, වැසි වස්නා දිනය කවදා දැ යි කීමට, කුකුළාට ඉගැන්නුවේත්, කවරෙක් ද?</span></span> 
     </div> 
     <div class="q"> <span class="verse v36" data-usfm="JOB.38.36"><span class="content"> </span></span><span class="verse v37" data-usfm="JOB.38.37"><span class="label">37</span><span class="content">ප්‍රඥාවෙන් වළාකුල් ගනින්ට කාට පුළුවන් ද?</span></span> 
     </div> 
     <div class="q2"> <span class="verse v37" data-usfm="JOB.38.37"><span class="content">අහසේ භාජනවලින් දිය වගුරුවන්ට කාට පුළුවන් ද?</span></span> 
     </div> 
     <div class="q"> <span class="verse v37" data-usfm="JOB.38.37"><span class="content"> </span></span><span class="verse v38" data-usfm="JOB.38.38"><span class="label">38</span><span class="content">වැසි වැස්වීමෙන් දූවිලි දැඩි කොට පස් පිඬලි සකස් කරන්නේ කවරෙක් ද?</span></span> 
     </div> 
     <div class="q"> <span class="verse v38" data-usfm="JOB.38.38"><span class="content"> </span></span><span class="verse v39 v40" data-usfm="JOB.38.39+JOB.38.40"><span class="label">39-40</span><span class="content">නුඹ සිංහ ධේනුවට ගොදුරු දඩයම් කර දෙන්නෙහි ද?</span></span> 
     </div> 
     <div class="q2"> <span class="verse v39 v40" data-usfm="JOB.38.39+JOB.38.40"><span class="content">තරුණ සිංහ රාජයන් උන්ගේ ගුහාවල ලැග, වනයේ සැඟවී බලා සිටින විට, නුඹ උන්ගේ සාගින්න නිවන්නෙහි ද?</span></span> 
     </div> 
     <div class="q"> <span class="verse v39 v40" data-usfm="JOB.38.39+JOB.38.40"><span class="content"> </span></span><span class="verse v41" data-usfm="JOB.38.41"><span class="label">41</span><span class="content">කපුටුවන් සාගින්නෙන් ඔබමොබ පියාඹන විට, උන්ගේ පැටවුන් කෑම ඉල්ලා දෙවිඳුන්ට කෑ ගසන විට උන්ට කෑම සපයන්නේ කවරෙක් ද?</span></span> 
     </div> 
    </div> 
   </div> 
  </div>
 </body>
</html>