<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch29" data-usfm="JOB.29">  
     <div class="s1"> <span class="heading"><b>ජෝබ්ගේ අවසන් කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.29.1"><span class="label">1</span><span class="content">ජෝබ් යළිදු සිය කතාව ඇරඹී ය:</span></span> 
     </div> 
     <div class="q"> <span class="verse v1" data-usfm="JOB.29.1"><span class="content"> </span></span><span class="verse v2" data-usfm="JOB.29.2"><span class="label">2</span><span class="content">“අනේ!</span></span> 
     </div> 
     <div class="q2"> <span class="verse v2" data-usfm="JOB.29.2"><span class="content">දෙවිඳාණන් මා රැක බලා ගත් පෙර කාලයට ආපසු යා ගත හැකි නම්!</span></span> 
     </div> 
     <div class="q"> <span class="verse v2" data-usfm="JOB.29.2"><span class="content"> </span></span><span class="verse v3" data-usfm="JOB.29.3"><span class="label">3</span><span class="content">එකල එතුමාණන්ගේ පහන මාගේ හිසට උඩින් බැබළිණි.</span></span> 
     </div> 
     <div class="q2"> <span class="verse v3" data-usfm="JOB.29.3"><span class="content">ඒ එළියෙන් මම අඳුර මැදින් ගමන් කෙළෙමි.</span></span> 
     </div> 
     <div class="q"> <span class="verse v3" data-usfm="JOB.29.3"><span class="content"> </span></span><span class="verse v4" data-usfm="JOB.29.4"><span class="label">4</span><span class="content">එකල මම සමෘද්ධිමත් ව සිටියෙමි;</span></span> 
     </div> 
     <div class="q2"> <span class="verse v4" data-usfm="JOB.29.4"><span class="content">එතුමාණන්ගේ මිතුරුකම මාගේ නිවෙස රැකවල් කෙළේ ය.</span></span> 
     </div> 
     <div class="q"> <span class="verse v4" data-usfm="JOB.29.4"><span class="content"> </span></span><span class="verse v5" data-usfm="JOB.29.5"><span class="label">5</span><span class="content">එකල සව් බලැති දෙවි තුමාණෝ මා සමඟ සිටි සේක;</span></span> 
     </div> 
     <div class="q2"> <span class="verse v5" data-usfm="JOB.29.5"><span class="content">මාගේ දූ දරුවෝ මා අවට වූ හ.</span></span> 
     </div> 
     <div class="q"> <span class="verse v5" data-usfm="JOB.29.5"><span class="content"> </span></span><span class="verse v6" data-usfm="JOB.29.6"><span class="label">6</span><span class="content">මාගේ ගව සම්පතෙන් කිරි ද පර්වතයේ ඔලීව ගස්වලින් තෙල් ගංගා ද ගලා ආවේ ය.</span></span> 
     </div> 
     <div class="q"> <span class="verse v6" data-usfm="JOB.29.6"><span class="content"> </span></span><span class="verse v7" data-usfm="JOB.29.7"><span class="label">7</span><span class="content">නගරයේ වාසල් දොරටු ළඟ උතුමන් සමඟ මා අසුන් ගත් කල,</span></span> 
     </div> 
     <div class="q"> <span class="verse v7" data-usfm="JOB.29.7"><span class="content"> </span></span><span class="verse v8" data-usfm="JOB.29.8"><span class="label">8</span><span class="content">තරුණයෝ මා දැක පසකට වූ හ;</span></span> 
     </div> 
     <div class="q2"> <span class="verse v8" data-usfm="JOB.29.8"><span class="content">වයසක උදවිය සිය අසුන්වලින් නැඟී හරසර දැක්වූ හ.</span></span> 
     </div> 
     <div class="q"> <span class="verse v8" data-usfm="JOB.29.8"><span class="content"> </span></span><span class="verse v9" data-usfm="JOB.29.9"><span class="label">9</span><span class="content">ජන නායකයෝ අතින් මුව වසාගෙන කතාව නැවැත්වූ හ.</span></span> 
     </div> 
     <div class="q"> <span class="verse v9" data-usfm="JOB.29.9"><span class="content"> </span></span><span class="verse v10" data-usfm="JOB.29.10"><span class="label">10</span><span class="content">මැති ඇමතිවරු කට වසාගත් හ;</span></span> 
     </div> 
     <div class="q2"> <span class="verse v10" data-usfm="JOB.29.10"><span class="content">සියල්ලෝ ම නිහඬ වූ හ.</span></span> 
     </div> 
     <div class="q"> <span class="verse v10" data-usfm="JOB.29.10"><span class="content"> </span></span><span class="verse v11" data-usfm="JOB.29.11"><span class="label">11</span><span class="content">මා ගැන ඇසූ දුටු කවුරු කවුරුත් මාගේ ගුණ වර්ණනා කළහ.</span></span> 
     </div> 
     <div class="q"> <span class="verse v11" data-usfm="JOB.29.11"><span class="content"> </span></span><span class="verse v12" data-usfm="JOB.29.12"><span class="label">12</span><span class="content">එසේ කෙළේ, මා දිළිඳාගේ දුක් අසා ඔවුන් මුදා ගත් බැවිනි;</span></span> 
     </div> 
     <div class="q2"> <span class="verse v12" data-usfm="JOB.29.12"><span class="content">සරණක් නැති අනාථයන්ට මා ආධාර කළ බැවිනි.</span></span> 
     </div> 
     <div class="q"> <span class="verse v12" data-usfm="JOB.29.12"><span class="content"> </span></span><span class="verse v13" data-usfm="JOB.29.13"><span class="label">13</span><span class="content">දැඩි විපතට පත් අය මට ආසිරි පැතූ හ;</span></span> 
     </div> 
     <div class="q2"> <span class="verse v13" data-usfm="JOB.29.13"><span class="content">මම වැන්දඹුවන්ගේ සිත ප්‍රීතියෙන් පිනා යාමට සැලැසීමි.</span></span> 
     </div> 
     <div class="q"> <span class="verse v13" data-usfm="JOB.29.13"><span class="content"> </span></span><span class="verse v14" data-usfm="JOB.29.14"><span class="label">14</span><span class="content">මම දැහැමිකම නමැති වස්ත්‍රයෙන් සැරසී, රන් සළුවක් ද මකුටයක් ද මෙන් යුක්තිය පැළඳගත්තෙමි.</span></span> 
     </div> 
     <div class="q"> <span class="verse v14" data-usfm="JOB.29.14"><span class="content"> </span></span><span class="verse v15 v16" data-usfm="JOB.29.15+JOB.29.16"><span class="label">15-16</span><span class="content">මම, අන්ධයාට දෙනෙත් මෙන් ද කොරාට දෙපා මෙන් ද දිළිඳාට පියා මෙන් ද වූයෙමි.</span></span> 
     </div> 
     <div class="q2"> <span class="verse v15 v16" data-usfm="JOB.29.15+JOB.29.16"><span class="content">මම, නොහඳුනන අය වෙනුවෙන් මැදිහත් වූයෙමි.</span></span> 
     </div> 
     <div class="q"> <span class="verse v15 v16" data-usfm="JOB.29.15+JOB.29.16"><span class="content"> </span></span><span class="verse v17" data-usfm="JOB.29.17"><span class="label">17</span><span class="content">මම අදමිටුවාගේ හක්ක බිඳ, විපතට පත් වූ අය ඔහුගේ කටින් මුදා හැරියෙමි.</span></span> 
     </div> 
     <div class="q"> <span class="verse v17" data-usfm="JOB.29.17"><span class="content"> </span></span><span class="verse v18" data-usfm="JOB.29.18"><span class="label">18</span><span class="content">එදා මා සිතුවේ මෙසේ ය:</span></span> 
     </div> 
     <div class="q2"> <span class="verse v18" data-usfm="JOB.29.18"><span class="content">‘මම දිගායු වළඳා දරු කැල මැද මාගේ නිවෙසෙහි යෙහෙන් මිය යෑමට නිරතුරු බලාපොරොත්තු වීමි.</span></span> 
     </div> 
     <div class="q"> <span class="verse v18" data-usfm="JOB.29.18"><span class="content"> </span></span><span class="verse v19" data-usfm="JOB.29.19"><span class="label">19</span><span class="content">පොළොවේ දිය දහර තෙක් මුල් බැස ගිය, රෑ පින්නෙන් තෙමී ගිය, අතුපතර ඇති ගසකට මම සමාන වීමි.</span></span> 
     </div> 
     <div class="q"> <span class="verse v19" data-usfm="JOB.29.19"><span class="content"> </span></span><span class="verse v20" data-usfm="JOB.29.20"><span class="label">20</span><span class="content">එවිට සියලු දෙන නිරතුරු මට පැසසුම් කළහ.</span></span> 
     </div> 
     <div class="q2"> <span class="verse v20" data-usfm="JOB.29.20"><span class="content">මාගේ ශක්තිය ද කිසි දා හීන නො වී ය.’</span></span> 
     </div> 
     <div class="q"> <span class="verse v20" data-usfm="JOB.29.20"><span class="content"> </span></span><span class="verse v21" data-usfm="JOB.29.21"><span class="label">21</span><span class="content">මා උවදෙස් දුන් විට සෙනඟ නිහඬ ව මට සවන් දුන්හ.</span></span> 
     </div> 
     <div class="q"> <span class="verse v21" data-usfm="JOB.29.21"><span class="content"> </span></span><span class="verse v22" data-usfm="JOB.29.22"><span class="label">22</span><span class="content">මාගේ කතාව නිම කළ විට ඔව්හු වෙන කිසිවක් ඊට එකතු නොකළහ.</span></span> 
     </div> 
     <div class="q2"> <span class="verse v22" data-usfm="JOB.29.22"><span class="content">මාගේ වචන ඔවුන්ගේ සිතට වැහි බිංදු මෙන් කාන්දු වී ගියේ ය.</span></span> 
     </div> 
     <div class="q"> <span class="verse v22" data-usfm="JOB.29.22"><span class="content"> </span></span><span class="verse v23" data-usfm="JOB.29.23"><span class="label">23</span><span class="content">වැසි එන තුරු බලා සිටින, පොසොන් වැසි වලා එන විට ප්‍රීති වන ගොවීන් මෙන් ඔව්හු මුව අයාගෙන මට සවන් දුන්හ.</span></span> 
     </div> 
     <div class="q"> <span class="verse v23" data-usfm="JOB.29.23"><span class="content"> </span></span><span class="verse v24" data-usfm="JOB.29.24"><span class="label">24</span><span class="content">මා මඳහසින් ඔවුන් දෙස බැලූ විට ඔව්හු දිරිගත්හ.</span></span> 
     </div> 
     <div class="q2"> <span class="verse v24" data-usfm="JOB.29.24"><span class="content">මාගේ සොම්නස් මුහුණ දුටු විට ඔවුන්ගේ දොම්නස් බැල්ම පහවිය.</span></span> 
     </div> 
     <div class="q"> <span class="verse v24" data-usfm="JOB.29.24"><span class="content"> </span></span><span class="verse v25" data-usfm="JOB.29.25"><span class="label">25</span><span class="content">මම රැස්වීමේ මූලාසනය ගෙන ඔවුන් ගත යුතු පියවර සකස් කෙළෙමි.</span></span> 
     </div> 
     <div class="q2"> <span class="verse v25" data-usfm="JOB.29.25"><span class="content">සිවුරඟ සෙනඟ පිරිවරා කඳවුරු බැඳගත් රජෙකු මෙන් මම වැජඹෙමින් අසරණයන් සැනසුවෙමි.”</span></span> 
     </div> 
    </div> 
   </div> 
  </div>
 </body>
</html>