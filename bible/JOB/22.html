<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch22" data-usfm="JOB.22">  
     <div class="s1"> <span class="heading"><b>එලිපස්ගේ තුන් වන කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.22.1"><span class="label">1</span><span class="content">ඉන්පසු එලිපස් මෙසේ පිළිතුරු දුන්නේ ය:</span></span> 
     </div> 
     <div class="q"> <span class="verse v1" data-usfm="JOB.22.1"><span class="content"> </span></span><span class="verse v2" data-usfm="JOB.22.2"><span class="label">2</span><span class="content"> </span><span class="content"> “මිනිසාගෙන් දෙවි තුමන් හට කුමන ප්‍රයෝජනයක් ඇද් ද?</span></span> 
     </div> 
     <div class="q2"> <span class="verse v2" data-usfm="JOB.22.2"><span class="content">පැණවතෙකුගෙන් වුවත් කවර ප්‍රයෝජනයක් ඇද් ද?</span></span> 
     </div> 
     <div class="q"> <span class="verse v2" data-usfm="JOB.22.2"><span class="content"> </span></span><span class="verse v3" data-usfm="JOB.22.3"><span class="label">3</span><span class="content">ඔබ දැහැමි ව සිටියත්, සව් බලැති දෙවිඳුන්ට එය සතුටක් වේ ද?</span></span> 
     </div> 
     <div class="q2"> <span class="verse v3" data-usfm="JOB.22.3"><span class="content">ඔබ නිදොස් ව හැසුරුණත් ඉන් එතුමන්ට ලාභයක් ඇද් ද?</span></span> 
     </div> 
     <div class="q"> <span class="verse v3" data-usfm="JOB.22.3"><span class="content"> </span></span><span class="verse v4" data-usfm="JOB.22.4"><span class="label">4</span><span class="content">එතුමාණන් ඔබට තරවටු කර, ඔබ විනිශ්චයට ගෙන එන්නේ ඔබේ දේව ගරුබිය නිසා නොවන්නේ ය.</span></span> 
     </div> 
     <div class="q"> <span class="verse v4" data-usfm="JOB.22.4"><span class="content"> </span></span><span class="verse v5" data-usfm="JOB.22.5"><span class="label">5</span><span class="content">එසේ වන්නේ, ඔබ ඉතා නපුරු මිනිසෙකු බැවිනි.</span></span> 
     </div> 
     <div class="q2"> <span class="verse v5" data-usfm="JOB.22.5"><span class="content">ඔබේ දුෂ්ටකම නිම් හිම් නැති බැවිනි.</span></span> 
     </div> 
     <div class="q"> <span class="verse v5" data-usfm="JOB.22.5"><span class="content"> </span></span><span class="verse v6" data-usfm="JOB.22.6"><span class="label">6</span><span class="content">ඔබ අසාධාරණ ලෙස සොහොයුරන්ගෙන් උකස් ගත්තෙහි ය;</span></span> 
     </div> 
     <div class="q2"> <span class="verse v6" data-usfm="JOB.22.6"><span class="content">ඇඳුම් නැති අයගෙන් රෙදිපිළි උදුරා ගත්තෙහි ය.</span></span> 
     </div> 
     <div class="q"> <span class="verse v6" data-usfm="JOB.22.6"><span class="content"> </span></span><span class="verse v7" data-usfm="JOB.22.7"><span class="label">7</span><span class="content">පිපාසයෙන් පෙළුණු අයට ඔබ වතුර දුන්නේ නැත;</span></span> 
     </div> 
     <div class="q2"> <span class="verse v7" data-usfm="JOB.22.7"><span class="content">බඩගිනි අයට කෑම දුන්නේ නැත.</span></span> 
     </div> 
     <div class="q"> <span class="verse v7" data-usfm="JOB.22.7"><span class="content"> </span></span><span class="verse v8" data-usfm="JOB.22.8"><span class="label">8</span><span class="content">මුළු දේශය අයිති කරගන්නට නිල බලය හා සමාජ තත්ත්වය ඔබ පාවිච්චි කෙළෙහි ය.</span></span> 
     </div> 
     <div class="q"> <span class="verse v8" data-usfm="JOB.22.8"><span class="content"> </span></span><span class="verse v9" data-usfm="JOB.22.9"><span class="label">9</span><span class="content">ඔබ කණවැන්දුමියන් හිස් අතින් යන්නට හැරියෙහි ය.</span></span> 
     </div> 
     <div class="q2"> <span class="verse v9" data-usfm="JOB.22.9"><span class="content">අනාථ දරුවන් හට කුරිරුකම් කෙළෙහි ය.</span></span> 
     </div> 
     <div class="q"> <span class="verse v9" data-usfm="JOB.22.9"><span class="content"> </span></span><span class="verse v10" data-usfm="JOB.22.10"><span class="label">10</span><span class="content">ඉතින්, ඔබ වටකර මලපත් ඇත.</span></span> 
     </div> 
     <div class="q2"> <span class="verse v10" data-usfm="JOB.22.10"><span class="content">හදිසි භීතිය ඔබ කළඹන්නේ ය.</span></span> 
     </div> 
     <div class="q"> <span class="verse v10" data-usfm="JOB.22.10"><span class="content"> </span></span><span class="verse v11" data-usfm="JOB.22.11"><span class="label">11</span><span class="content">ඔබේ දෑස නොපෙනෙන ලෙස එළිය අඳුරට හැරෙයි.</span></span> 
     </div> 
     <div class="q2"> <span class="verse v11" data-usfm="JOB.22.11"><span class="content">ජලධාරා ගලා විත් ඔබ වසාගන්නේ ය.</span></span> 
     </div> 
     <div class="q"> <span class="verse v11" data-usfm="JOB.22.11"><span class="content"> </span></span><span class="verse v12" data-usfm="JOB.22.12"><span class="label">12</span><span class="content">සැබැවින් ම, දෙවි තුමන් සගයේ ඉහළ ම තැන වැඩ වසන්නේ නැද් ද?</span></span> 
     </div> 
     <div class="q2"> <span class="verse v12" data-usfm="JOB.22.12"><span class="content">බබළන තරු කොතරම් දුර දැ යි බලන්න.</span></span> 
     </div> 
     <div class="q"> <span class="verse v12" data-usfm="JOB.22.12"><span class="content"> </span></span><span class="verse v13" data-usfm="JOB.22.13"><span class="label">13</span><span class="content">එහෙත් ඔබ, මෙසේ කියන්නෙහි ය:</span></span> 
     </div> 
     <div class="q2"> <span class="verse v13" data-usfm="JOB.22.13"><span class="content">‘දෙවිඳාණෝ කුමක් දන්න සේක් ද?</span></span> 
     </div> 
     <div class="q2"> <span class="verse v13" data-usfm="JOB.22.13"><span class="content">විනිශ්චයක් කිරීමට ගන’ඳුර බිඳ බලනු ඇද් ද?’</span></span> 
     </div> 
     <div class="q"> <span class="verse v13" data-usfm="JOB.22.13"><span class="content"> </span></span><span class="verse v14" data-usfm="JOB.22.14"><span class="label">14</span><span class="content">මිහිතල නිම් වළල්ල මත ඔබමොබ සැරිසරන විට, ඝන වලාකුළු නිසා එතුමාණන්ට දෑස විදහා බැලිය හැකි ද?</span></span> 
     </div> 
     <div class="q"> <span class="verse v14" data-usfm="JOB.22.14"><span class="content"> </span></span><span class="verse v15" data-usfm="JOB.22.15"><span class="label">15</span><span class="content">දුෂ්ටයන් කවර දාත් ගමන් කළ ඒ පැරණි මාවතෙහි ඇවිදින්නට ඔබත් තීරණය කරගත්තෙහි ද?</span></span> 
     </div> 
     <div class="q"> <span class="verse v15" data-usfm="JOB.22.15"><span class="content"> </span></span><span class="verse v16" data-usfm="JOB.22.16"><span class="label">16</span><span class="content">ඔවුන් නියම කාලයට කලින් ඉදිරී වැටෙනු ඇත.</span></span> 
     </div> 
     <div class="q2"> <span class="verse v16" data-usfm="JOB.22.16"><span class="content">ඔවුන්ගේ අත්තිවාරම් ද මහ ගංවතුරකින් මෙන් ගහගෙන යනු ඇත.</span></span> 
     </div> 
     <div class="q"> <span class="verse v16" data-usfm="JOB.22.16"><span class="content"> </span></span><span class="verse v17" data-usfm="JOB.22.17"><span class="label">17</span><span class="content">එසේ වන්නේ, ‘අපට ඉන්න ඉඩ දී අහක් ව ගිය මැනව.</span></span> 
     </div> 
     <div class="q2"> <span class="verse v17" data-usfm="JOB.22.17"><span class="content">සව් බලැති දෙවිඳුන් විසින් අපට කරනු ලැබිය හැකි කිසිවක් ඇද්දැ’යි ඔවුන් දෙවිඳුන්ට කී නිසා ය.</span></span> 
     </div> 
     <div class="q"> <span class="verse v17" data-usfm="JOB.22.17"><span class="content"> </span></span><span class="verse v18" data-usfm="JOB.22.18"><span class="label">18</span><span class="content">ඔවුන්ගේ අදහස් එතුමන්ට විරෝධී ව තිබියදීත්, ඔවුන්ගේ ගෙවල් සැප සම්පතින් සමෘද්ධ කෙළේ එතුමාණෝ ය.</span></span> 
     </div> 
     <div class="q"> <span class="verse v18" data-usfm="JOB.22.18"><span class="content"> </span></span><span class="verse v19" data-usfm="JOB.22.19"><span class="label">19</span><span class="content">දැහැමියෝ ඒ දැක සන්තෝෂ වෙති;</span></span> 
     </div> 
     <div class="q2"> <span class="verse v19" data-usfm="JOB.22.19"><span class="content">නිදොස් අය ඔවුන්ට අපහාස කොට සරදමින් මෙසේ කියති:</span></span> 
     </div> 
     <div class="q"> <span class="verse v19" data-usfm="JOB.22.19"><span class="content"> </span></span><span class="verse v20" data-usfm="JOB.22.20"><span class="label">20</span><span class="content">‘අපට විරුද්ධ ව නැඟී ආ අය සැබැවින් ම සිඳිනු ලැබූ හ.</span></span> 
     </div> 
     <div class="q2"> <span class="verse v20" data-usfm="JOB.22.20"><span class="content">ඔවුන්ගේ ඉතිරි වස්තුව ගින්නෙන් දැවී ගියේ ය.’</span></span> 
     </div> 
     <div class="q"> <span class="verse v20" data-usfm="JOB.22.20"><span class="content"> </span></span><span class="verse v21" data-usfm="JOB.22.21"><span class="label">21</span><span class="content">ජෝබ් තුමෙනි, එතුමාණන් සමඟ සමඟි වන්න.</span></span> 
     </div> 
     <div class="q2"> <span class="verse v21" data-usfm="JOB.22.21"><span class="content">එයින් ඔබට ආසිරි ලැබෙනු ඇත.</span></span> 
     </div> 
     <div class="q"> <span class="verse v21" data-usfm="JOB.22.21"><span class="content"> </span></span><span class="verse v22" data-usfm="JOB.22.22"><span class="label">22</span><span class="content">එතුමාණන්ගේ මුවින් ඔවදන් ගෙන, එතුමන් වදන් ඔබේ සිතෙහි නිදන් කරගන්න.</span></span> 
     </div> 
     <div class="q"> <span class="verse v22" data-usfm="JOB.22.22"><span class="content"> </span></span><span class="verse v23" data-usfm="JOB.22.23"><span class="label">23</span><span class="content">ඔබ සව් බලැති දෙවිඳුන් වෙත බැගෑපත් ව හැරී, ඔබේ නිවෙසින් අසාධාරණකම් පහකළොත්,</span></span> 
     </div> 
     <div class="q"> <span class="verse v23" data-usfm="JOB.22.23"><span class="content"> </span></span><span class="verse v24" data-usfm="JOB.22.24"><span class="label">24</span><span class="content">ඔබේ රන් දූවිල්ල මෙන් ද ඔබේ තනි රන් දොළ පතුලේ ගල් කැට මෙන් ද සැලකුවොත්,</span></span> 
     </div> 
     <div class="q"> <span class="verse v24" data-usfm="JOB.22.24"><span class="content"> </span></span><span class="verse v25" data-usfm="JOB.22.25"><span class="label">25</span><span class="content">සව් බලැති දෙවිඳාණෝ ම ඔබට මුතු මැණික් හා රන් රිදී වන සේක.</span></span> 
     </div> 
     <div class="q"> <span class="verse v25" data-usfm="JOB.22.25"><span class="content"> </span></span><span class="verse v26" data-usfm="JOB.22.26"><span class="label">26</span><span class="content">එවිට ඔබ සව් බලැති දෙවිඳුන් කෙරෙහි ප්‍රීතිමත් ව, ඔබේ මුහුණ එතුමාණන් වෙත ඔසවනු ඇත.</span></span> 
     </div> 
     <div class="q"> <span class="verse v26" data-usfm="JOB.22.26"><span class="content"> </span></span><span class="verse v27" data-usfm="JOB.22.27"><span class="label">27</span><span class="content">ඔබ එතුමාණන්ට යැදුම් පුදන විට එතුමාණෝ සවන් දෙන සේක.</span></span> 
     </div> 
     <div class="q2"> <span class="verse v27" data-usfm="JOB.22.27"><span class="content">ඔබ ද ඔබේ බාරහාර ඉටු කරනු ඇත.</span></span> 
     </div> 
     <div class="q"> <span class="verse v27" data-usfm="JOB.22.27"><span class="content"> </span></span><span class="verse v28" data-usfm="JOB.22.28"><span class="label">28</span><span class="content">ඔබ ගන්න තීරණය සඵල වනු ඇත.</span></span> 
     </div> 
     <div class="q2"> <span class="verse v28" data-usfm="JOB.22.28"><span class="content">ඔබේ මාවත පිට එළිය බැබළෙනු ඇත.</span></span> 
     </div> 
     <div class="q"> <span class="verse v28" data-usfm="JOB.22.28"><span class="content"> </span></span><span class="verse v29" data-usfm="JOB.22.29"><span class="label">29</span><span class="content">එතුමාණෝ උඩඟු සිත් ඇති අය පහත හෙළ‍න සේක.</span></span> 
     </div> 
     <div class="q2"> <span class="verse v29" data-usfm="JOB.22.29"><span class="content">යටහත් සිත් ඇති අය රැකගන්න සේක.</span></span> 
     </div> 
     <div class="q"> <span class="verse v29" data-usfm="JOB.22.29"><span class="content"> </span></span><span class="verse v30" data-usfm="JOB.22.30"><span class="label">30</span><span class="content">ඔබ නිදොස් ව සිටියොත්, ඔබේ අතින් හරි දේ කළොත්, ඔබට මිදීම ඇත.”</span></span> 
     </div> 
    </div> 
   </div> 
  </div>
 </body>
</html>