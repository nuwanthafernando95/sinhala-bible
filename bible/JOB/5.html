<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch5" data-usfm="JOB.5">  
     <div class="q"> <span class="content"> </span><span class="verse v1" data-usfm="JOB.5.1"><span class="label">1</span><span class="content">“දැන් ඉතින් හඬගා බලන්න.</span></span> 
     </div> 
     <div class="q2"> <span class="verse v1" data-usfm="JOB.5.1"><span class="content">පිළිතුරු දෙන කෙනෙක් ඇද් ද?</span></span> 
     </div> 
     <div class="q2"> <span class="verse v1" data-usfm="JOB.5.1"><span class="content">සගලොව කවර දේව දූතයෙකු වෙත ඔබ හැරෙන්නෙහි ද?</span></span> 
     </div> 
     <div class="q"> <span class="verse v1" data-usfm="JOB.5.1"><span class="content"> </span></span><span class="verse v2" data-usfm="JOB.5.2"><span class="label">2</span><span class="content">දැඩි අමනාපය නිසා අනුවණයා නැසීයන්නේ ය.</span></span> 
     </div> 
     <div class="q2"> <span class="verse v2" data-usfm="JOB.5.2"><span class="content">කෝපය නිසා මෝඩයා මියයන්නේ ය.</span></span> 
     </div> 
     <div class="q"> <span class="verse v2" data-usfm="JOB.5.2"><span class="content"> </span></span><span class="verse v3" data-usfm="JOB.5.3"><span class="label">3</span><span class="content">අඥානයා මුල දී සාර්ථක වන සැටි මා දැක ඇත;</span></span> 
     </div> 
     <div class="q2"> <span class="verse v3" data-usfm="JOB.5.3"><span class="content">එහෙත් සැණෙකින් ඔහුගේ නිවෙසට සාපය පැමිණෙයි.</span></span> 
     </div> 
     <div class="q"> <span class="verse v3" data-usfm="JOB.5.3"><span class="content"> </span></span><span class="verse v4" data-usfm="JOB.5.4"><span class="label">4</span><span class="content">ඔහුගේ දරුවන්ට සුරැකියාවක් නැත;</span></span> 
     </div> 
     <div class="q2"> <span class="verse v4" data-usfm="JOB.5.4"><span class="content">නඩුහබවල දී පිහිට වන්න කිසිවෙක් නැත.</span></span> 
     </div> 
     <div class="q2"> <span class="verse v4" data-usfm="JOB.5.4"><span class="content">උසාවියේ දී ඔවුන් වෙනුවෙන් පෙනී සිටින කෙනෙක් නැත.</span></span> 
     </div> 
     <div class="q"> <span class="verse v4" data-usfm="JOB.5.4"><span class="content"> </span></span><span class="verse v5" data-usfm="JOB.5.5"><span class="label">5</span><span class="content">අනුවණයන් රැස් කරන අස්වැන්න සාගිනි ඇති අය කාදමති;</span></span> 
     </div> 
     <div class="q2"> <span class="verse v5" data-usfm="JOB.5.5"><span class="content">කටු අතර වැඩුණු ධාන්‍ය වුව ද ඔව්හු කපා ගනිති;</span></span> 
     </div> 
     <div class="q2"> <span class="verse v5" data-usfm="JOB.5.5"><span class="content">තණ්හා ඇති අය ඔවුන්ගේ වස්තුව පැහැරගන්නට බලා සිටිති.</span></span> 
     </div> 
     <div class="q"> <span class="verse v5" data-usfm="JOB.5.5"><span class="content"> </span></span><span class="verse v6" data-usfm="JOB.5.6"><span class="label">6</span><span class="content">විපත පොළොවේ පසින් හට නොගනියි;</span></span> 
     </div> 
     <div class="q2"> <span class="verse v6" data-usfm="JOB.5.6"><span class="content">දුක භූමියෙන් මතු නොවෙයි.</span></span> 
     </div> 
     <div class="q"> <span class="verse v6" data-usfm="JOB.5.6"><span class="content"> </span></span><span class="verse v7" data-usfm="JOB.5.7"><span class="label">7</span><span class="content">ගිනි පුපුර ගිනි මැලයෙන් ම ඉහළ නඟින්නාක් මෙන් මිනිසාගේ දුක මිනිසාගෙන් ම පැමිණෙයි.</span></span> 
     </div> 
     <div class="q"> <span class="verse v7" data-usfm="JOB.5.7"><span class="content"> </span></span><span class="verse v8" data-usfm="JOB.5.8"><span class="label">8</span><span class="content">එහෙත්, මම නම්, දෙවි තුමන් වෙත හැරී මාගේ නඩුව එතුමන්ට බාර කරමි.</span></span> 
     </div> 
     <div class="q"> <span class="verse v8" data-usfm="JOB.5.8"><span class="content"> </span></span><span class="verse v9" data-usfm="JOB.5.9"><span class="label">9</span><span class="content">එතුමන්ගේ ප්‍රබල ක්‍රියා අචින්ත්‍ය ය;</span></span> 
     </div> 
     <div class="q2"> <span class="verse v9" data-usfm="JOB.5.9"><span class="content">අරුමපුදුම දේ අසංබ්‍ය ය.</span></span> 
     </div> 
     <div class="q"> <span class="verse v9" data-usfm="JOB.5.9"><span class="content"> </span></span><span class="verse v10" data-usfm="JOB.5.10"><span class="label">10</span><span class="content">දෙවි තුමාණෝ මහ පොළොවට වැසි වස්වන සේක;</span></span> 
     </div> 
     <div class="q2"> <span class="verse v10" data-usfm="JOB.5.10"><span class="content">කෙත්වතු පිට දිය වගුරුවන සේක;</span></span> 
     </div> 
     <div class="q"> <span class="verse v10" data-usfm="JOB.5.10"><span class="content"> </span></span><span class="verse v11" data-usfm="JOB.5.11"><span class="label">11</span><span class="content">එතුමාණෝ පහත් අය උසස් කරන සේක.</span></span> 
     </div> 
     <div class="q2"> <span class="verse v11" data-usfm="JOB.5.11"><span class="content">ශෝක වන්නන්ට ප්‍රීතිය ගෙන දෙන සේක.</span></span> 
     </div> 
     <div class="q"> <span class="verse v11" data-usfm="JOB.5.11"><span class="content"> </span></span><span class="verse v12" data-usfm="JOB.5.12"><span class="label">12</span><span class="content">එතුමාණෝ කපටින්ගේ උපා වළකන සේක;</span></span> 
     </div> 
     <div class="q2"> <span class="verse v12" data-usfm="JOB.5.12"><span class="content">ඔවුන්ගේ හැම ප්‍රයෝග ව්‍යර්ථ කරන සේක.</span></span> 
     </div> 
     <div class="q"> <span class="verse v12" data-usfm="JOB.5.12"><span class="content"> </span></span><span class="verse v13" data-usfm="JOB.5.13"><span class="label">13</span><span class="content"> </span><span class="content">කපටින් ඔවුන්ගේ ම උපාවලින් අසුකරගන්න සේක;</span></span> 
     </div> 
     <div class="q2"> <span class="verse v13" data-usfm="JOB.5.13"><span class="content">ශූරයින්ගේ කුමන්ත්‍රණ සැණෙකින් බිඳ දමන සේක.</span></span> 
     </div> 
     <div class="q"> <span class="verse v13" data-usfm="JOB.5.13"><span class="content"> </span></span><span class="verse v14" data-usfm="JOB.5.14"><span class="label">14</span><span class="content">මහ දවාල ඔවුන්ට තිත්ත කළුවරක් වේ;</span></span> 
     </div> 
     <div class="q2"> <span class="verse v14" data-usfm="JOB.5.14"><span class="content">මද්දහනේ දී රෑ කාලයේ දී මෙන් ඔව්හු අතපත ගාමින් ගමන් කරති.</span></span> 
     </div> 
     <div class="q"> <span class="verse v14" data-usfm="JOB.5.14"><span class="content"> </span></span><span class="verse v15" data-usfm="JOB.5.15"><span class="label">15</span><span class="content">එතුමාණෝ දිළිඳුන් කඩුපතින් ද දුබලුන් බලවතුන්ගෙන් ද ගළවාගන්න සේක.</span></span> 
     </div> 
     <div class="q"> <span class="verse v15" data-usfm="JOB.5.15"><span class="content"> </span></span><span class="verse v16" data-usfm="JOB.5.16"><span class="label">16</span><span class="content">මෙසේ දිළිඳුන් හට පැතුමක් ඇත;</span></span> 
     </div> 
     <div class="q2"> <span class="verse v16" data-usfm="JOB.5.16"><span class="content">අදමිටු දන නිහඬ වනු ඇත.</span></span> 
     </div> 
     <div class="q"> <span class="verse v16" data-usfm="JOB.5.16"><span class="content"> </span></span><span class="verse v17" data-usfm="JOB.5.17"><span class="label">17</span><span class="content"> </span><span class="content">දෙවි තුමන්ගෙන් දඬුවම් ලබන මිනිසා වාසනාවන්ත ය.</span></span> 
     </div> 
     <div class="q2"> <span class="verse v17" data-usfm="JOB.5.17"><span class="content">සව් බලැති දෙවි තුමන්ගේ තරවටුවට පිටුපා නොයන්න.</span></span> 
     </div> 
     <div class="q"> <span class="verse v17" data-usfm="JOB.5.17"><span class="content"> </span></span><span class="verse v18" data-usfm="JOB.5.18"><span class="label">18</span><span class="content"> </span><span class="content">තුවාළ කරන්නේත් එතුමාණෝ ය;</span></span> 
     </div> 
     <div class="q2"> <span class="verse v18" data-usfm="JOB.5.18"><span class="content">තුවාළ බඳින්නේත් එතුමාණෝ ය;</span></span> 
     </div> 
     <div class="q2"> <span class="verse v18" data-usfm="JOB.5.18"><span class="content">වේදනාව ඇති වන්නේත් එතුමන්ගේ අතින් ය;</span></span> 
     </div> 
     <div class="q2"> <span class="verse v18" data-usfm="JOB.5.18"><span class="content">සුවය ලැබෙන්නේත් එතුමන්ගේ ම අතින් ය.</span></span> 
     </div> 
     <div class="q"> <span class="verse v18" data-usfm="JOB.5.18"><span class="content"> </span></span><span class="verse v19" data-usfm="JOB.5.19"><span class="label">19</span><span class="content">පිට පිට විපත් පැමිණියත් එතුමාණෝ ඔබ ගළවන සේක;</span></span> 
     </div> 
     <div class="q2"> <span class="verse v19" data-usfm="JOB.5.19"><span class="content">පිට පිට විපත් පැමිණියත් ඔබට අනතුරක් නොවනු ඇත;</span></span> 
     </div> 
     <div class="q"> <span class="verse v19" data-usfm="JOB.5.19"><span class="content"> </span></span><span class="verse v20" data-usfm="JOB.5.20"><span class="label">20</span><span class="content">සාගත සමයෙහි එතුමාණෝ ඔබ මරණින් මුදාගන්න සේක;</span></span> 
     </div> 
     <div class="q2"> <span class="verse v20" data-usfm="JOB.5.20"><span class="content">සටන් සමයෙහි කඩු මුවහතින් ඔබ ගළවාගන්න සේක.</span></span> 
     </div> 
     <div class="q"> <span class="verse v20" data-usfm="JOB.5.20"><span class="content"> </span></span><span class="verse v21" data-usfm="JOB.5.21"><span class="label">21</span><span class="content">බොරුවෙන් හා වැරදි චෝදනාවෙන් ඔබ රැක ගනු ඇත;</span></span> 
     </div> 
     <div class="q2"> <span class="verse v21" data-usfm="JOB.5.21"><span class="content">විනාශයෙන් සිතට භීතියක් නොවනු ඇත;</span></span> 
     </div> 
     <div class="q"> <span class="verse v21" data-usfm="JOB.5.21"><span class="content"> </span></span><span class="verse v22" data-usfm="JOB.5.22"><span class="label">22</span><span class="content">විපත ද සාගතය ද දැක ඔබ සිනාසෙනු ඇත;</span></span> 
     </div> 
     <div class="q2"> <span class="verse v22" data-usfm="JOB.5.22"><span class="content">වග වලසුන්ගෙන් බියක් ඔබට නැත;</span></span> 
     </div> 
     <div class="q"> <span class="verse v22" data-usfm="JOB.5.22"><span class="content"> </span></span><span class="verse v23" data-usfm="JOB.5.23"><span class="label">23</span><span class="content">ඔබේ කෙත් යායෙහි ගල් මුල් නැත;</span></span> 
     </div> 
     <div class="q2"> <span class="verse v23" data-usfm="JOB.5.23"><span class="content">වන සිවුපාවුන්ගෙන් පීඩාවක් නැත;</span></span> 
     </div> 
     <div class="q"> <span class="verse v23" data-usfm="JOB.5.23"><span class="content"> </span></span><span class="verse v24" data-usfm="JOB.5.24"><span class="label">24</span><span class="content">ඔබේ කූඩාරමෙහි සාමය වැජඹෙන බව ඔබ දන්නෙහි ය;</span></span> 
     </div> 
     <div class="q2"> <span class="verse v24" data-usfm="JOB.5.24"><span class="content">බැටළු ගාලෙන් කිසිදු සතෙකු නැති නොවන බව ඔබ දන්නෙහි ය.</span></span> 
     </div> 
     <div class="q"> <span class="verse v24" data-usfm="JOB.5.24"><span class="content"> </span></span><span class="verse v25" data-usfm="JOB.5.25"><span class="label">25</span><span class="content">ඔබේ දරු පරපුර වැඩි වනු ඇත;</span></span> 
     </div> 
     <div class="q2"> <span class="verse v25" data-usfm="JOB.5.25"><span class="content">මහා පොළොව මත තණ පත් මෙන් වැඩි වනු ඇත;</span></span> 
     </div> 
     <div class="q"> <span class="verse v25" data-usfm="JOB.5.25"><span class="content"> </span></span><span class="verse v26" data-usfm="JOB.5.26"><span class="label">26</span><span class="content">නියම කන්නයේ පැසුණු ගොයම් මිටියක් මෙන් ඔබ දිගායු වළඳා මිය යනු ඇත;</span></span> 
     </div> 
     <div class="q"> <span class="verse v26" data-usfm="JOB.5.26"><span class="content"> </span></span><span class="verse v27" data-usfm="JOB.5.27"><span class="label">27</span><span class="content">කිරි ගසට ඇන්නාක් මෙන් මේවා සැබෑ බව අත්දැකීමෙන් අපි දනිමු.</span></span> 
     </div> 
     <div class="q2"> <span class="verse v27" data-usfm="JOB.5.27"><span class="content">ඔබත් විමසා බලා මේවා ඔබේ යහපතට බව ඔබ ම දැනගන්න.”</span></span> 
     </div> 
    </div> 
   </div> 
  </div>
 </body>
</html>