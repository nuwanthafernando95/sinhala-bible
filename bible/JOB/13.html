<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch13" data-usfm="JOB.13">  
     <div class="q"> <span class="content"> </span><span class="verse v1" data-usfm="JOB.13.1"><span class="label">1</span><span class="content">“බලන්න, ඔබ කී සියල්ල මාගේ ඇසින් දැක, කනින් අසා තේරුම් ගතිමි.</span></span> 
     </div> 
     <div class="q"> <span class="verse v1" data-usfm="JOB.13.1"><span class="content"> </span></span><span class="verse v2" data-usfm="JOB.13.2"><span class="label">2</span><span class="content">ඔබ දන්න දේ මමත් දනිමි.</span></span> 
     </div> 
     <div class="q2"> <span class="verse v2" data-usfm="JOB.13.2"><span class="content">මාගේ දැනුම ඔබේ දැනුමට දෙ වැනි නොවේ.</span></span> 
     </div> 
     <div class="q"> <span class="verse v2" data-usfm="JOB.13.2"><span class="content"> </span></span><span class="verse v3" data-usfm="JOB.13.3"><span class="label">3</span><span class="content">එහෙත්, මාගේ කතාව සව් බලැති දෙවිඳුන් සමඟ ය.</span></span> 
     </div> 
     <div class="q2"> <span class="verse v3" data-usfm="JOB.13.3"><span class="content">එතුමන් සමඟ තර්ක කරන්නට සැරසී සිටිමි.</span></span> 
     </div> 
     <div class="q"> <span class="verse v3" data-usfm="JOB.13.3"><span class="content"> </span></span><span class="verse v4" data-usfm="JOB.13.4"><span class="label">4</span><span class="content">ඔබ වනාහි ඇත්ත සඟවා නැත්ත කියන අය වන්නහු ය.</span></span> 
     </div> 
     <div class="q2"> <span class="verse v4" data-usfm="JOB.13.4"><span class="content">ඔබ කවුරුත් කූට වෙද්දු ය.</span></span> 
     </div> 
     <div class="q"> <span class="verse v4" data-usfm="JOB.13.4"><span class="content"> </span></span><span class="verse v5" data-usfm="JOB.13.5"><span class="label">5</span><span class="content">ඔබ නිහඬ ව ඉන්නහු නම්, ඔබ පැණවත්හු යයි සලකනු ලබන්නහු ය.</span></span> 
     </div> 
     <div class="q"> <span class="verse v5" data-usfm="JOB.13.5"><span class="content"> </span></span><span class="verse v6" data-usfm="JOB.13.6"><span class="label">6</span><span class="content">කරුණාකර, මාගේ තර්කවලට සවන් දෙන්න.</span></span> 
     </div> 
     <div class="q2"> <span class="verse v6" data-usfm="JOB.13.6"><span class="content">මාගේ විවාදවලට කන් දෙන්න.</span></span> 
     </div> 
     <div class="q"> <span class="verse v6" data-usfm="JOB.13.6"><span class="content"> </span></span><span class="verse v7" data-usfm="JOB.13.7"><span class="label">7</span><span class="content">ඔබ ඇත්ත සඟවන්නේ දෙවිඳුන් වෙනුවෙන් ද?</span></span> 
     </div> 
     <div class="q2"> <span class="verse v7" data-usfm="JOB.13.7"><span class="content">ඔබ නැත්ත කියන්නේ එතුමන් උදෙසා ද?</span></span> 
     </div> 
     <div class="q"> <span class="verse v7" data-usfm="JOB.13.7"><span class="content"> </span></span><span class="verse v8" data-usfm="JOB.13.8"><span class="label">8</span><span class="content">ඔබ දෙවිඳුන්ට පක්ෂ ව වාද ඉදිරිපත් කරන්නහු ද?</span></span> 
     </div> 
     <div class="q2"> <span class="verse v8" data-usfm="JOB.13.8"><span class="content">උසාවියෙහි එතුමන්ගේ නඩුව තර්ක කරන්නහු ද?</span></span> 
     </div> 
     <div class="q"> <span class="verse v8" data-usfm="JOB.13.8"><span class="content"> </span></span><span class="verse v9" data-usfm="JOB.13.9"><span class="label">9</span><span class="content">එතුමන් ඔබ හොඳින් විමසා බැලුවොත් යහපත් දෙයක් සම්බ වනු ඇද් ද?</span></span> 
     </div> 
     <div class="q2"> <span class="verse v9" data-usfm="JOB.13.9"><span class="content">මිනිසුන් රවටන්නාක් මෙන් එතුමන් රවටන්නට ඔබට හැකි වේ ද?</span></span> 
     </div> 
     <div class="q"> <span class="verse v9" data-usfm="JOB.13.9"><span class="content"> </span></span><span class="verse v10" data-usfm="JOB.13.10"><span class="label">10</span><span class="content">ඔබ, නිකරුණේ මට වරද තබන්නහු නම්, එතුමන් නොවරදවා ම ඔබට දඬුවම් දෙන බව සත්තක ය.</span></span> 
     </div> 
     <div class="q"> <span class="verse v10" data-usfm="JOB.13.10"><span class="content"> </span></span><span class="verse v11" data-usfm="JOB.13.11"><span class="label">11</span><span class="content">එතුමන්ගේ ශ්‍රී මහිමය ඔබ බිය ගන්වන්නේ නැද් ද?</span></span> 
     </div> 
     <div class="q2"> <span class="verse v11" data-usfm="JOB.13.11"><span class="content">එතුමන්ගේ භයංකරකම ඔබ යටපත් කරන්නේ නැද් ද?</span></span> 
     </div> 
     <div class="q"> <span class="verse v11" data-usfm="JOB.13.11"><span class="content"> </span></span><span class="verse v12" data-usfm="JOB.13.12"><span class="label">12</span><span class="content">ඔබේ උපදේශ පරණ හණ මිටි වැනි ය.</span></span> 
     </div> 
     <div class="q2"> <span class="verse v12" data-usfm="JOB.13.12"><span class="content">ඔබේ තර්ක කඩා හැලෙන මැටි තාප්ප වැනි ය.</span></span> 
     </div> 
     <div class="q"> <span class="verse v12" data-usfm="JOB.13.12"><span class="content"> </span></span><span class="verse v13" data-usfm="JOB.13.13"><span class="label">13</span><span class="content">නිශ්ශබ්ද වන්න;</span></span> 
     </div> 
     <div class="q2"> <span class="verse v13" data-usfm="JOB.13.13"><span class="content">මට කතා කරන්න ඉඩ දෙන්න:</span></span> 
     </div> 
     <div class="q2"> <span class="verse v13" data-usfm="JOB.13.13"><span class="content">වන දෙයක් වුණා වේ.</span></span> 
     </div> 
     <div class="q"> <span class="verse v13" data-usfm="JOB.13.13"><span class="content"> </span></span><span class="verse v14" data-usfm="JOB.13.14"><span class="label">14</span><span class="content">මම බෙල්ලේ වැල දමාගන්නට කැමැත්තෙමි;</span></span> 
     </div> 
     <div class="q2"> <span class="verse v14" data-usfm="JOB.13.14"><span class="content">දිවි නසාගන්නට පවා සූදානම් ය.</span></span> 
     </div> 
     <div class="q"> <span class="verse v14" data-usfm="JOB.13.14"><span class="content"> </span></span><span class="verse v15" data-usfm="JOB.13.15"><span class="label">15</span><span class="content">එතුමාණන් මා මැරුවත් මට කමක් නැත.</span></span> 
     </div> 
     <div class="q2"> <span class="verse v15" data-usfm="JOB.13.15"><span class="content">මට බලාපොරොත්තුවක් නැත.</span></span> 
     </div> 
     <div class="q2"> <span class="verse v15" data-usfm="JOB.13.15"><span class="content">එහෙත්, එතුමන් ඉදිරියෙහි මාගේ නඩුව කියා පාන්නෙමි.</span></span> 
     </div> 
     <div class="q"> <span class="verse v15" data-usfm="JOB.13.15"><span class="content"> </span></span><span class="verse v16" data-usfm="JOB.13.16"><span class="label">16</span><span class="content">මෙසේ මුහුණ පෑම ම මාගේ ගැළවීම විය හැක.</span></span> 
     </div> 
     <div class="q2"> <span class="verse v16" data-usfm="JOB.13.16"><span class="content">මන්ද යත්, අභක්තික කිසිවෙකු එතුමාණන්ට මුහුණ නොපාන බව මම දනිමි.</span></span> 
     </div> 
     <div class="q"> <span class="verse v16" data-usfm="JOB.13.16"><span class="content"> </span></span><span class="verse v17" data-usfm="JOB.13.17"><span class="label">17</span><span class="content">මට සවන් දෙන්න;</span></span> 
     </div> 
     <div class="q2"> <span class="verse v17" data-usfm="JOB.13.17"><span class="content">මාගේ මේ කතාව හොඳ හැටි අසන්න.</span></span> 
     </div> 
     <div class="q"> <span class="verse v17" data-usfm="JOB.13.17"><span class="content"> </span></span><span class="verse v18" data-usfm="JOB.13.18"><span class="label">18</span><span class="content">මෙන්න, මාගේ විත්තිය පිළියෙළ කොට ඇත, මා නිදොස් වන බව සිකුරු ය.</span></span> 
     </div> 
     <div class="q"> <span class="verse v18" data-usfm="JOB.13.18"><span class="content"> </span></span><span class="verse v19" data-usfm="JOB.13.19"><span class="label">19</span><span class="content">නඩුවේ දී මා සමඟ තර්ක කරන සමතෙක් ඇද් ද?</span></span> 
     </div> 
     <div class="q2"> <span class="verse v19" data-usfm="JOB.13.19"><span class="content">එවැන්නෙක් ඇත්නම්, මම නිහඬ වී මරණයට යමි.</span></span> 
     </div> 
     <div class="q"> <span class="verse v19" data-usfm="JOB.13.19"><span class="content"> </span></span><span class="verse v20" data-usfm="JOB.13.20"><span class="label">20</span><span class="content">මේ කරුණු දෙක පමණක් ඉල්ලා සිටිමි.</span></span> 
     </div> 
     <div class="q2"> <span class="verse v20" data-usfm="JOB.13.20"><span class="content">එවිට මම ඔබ අබිමුවින් සැඟවී නොයමි.</span></span> 
     </div> 
     <div class="q"> <span class="verse v20" data-usfm="JOB.13.20"><span class="content"> </span></span><span class="verse v21" data-usfm="JOB.13.21"><span class="label">21</span><span class="content">ඔබේ හස්තය මා කෙරෙන් ඉවතට ගත මැනව.</span></span> 
     </div> 
     <div class="q2"> <span class="verse v21" data-usfm="JOB.13.21"><span class="content">ඔබේ භයංකරකමින් මා යටත් නොකළ මැනව.</span></span> 
     </div> 
     <div class="q"> <span class="verse v21" data-usfm="JOB.13.21"><span class="content"> </span></span><span class="verse v22" data-usfm="JOB.13.22"><span class="label">22</span><span class="content">ඉන්පසු ඔබ මට විරුද්ධ ව චෝදනා කළොත් මම උත්තර දෙමි.</span></span> 
     </div> 
     <div class="q2"> <span class="verse v22" data-usfm="JOB.13.22"><span class="content">නැතහොත් මම සිතාසිය නිකුත් කරමි;</span></span> 
     </div> 
     <div class="q2"> <span class="verse v22" data-usfm="JOB.13.22"><span class="content">ඔබ විත්තිය කියන්න.</span></span> 
     </div> 
     <div class="q"> <span class="verse v22" data-usfm="JOB.13.22"><span class="content"> </span></span><span class="verse v23" data-usfm="JOB.13.23"><span class="label">23</span><span class="content">අපරාධ හා පව් කීයක් ගැන මම වරදකරු වෙම් ද?</span></span> 
     </div> 
     <div class="q2"> <span class="verse v23" data-usfm="JOB.13.23"><span class="content">මාගේ වරද හා පාපය මට දැන්නුව මැනව.</span></span> 
     </div> 
     <div class="q"> <span class="verse v23" data-usfm="JOB.13.23"><span class="content"> </span></span><span class="verse v24" data-usfm="JOB.13.24"><span class="label">24</span><span class="content">ඔබ මාගෙන් මුහුණ සඟවාගෙන මා ඔබේ සතුරෙකු කොට ගණන් ගන්නේ මන් ද?</span></span> 
     </div> 
     <div class="q"> <span class="verse v24" data-usfm="JOB.13.24"><span class="content"> </span></span><span class="verse v25" data-usfm="JOB.13.25"><span class="label">25</span><span class="content">සුළඟේ ගසාගෙන යන පරඬලාපතකට ඔබ හිරිහැර කරන සේක් ද?</span></span> 
     </div> 
     <div class="q2"> <span class="verse v25" data-usfm="JOB.13.25"><span class="content">වියළි පිදුරු ගසක් පසුපස එළවාගෙන යන සේක් ද?</span></span> 
     </div> 
     <div class="q"> <span class="verse v25" data-usfm="JOB.13.25"><span class="content"> </span></span><span class="verse v26" data-usfm="JOB.13.26"><span class="label">26</span><span class="content">ඔබ මට විරුද්ධ ව දරුණු චෝදනා ගෙනෙන සේක:</span></span> 
     </div> 
     <div class="q2"> <span class="verse v26" data-usfm="JOB.13.26"><span class="content">මා තරුණ වියේ දී කළ අයුතුකම් පවා ඔබ දැන් මා පිට පවරන සේක.</span></span> 
     </div> 
     <div class="q"> <span class="verse v26" data-usfm="JOB.13.26"><span class="content"> </span></span><span class="verse v27" data-usfm="JOB.13.27"><span class="label">27</span><span class="content"> </span><span class="content">මාගේ දෙපා දඬුකඳෙහි දමන සේක.</span></span> 
     </div> 
     <div class="q2"> <span class="verse v27" data-usfm="JOB.13.27"><span class="content">ඔබ මා යන යන තැන විමසන සේක.</span></span> 
     </div> 
     <div class="q2"> <span class="verse v27" data-usfm="JOB.13.27"><span class="content">මාගේ ගමනට සීමා තබන සේක.</span></span> 
     </div> 
     <div class="q"> <span class="verse v27" data-usfm="JOB.13.27"><span class="content"> </span></span><span class="verse v28" data-usfm="JOB.13.28"><span class="label">28</span><span class="content">ඒ නිසා මාගේ දිවිය දිරා ගිය ලීයක් මෙන් ද කාවුන් කෑ කබායක් මෙන් ද දුබල වී ඇත.</span></span> 
     </div> 
    </div> 
   </div> 
  </div>
 </body>
</html>