<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch42" data-usfm="JOB.42">  
     <div class="s1"> <span class="heading"><b>ජෝබ් පසුතැවී සිත හරවා ගැනීම</b></span> 
     </div> 
     <div class="q"> <span class="content"> </span><span class="verse v1" data-usfm="JOB.42.1"><span class="label">1</span><span class="content">එවිට ජෝබ්, හිමි තුමන් හට පිළිතුරු දෙමින්, මෙසේ කී ය.</span></span> 
     </div> 
     <div class="q"> <span class="verse v1" data-usfm="JOB.42.1"><span class="content"> </span></span><span class="verse v2" data-usfm="JOB.42.2"><span class="label">2</span><span class="content">“ඔබ සව් බලැති දෙවි තුමාණන් බවත්, ඔබට නොකළ හැකි කිසිත් නැති බවත්, මම දනිමි.</span></span> 
     </div> 
     <div class="q"> <span class="verse v2" data-usfm="JOB.42.2"><span class="content"> </span></span><span class="verse v3" data-usfm="JOB.42.3"><span class="label">3</span><span class="content"> </span><span class="content"> මා කතා කෙළේ, මට දැනුමක් නැති දේ ගැන ය.</span></span> 
     </div> 
     <div class="q2"> <span class="verse v3" data-usfm="JOB.42.3"><span class="content">මට අචින්ත්‍ය වන, අනවබෝධ වන අසිරිමත් දේ ගැන ය.</span></span> 
     </div> 
     <div class="q"> <span class="verse v3" data-usfm="JOB.42.3"><span class="content"> </span></span><span class="verse v4" data-usfm="JOB.42.4"><span class="label">4</span><span class="content"> </span><span class="content"> ඔබ කතා කරන විට සවන් දෙන්නටත්, ඔබේ ප්‍රශ්නවලට පිළිතුරු දෙන්නටත් ඔබ මට අණ කළ සේක.</span></span> 
     </div> 
     <div class="q"> <span class="verse v4" data-usfm="JOB.42.4"><span class="content"> </span></span><span class="verse v5" data-usfm="JOB.42.5"><span class="label">5</span><span class="content">කලින් මා ඔබ ගැන කනින් අසා තිබුණේ ය.</span></span> 
     </div> 
     <div class="q2"> <span class="verse v5" data-usfm="JOB.42.5"><span class="content">එහෙත්, දැන් මාගේ ම දෙනෙතින් මම ඔබ දැක ගතිමි.</span></span> 
     </div> 
     <div class="q"> <span class="verse v5" data-usfm="JOB.42.5"><span class="content"> </span></span><span class="verse v6" data-usfm="JOB.42.6"><span class="label">6</span><span class="content">එබැවින් මම මා ගැන ම ලජ්ජා වෙමි;</span></span> 
     </div> 
     <div class="q2"> <span class="verse v6" data-usfm="JOB.42.6"><span class="content">දූවිල්ලෙහි හා අළුවල හිඳ පසුතැවී සිත් තැවෙමි.”</span></span> 
     </div> 
     <div class="s1"> <span class="heading"><b>අවසානය</b></span> 
     </div> 
     <div class="p"> <span class="verse v6" data-usfm="JOB.42.6"><span class="content"> </span></span><span class="verse v7" data-usfm="JOB.42.7"><span class="label">7</span><span class="content">තවද, සමිඳාණන් වහන්සේ මේ වචන ජෝබ්ට වදාළ පසු උන් වහන්සේ තේමානීය එලිපස්ට කතා කොට, “මාගේ සේවකයා වන ජෝබ් මෙන් නුඹ සහ නුඹේ මිතුරන් දෙදෙනා මා ගැන ඇත්ත නොකී බැවින්, මාගේ උදහස නුඹලා කෙරේ ඇවිළී ඇත. </span></span><span class="verse v8" data-usfm="JOB.42.8"><span class="label">8</span><span class="content">එබැවින් නුඹලා දවන යාග පූජාවක් ඔප්පු කරන පිණිස, ගොන් සත්දෙනෙකුත් බැටළුවන් සත්දෙනෙකුත් රැගෙන මාගේ සේවකයා වන ජෝබ් වෙත යන්න. ඔහු නුඹලා වෙනුවෙන් අයැදුම් කරනු ඇත. එවිට නුඹලාගේ අඥානකම්වල හැටියට මා විසින් නුඹලාට දුර්විපාක නොදෙන පිණිස ඔහුගේ අයැදුම් පිළිගන්නෙමි. මාගේ සේවකයා වන ජෝබ් මෙන් නුඹලා මා ගැන ඇත්ත නොකීවහු ය”යි වදාළ සේක.</span></span> 
     </div> 
     <div class="p"> <span class="verse v8" data-usfm="JOB.42.8"><span class="content"> </span></span><span class="verse v9" data-usfm="JOB.42.9"><span class="label">9</span><span class="content">තේමානීය එලිපස් ද ෂුහිය බිල්දද් ද නයමාතීය ශෝපර් ද ගොස්, සමිඳාණන් වහන්සේ අණ කළ ලෙස කළහ. සමිඳාණන් වහන්සේ ජෝබ්ගේ ආයාචනය පිළිගත් සේක. </span></span><span class="verse v10" data-usfm="JOB.42.10"><span class="label">10</span><span class="content">ජෝබ් සිය මිතුරන් උදෙසා යාච්ඤා කළ විට සමිඳාණන් වහන්සේ ඔහුගේ පෙර පැවති යස ඉසුරු දෙගුණ කොට යළි දුන් සේක. </span></span><span class="verse v11" data-usfm="JOB.42.11"><span class="label">11</span><span class="content">ඔහුගේ සියලු සහෝදර සහෝදරියෝ ද පළමු ඔහු දැන හැඳින සිටි සියල්ලෝ ද ඔහු වෙත පැමිණ ඔහුගේ නිවසෙහි ඔහු සමඟ කෑම කා, සමිඳාණන් වහන්සේ ඔහුට පැමිණෙව් විපත්ති සමුදාය ගැන ශෝකය ප්‍රකාශ කොට ඔහු අස්වැසූ හ. ඔව්හු එකිනෙකා රිදී කාසියක් හා රන් මුද්දක් ඔහුට ත්‍යාගි කළහ. </span></span><span class="verse v12" data-usfm="JOB.42.12"><span class="label">12</span><span class="content">මෙසේ සමිඳාණන් වහන්සේ ජෝබ්ගේ මුල් කාලයට වඩා අවසාන කාලයට ආශීර්වාද කළ සේක. බැටළුවන් දහහතර දහසක් ද ඔටුවන් හයදහසක් ද ගොන්බාන් දහසක් ද කොටළු දෙනුන් දහසක් ද ඔහුට සිටියෝ ය. </span></span><span class="verse v13" data-usfm="JOB.42.13"><span class="label">13</span><span class="content">ඒ ඇර ඔහුට පුත්‍රයන් සත්දෙනෙක් ද දූවරු තුන්දෙනෙක් ද වූ හ. </span></span><span class="verse v14" data-usfm="JOB.42.14"><span class="label">14</span><span class="content">ඔහු වැඩිමල් දුවට පාරාපතිනිය යන අර්ථය ඇති ජෙමිමා ද දෙ වැනි දුවට සුගන්ධනී යන අර්ථය ඇති කෙශියා ද තුන් වැනි දුවට සුලෝචනී යන අර්ථය ඇති කෙරෙන්-හප්පූක් ද කියා නම් තැබී ය. </span></span><span class="verse v15" data-usfm="JOB.42.15"><span class="label">15</span><span class="content">ජෝබ්ගේ දූවරු තරම් සුරූපී කාන්තාවෝ ඒ මුළු රටෙහි ම නොසිටියහ. ඔවුන්ගේ පියා ඔවුන්ගේ සොහොයුරන් සමඟ ඔවුන්ට ද සම්පත් උරුම කොට දුන්නේ ය.</span></span> 
     </div> 
     <div class="p"> <span class="verse v15" data-usfm="JOB.42.15"><span class="content"> </span></span><span class="verse v16" data-usfm="JOB.42.16"><span class="label">16</span><span class="content">ඉන්පසු, කාලයාගේ ඇවෑමෙන් ජෝබ් එකසිය සතළිස් වසක් ජීවත් වී සතර වැනි පරපුර දක්වා දරු මුණුබුරන් දැක </span></span><span class="verse v17" data-usfm="JOB.42.17"><span class="label">17</span><span class="content">දිගායු වළඳා මරණයට පත් වී ය.</span></span> 
     </div> 
    </div> 
   </div> 
  </div>
 </body>
</html>