<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch28" data-usfm="JOB.28">  
     <div class="s1"> <span class="heading"><b>ප්‍රඥාවට ප්‍රශංසා</b></span> 
     </div> 
     <div class="q"> <span class="content"> </span><span class="verse v1" data-usfm="JOB.28.1"><span class="label">1</span><span class="content">රිදී කණින ආකර ඇත;</span></span> 
     </div> 
     <div class="q2"> <span class="verse v1" data-usfm="JOB.28.1"><span class="content">රන් පවිත්‍ර කරන කෝව ඇත.</span></span> 
     </div> 
     <div class="q"> <span class="verse v1" data-usfm="JOB.28.1"><span class="content"> </span></span><span class="verse v2" data-usfm="JOB.28.2"><span class="label">2</span><span class="content">මිනිස්සු පොළොවෙන් යකඩ හාරාගනිති;</span></span> 
     </div> 
     <div class="q2"> <span class="verse v2" data-usfm="JOB.28.2"><span class="content">ගල් උණු කර තඹ ලබාගනිති.</span></span> 
     </div> 
     <div class="q"> <span class="verse v2" data-usfm="JOB.28.2"><span class="content"> </span></span><span class="verse v3" data-usfm="JOB.28.3"><span class="label">3</span><span class="content">මිනිස්සු ගන ‘ඳුර ඉක්මවා බලති;</span></span> 
     </div> 
     <div class="q2"> <span class="verse v3" data-usfm="JOB.28.3"><span class="content">පොළෝ ගැබෙහි යට තැන් සොයති.</span></span> 
     </div> 
     <div class="q2"> <span class="verse v3" data-usfm="JOB.28.3"><span class="content">අඳුරෙන් වැසුණු පර්වත සොයා හාරති.</span></span> 
     </div> 
     <div class="q"> <span class="verse v3" data-usfm="JOB.28.3"><span class="content"> </span></span><span class="verse v4" data-usfm="JOB.28.4"><span class="label">4</span><span class="content">මිනිස් වාසයෙන් ඈත, මිනිසෙකු කිසි දා පා නොතැබූ තැන්වල මිනිස්සු පතල් හාරති.</span></span> 
     </div> 
     <div class="q2"> <span class="verse v4" data-usfm="JOB.28.4"><span class="content">කඹවල එල්ලී ඒවාට බැස තනියම වැඩ කරති.</span></span> 
     </div> 
     <div class="q"> <span class="verse v4" data-usfm="JOB.28.4"><span class="content"> </span></span><span class="verse v5" data-usfm="JOB.28.5"><span class="label">5</span><span class="content">මහ පොළොවෙන් ආහාර හට ගනියි;</span></span> 
     </div> 
     <div class="q2"> <span class="verse v5" data-usfm="JOB.28.5"><span class="content">එහි යට පෙදෙස්වල පස ගින්නෙන් මෙන් දැවෙනු ඇත.</span></span> 
     </div> 
     <div class="q"> <span class="verse v5" data-usfm="JOB.28.5"><span class="content"> </span></span><span class="verse v6" data-usfm="JOB.28.6"><span class="label">6</span><span class="content">එහි ගල් අතර නිල්මිණි ද එහි දූවිල්ලෙහි රන් කුඩු ද ඇත.</span></span> 
     </div> 
     <div class="q"> <span class="verse v6" data-usfm="JOB.28.6"><span class="content"> </span></span><span class="verse v7" data-usfm="JOB.28.7"><span class="label">7</span><span class="content">පතල්වලට යන මාවත උකුස්සාට නොපෙනෙයි;</span></span> 
     </div> 
     <div class="q2"> <span class="verse v7" data-usfm="JOB.28.7"><span class="content">ඊට උඩින් පියාඹා යන්නට ගිජු ලිහිණියාට එය නොපෙනෙයි.</span></span> 
     </div> 
     <div class="q"> <span class="verse v7" data-usfm="JOB.28.7"><span class="content"> </span></span><span class="verse v8" data-usfm="JOB.28.8"><span class="label">8</span><span class="content">සිංහයෙක් වත්, අන් කිසි චණ්ඩ මෘගයෙක් වත් ඒ හුදකලා මාවත්වල කිසි දා නොයයි.</span></span> 
     </div> 
     <div class="q"> <span class="verse v8" data-usfm="JOB.28.8"><span class="content"> </span></span><span class="verse v9" data-usfm="JOB.28.9"><span class="label">9</span><span class="content">මිනිස්සු කළුගල් පර්වත හාරති;</span></span> 
     </div> 
     <div class="q2"> <span class="verse v9" data-usfm="JOB.28.9"><span class="content">කඳු හෙල් මුලින් ම උදුරා දමති.</span></span> 
     </div> 
     <div class="q"> <span class="verse v9" data-usfm="JOB.28.9"><span class="content"> </span></span><span class="verse v10" data-usfm="JOB.28.10"><span class="label">10</span><span class="content">ඔව්හු පර්වතවල බිංගෙවල් හාරා නන් වැදෑරුම් මැණික් සොයාගනිති.</span></span> 
     </div> 
     <div class="q"> <span class="verse v10" data-usfm="JOB.28.10"><span class="content"> </span></span><span class="verse v11" data-usfm="JOB.28.11"><span class="label">11</span><span class="content">ඔව්හු ගංගා නොගලන ලෙස අමුණු බැඳ, සැඟවී ඇති ධන සම්පත් හාරා පාදා ගනිති.</span></span> 
     </div> 
     <div class="q"> <span class="verse v11" data-usfm="JOB.28.11"><span class="content"> </span></span><span class="verse v12" data-usfm="JOB.28.12"><span class="label">12</span><span class="content">එහෙත්, ප්‍රඥාව සම්බ වන්නේ කොතැන්හි ද?</span></span> 
     </div> 
     <div class="q2"> <span class="verse v12" data-usfm="JOB.28.12"><span class="content">නැණ නුවණ ඇත්තේ කොතැන ද?</span></span> 
     </div> 
     <div class="q"> <span class="verse v12" data-usfm="JOB.28.12"><span class="content"> </span></span><span class="verse v13" data-usfm="JOB.28.13"><span class="label">13</span><span class="content">ප්‍රඥාව මිනිසුන් අතර සම්බ වන්නේ නැත;</span></span> 
     </div> 
     <div class="q2"> <span class="verse v13" data-usfm="JOB.28.13"><span class="content">කිසිවෙක් එහි අගය නොදනිති.</span></span> 
     </div> 
     <div class="q"> <span class="verse v13" data-usfm="JOB.28.13"><span class="content"> </span></span><span class="verse v14" data-usfm="JOB.28.14"><span class="label">14</span><span class="content">‘එය මා තුළ නැතැ’යි ගැඹුරු මහ සයුර කියයි;</span></span> 
     </div> 
     <div class="q2"> <span class="verse v14" data-usfm="JOB.28.14"><span class="content">‘එය මා වෙත නොවේ ය’යි මහ මුහුද පවසයි.</span></span> 
     </div> 
     <div class="q"> <span class="verse v14" data-usfm="JOB.28.14"><span class="content"> </span></span><span class="verse v15" data-usfm="JOB.28.15"><span class="label">15</span><span class="content">රත්රන් දී, එය මිලට ගත නොහැකි ය;</span></span> 
     </div> 
     <div class="q2"> <span class="verse v15" data-usfm="JOB.28.15"><span class="content">එහි වටිනාකම රිදීයෙන් මිල කළ නොහැකි ය.</span></span> 
     </div> 
     <div class="q"> <span class="verse v15" data-usfm="JOB.28.15"><span class="content"> </span></span><span class="verse v16" data-usfm="JOB.28.16"><span class="label">16</span><span class="content">එය ඕපීර් රටේ රනින් වත්, අනගි නඛමාණික්‍යයෙන් වත්, නීල මාණික්‍යයෙන් වත් මිල කළ නොහැකි ය.</span></span> 
     </div> 
     <div class="q"> <span class="verse v16" data-usfm="JOB.28.16"><span class="content"> </span></span><span class="verse v17" data-usfm="JOB.28.17"><span class="label">17</span><span class="content">රන් වත්, වෛදූර්ය වත් ඊට සම කළ නොහැකි ය;</span></span> 
     </div> 
     <div class="q2"> <span class="verse v17" data-usfm="JOB.28.17"><span class="content">පිවිතුරු රන් ආභරණවලට එය මාරු කළ නොහැකි ය.</span></span> 
     </div> 
     <div class="q"> <span class="verse v17" data-usfm="JOB.28.17"><span class="content"> </span></span><span class="verse v18" data-usfm="JOB.28.18"><span class="label">18</span><span class="content">රතු කැට හෝ පළිඟු හෝ සඳහන් කරන්නට වත් උවමනාවක් නැත.</span></span> 
     </div> 
     <div class="q2"> <span class="verse v18" data-usfm="JOB.28.18"><span class="content">ප්‍රඥාව මුතුවලට වඩා අගනේ ය.</span></span> 
     </div> 
     <div class="q"> <span class="verse v18" data-usfm="JOB.28.18"><span class="content"> </span></span><span class="verse v19" data-usfm="JOB.28.19"><span class="label">19</span><span class="content">එතියෝපියාවේ පුෂ්පරාග ඊට සම කළ නොහැකි ය;</span></span> 
     </div> 
     <div class="q2"> <span class="verse v19" data-usfm="JOB.28.19"><span class="content">දඹ රනින් වත් එහි අගය නියම කළ නොහැකි ය.</span></span> 
     </div> 
     <div class="q"> <span class="verse v19" data-usfm="JOB.28.19"><span class="content"> </span></span><span class="verse v20" data-usfm="JOB.28.20"><span class="label">20</span><span class="content">එසේ නම්, ප්‍රඥාව උදා වන්නේ කොතැනින් ද?</span></span> 
     </div> 
     <div class="q2"> <span class="verse v20" data-usfm="JOB.28.20"><span class="content">නැණ නුවණ ඇත්තේ කොහේ ද?</span></span> 
     </div> 
     <div class="q"> <span class="verse v20" data-usfm="JOB.28.20"><span class="content"> </span></span><span class="verse v21" data-usfm="JOB.28.21"><span class="label">21</span><span class="content">මෙලෝ වැසි කිසිවෙකුගේ ඇසට ප්‍රඥාව නොපෙනේ.</span></span> 
     </div> 
     <div class="q2"> <span class="verse v21" data-usfm="JOB.28.21"><span class="content">අහසේ පියාඹන පක්ෂියෙකුට වත් එය නොපෙනේ.</span></span> 
     </div> 
     <div class="q"> <span class="verse v21" data-usfm="JOB.28.21"><span class="content"> </span></span><span class="verse v22" data-usfm="JOB.28.22"><span class="label">22</span><span class="content">‘අප අසා ඇත්තේ ඒ ගැන කට කතා පමණකැ’යි විනාශයත්, මරණයත් කියති.</span></span> 
     </div> 
     <div class="q"> <span class="verse v22" data-usfm="JOB.28.22"><span class="content"> </span></span><span class="verse v23" data-usfm="JOB.28.23"><span class="label">23</span><span class="content">ප්‍රඥා මාර්ගය දන්නේ දෙවිඳාණෝ ය;</span></span> 
     </div> 
     <div class="q2"> <span class="verse v23" data-usfm="JOB.28.23"><span class="content">එය තිබෙන තැන දන්නේත් එතුමාණෝ ය.</span></span> 
     </div> 
     <div class="q"> <span class="verse v23" data-usfm="JOB.28.23"><span class="content"> </span></span><span class="verse v24" data-usfm="JOB.28.24"><span class="label">24</span><span class="content">මන්ද, එතුමාණෝ පොළොවේ සීමාන්ත දන්න සේක;</span></span> 
     </div> 
     <div class="q2"> <span class="verse v24" data-usfm="JOB.28.24"><span class="content">අහස යට සියල්ල දකින සේක.</span></span> 
     </div> 
     <div class="q"> <span class="verse v24" data-usfm="JOB.28.24"><span class="content"> </span></span><span class="verse v25" data-usfm="JOB.28.25"><span class="label">25</span><span class="content">එතුමාණන් සුළඟට බලවේගය දුන් විටත්, මුහුදේ ප්‍රමාණය නියම කළ විටත්,</span></span> 
     </div> 
     <div class="q"> <span class="verse v25" data-usfm="JOB.28.25"><span class="content"> </span></span><span class="verse v26" data-usfm="JOB.28.26"><span class="label">26</span><span class="content">වැසි වසින තැන් නියම කළ විටත්, මේඝගර්ජනා යා යුතු මඟ සලකුණු කළ විටත්,</span></span> 
     </div> 
     <div class="q"> <span class="verse v26" data-usfm="JOB.28.26"><span class="content"> </span></span><span class="verse v27" data-usfm="JOB.28.27"><span class="label">27</span><span class="content">එතුමාණෝ ප්‍රඥාව දැක එහි වටිනාකම ප්‍රකාශ කළ සේක.</span></span> 
     </div> 
     <div class="q2"> <span class="verse v27" data-usfm="JOB.28.27"><span class="content">එය සොයා බලා සම්මත කළ සේක.</span></span> 
     </div> 
     <div class="q"> <span class="verse v27" data-usfm="JOB.28.27"><span class="content"> </span></span><span class="verse v28" data-usfm="JOB.28.28"><span class="label">28</span><span class="content"> </span><span class="content">එතුමාණෝ මිනිසාට මෙසේ වදාළ සේක:</span></span> 
     </div> 
     <div class="q2"> <span class="verse v28" data-usfm="JOB.28.28"><span class="content">‘දෙවිඳුන්ට ගරුබිය දැක්වීම ප්‍රඥාව වේ.</span></span> 
     </div> 
     <div class="q2"> <span class="verse v28" data-usfm="JOB.28.28"><span class="content">නපුරෙන් වැළකී සිටීම නැණ නුවණ වේ.’ “</span></span> 
     </div> 
    </div> 
   </div> 
  </div>
 </body>
</html>