<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch15" data-usfm="JOB.15">  
     <div class="s1"> <span class="heading"><b>එලිපස්ගේ දෙ වන කතාව</b></span> 
     </div> 
     <div class="q"> <span class="content"> </span><span class="verse v1" data-usfm="JOB.15.1"><span class="label">1</span><span class="content">ඊට පිළිතුරු වශයෙන් තේමානීය එලිපස් මෙසේ කී ය:</span></span> 
     </div> 
     <div class="q"> <span class="verse v1" data-usfm="JOB.15.1"><span class="content"> </span></span><span class="verse v2" data-usfm="JOB.15.2"><span class="label">2</span><span class="content">“සිහි නුවණ ඇති කිසිවෙක් සුළඟක් වැනි පුහු ප්‍රලාප දොඩයි ද?</span></span> 
     </div> 
     <div class="q2"> <span class="verse v2" data-usfm="JOB.15.2"><span class="content">වැදගැම්මකට නැති වචනවලින් සිය සිත් පුරවා ගනු ඇද් ද?</span></span> 
     </div> 
     <div class="q"> <span class="verse v2" data-usfm="JOB.15.2"><span class="content"> </span></span><span class="verse v3" data-usfm="JOB.15.3"><span class="label">3</span><span class="content">ඔහු නිෂ්ඵල වචන හා වැඩක් නැති කතාවලින් තර්ක කරනු ඇද් ද?</span></span> 
     </div> 
     <div class="q"> <span class="verse v3" data-usfm="JOB.15.3"><span class="content"> </span></span><span class="verse v4" data-usfm="JOB.15.4"><span class="label">4</span><span class="content">ඔබ දේව භක්තිය ඉවත ලා දෙවිඳුන් ඉදිරියෙහි භාවනා නවත්වා ඇත.</span></span> 
     </div> 
     <div class="q"> <span class="verse v4" data-usfm="JOB.15.4"><span class="content"> </span></span><span class="verse v5" data-usfm="JOB.15.5"><span class="label">5</span><span class="content">ඔබේ ම වචනවලින් ඔබ වරදකරු බව පෙනෙයි.</span></span> 
     </div> 
     <div class="q2"> <span class="verse v5" data-usfm="JOB.15.5"><span class="content">චාටු කතාවලින් ඔබ නිවැරැදි වන්න සොයයි.</span></span> 
     </div> 
     <div class="q"> <span class="verse v5" data-usfm="JOB.15.5"><span class="content"> </span></span><span class="verse v6" data-usfm="JOB.15.6"><span class="label">6</span><span class="content">ඔබ වරදට පත් කරන්නේ ඔබේ ම වචනය වේ;</span></span> 
     </div> 
     <div class="q2"> <span class="verse v6" data-usfm="JOB.15.6"><span class="content">මම නොවෙමි.</span></span> 
     </div> 
     <div class="q2"> <span class="verse v6" data-usfm="JOB.15.6"><span class="content">ඔබේ ම මුඛය ඔබට විරුද්ධ ව සාක්ෂි දරයි.</span></span> 
     </div> 
     <div class="q"> <span class="verse v6" data-usfm="JOB.15.6"><span class="content"> </span></span><span class="verse v7" data-usfm="JOB.15.7"><span class="label">7</span><span class="content">“මෙලොව උපන් පළමු වන මිනිසා ඔබ යයි ඔබ සිතන්නෙහි ද?</span></span> 
     </div> 
     <div class="q2"> <span class="verse v7" data-usfm="JOB.15.7"><span class="content">ඔබ කඳු හෙල්වලට පෙර බිහි වුණෙහි ද?</span></span> 
     </div> 
     <div class="q"> <span class="verse v7" data-usfm="JOB.15.7"><span class="content"> </span></span><span class="verse v8" data-usfm="JOB.15.8"><span class="label">8</span><span class="content">දෙවිඳුන්ගේ රහස් මන්ත්‍රණවලට ඔබ සවන් දී ඇද් ද?</span></span> 
     </div> 
     <div class="q2"> <span class="verse v8" data-usfm="JOB.15.8"><span class="content">මිනිස් ප්‍රඥාව ඇත්තේ ඔබට පමණකැ යි සිතන්නෙහි ද?</span></span> 
     </div> 
     <div class="q"> <span class="verse v8" data-usfm="JOB.15.8"><span class="content"> </span></span><span class="verse v9" data-usfm="JOB.15.9"><span class="label">9</span><span class="content">අපට නොමැති දැනුමක් ඔබට ඇත්තේ ද?</span></span> 
     </div> 
     <div class="q2"> <span class="verse v9" data-usfm="JOB.15.9"><span class="content">අපට නැති තීක්ෂණ බුද්ධියක් ඔබ සතු ව ඇත්තේ ද?</span></span> 
     </div> 
     <div class="q"> <span class="verse v9" data-usfm="JOB.15.9"><span class="content"> </span></span><span class="verse v10" data-usfm="JOB.15.10"><span class="label">10</span><span class="content">ඔබේ පියාට වඩා වයෝවෘද්ධ, කෙස් පැසුණු පැරැන්නෝ අප අතර සිටිත්.</span></span> 
     </div> 
     <div class="q"> <span class="verse v10" data-usfm="JOB.15.10"><span class="content"> </span></span><span class="verse v11" data-usfm="JOB.15.11"><span class="label">11</span><span class="content">දෙවිඳාණන් ඔබ සවනතට මෘදු ලෙස කොඳුරා කියන අස්වැසිලි වදන් ඔබ අගේ නොකරන්නෙහි ද?</span></span> 
     </div> 
     <div class="q"> <span class="verse v11" data-usfm="JOB.15.11"><span class="content"> </span></span><span class="verse v12" data-usfm="JOB.15.12"><span class="label">12</span><span class="content">ඔබේ සිත දමනය කිරීමට ඔබ අසමත් ද?</span></span> 
     </div> 
     <div class="q2"> <span class="verse v12" data-usfm="JOB.15.12"><span class="content">ඔබේ දෙනෙත ගිනි පුපුරු මෙන් දිළිසෙන්නේ මන් ද?</span></span> 
     </div> 
     <div class="q"> <span class="verse v12" data-usfm="JOB.15.12"><span class="content"> </span></span><span class="verse v13" data-usfm="JOB.15.13"><span class="label">13</span><span class="content">දෙවිඳුන්ට විරුද්ධ ව නැඟී සිට මෙවැනි වචන ඔබ දොඩන්නේ මන් ද?</span></span> 
     </div> 
     <div class="q"> <span class="verse v13" data-usfm="JOB.15.13"><span class="content"> </span></span><span class="verse v14" data-usfm="JOB.15.14"><span class="label">14</span><span class="content"> </span><span class="content">පවට නැමුණු මිනිසාට සුපිරිසිදු කෙනෙකු විය හැකි ද?</span></span> 
     </div> 
     <div class="q2"> <span class="verse v14" data-usfm="JOB.15.14"><span class="content">මව් කුසින් උපන් කවරෙකු කොතෙක් දැහැමි වනු ඇද් ද?</span></span> 
     </div> 
     <div class="q"> <span class="verse v14" data-usfm="JOB.15.14"><span class="content"> </span></span><span class="verse v15" data-usfm="JOB.15.15"><span class="label">15</span><span class="content">දෙවිඳාණෝ සැදැහැවතුන් වුව ද විශ්වාස නොකරන සේක;</span></span> 
     </div> 
     <div class="q2"> <span class="verse v15" data-usfm="JOB.15.15"><span class="content">සගලොව වුව ද එතුමන් ඉදිරියෙහි පිරිසිදු නැත.</span></span> 
     </div> 
     <div class="q"> <span class="verse v15" data-usfm="JOB.15.15"><span class="content"> </span></span><span class="verse v16" data-usfm="JOB.15.16"><span class="label">16</span><span class="content">එසේ නම්, දිය මෙන් අපරාධ බොන, පිළිකුල්, පවිටු මිනිසා ගැන කියනුම කවරේ ද?</span></span> 
     </div> 
     <div class="q"> <span class="verse v16" data-usfm="JOB.15.16"><span class="content"> </span></span><span class="verse v17" data-usfm="JOB.15.17"><span class="label">17</span><span class="content">“මට සවන් දෙන්න.</span></span> 
     </div> 
     <div class="q2"> <span class="verse v17" data-usfm="JOB.15.17"><span class="content">මම කරුණු පහදා දෙමි.</span></span> 
     </div> 
     <div class="q2"> <span class="verse v17" data-usfm="JOB.15.17"><span class="content">අත්දැකීමෙන් ලත් මාගේ දැනුම විස්තර කරමි.</span></span> 
     </div> 
     <div class="q"> <span class="verse v17" data-usfm="JOB.15.17"><span class="content"> </span></span><span class="verse v18" data-usfm="JOB.15.18"><span class="label">18</span><span class="content">ප්‍රාඥයෝ සිය මුතුන්මිත්තන්ගෙන් අසා දැනගත් දෙය නොවළහා පවසති.</span></span> 
     </div> 
     <div class="q"> <span class="verse v18" data-usfm="JOB.15.18"><span class="content"> </span></span><span class="verse v19" data-usfm="JOB.15.19"><span class="label">19</span><span class="content">දේශය ඔවුන්ට ම හිමි ව තිබිණි;</span></span> 
     </div> 
     <div class="q2"> <span class="verse v19" data-usfm="JOB.15.19"><span class="content">පිටරැටියෝ ඔවුන් අතර නොවූ හ.</span></span> 
     </div> 
     <div class="q"> <span class="verse v19" data-usfm="JOB.15.19"><span class="content"> </span></span><span class="verse v20" data-usfm="JOB.15.20"><span class="label">20</span><span class="content">දුෂ්ටයා ජීවිතයේ සියලු දවස්වල ද සාහසිකයා දිවි ඇති තාක් ද දුක් වේදනාවෙන් පෙළෙනු ඇත.</span></span> 
     </div> 
     <div class="q"> <span class="verse v20" data-usfm="JOB.15.20"><span class="content"> </span></span><span class="verse v21" data-usfm="JOB.15.21"><span class="label">21</span><span class="content">බියකරු හඬ ඔහුගේ සවනත රැව් දෙයි.</span></span> 
     </div> 
     <div class="q2"> <span class="verse v21" data-usfm="JOB.15.21"><span class="content">සුව සේ සිටින විට පවා සොර සතුරෝ ඔහුට පහර දෙති.</span></span> 
     </div> 
     <div class="q"> <span class="verse v21" data-usfm="JOB.15.21"><span class="content"> </span></span><span class="verse v22" data-usfm="JOB.15.22"><span class="label">22</span><span class="content">අඳුරු මරු මුවින් මිදීමේ බලාපොරොත්තුවක් ඔහුට නැත.</span></span> 
     </div> 
     <div class="q2"> <span class="verse v22" data-usfm="JOB.15.22"><span class="content">කඩු පහර තමාගේ ඉරණම බව ඔහුට සහතික ය.</span></span> 
     </div> 
     <div class="q"> <span class="verse v22" data-usfm="JOB.15.22"><span class="content"> </span></span><span class="verse v23" data-usfm="JOB.15.23"><span class="label">23</span><span class="content">ගිජු ලිහිණියන්ට ගොදුරු වීම ඔහුට නියම වී ඇත.</span></span> 
     </div> 
     <div class="q2"> <span class="verse v23" data-usfm="JOB.15.23"><span class="content">තමාගේ විනාශය ළඟ බව ඔහුට සහතික ය.</span></span> 
     </div> 
     <div class="q"> <span class="verse v23" data-usfm="JOB.15.23"><span class="content"> </span></span><span class="verse v24" data-usfm="JOB.15.24"><span class="label">24</span><span class="content">අඳුරු දවස ඔහු බිය ගන්වයි.</span></span> 
     </div> 
     <div class="q2"> <span class="verse v24" data-usfm="JOB.15.24"><span class="content">සටනට සැරසුණු බලවත් නිරිඳෙකු මෙන් විපත්තිය හා වේදනාව ඔහුට පහර දෙයි.</span></span> 
     </div> 
     <div class="q"> <span class="verse v24" data-usfm="JOB.15.24"><span class="content"> </span></span><span class="verse v25" data-usfm="JOB.15.25"><span class="label">25</span><span class="content">මන්ද, ඔහු දෙවිඳුන්ට විරුද්ධ ව අත අමෝරා ගත්තේ ය;</span></span> 
     </div> 
     <div class="q2"> <span class="verse v25" data-usfm="JOB.15.25"><span class="content">සව් බලැති දෙවිඳුන්ට එරෙහි ව අභියෝග කෙළේ ය.</span></span> 
     </div> 
     <div class="q"> <span class="verse v25" data-usfm="JOB.15.25"><span class="content"> </span></span><span class="verse v26" data-usfm="JOB.15.26"><span class="label">26</span><span class="content">සිය දැවැන්ත පලිහ ඔසවාගෙන හිතුවක්කාරකමින් එතුමන්ට විරුද්ධ ව දිව ගියේ ය.</span></span> 
     </div> 
     <div class="q"> <span class="verse v26" data-usfm="JOB.15.26"><span class="content"> </span></span><span class="verse v27" data-usfm="JOB.15.27"><span class="label">27</span><span class="content">ඔහුට තරබාරුකමින් පිපුණ මුහුණක් ද තරකමින් නෙරා ගිය තුනටියක් ද ඇත.</span></span> 
     </div> 
     <div class="q"> <span class="verse v27" data-usfm="JOB.15.27"><span class="content"> </span></span><span class="verse v28" data-usfm="JOB.15.28"><span class="label">28</span><span class="content">ඔහු නටබුන් නගර හිමි කරගත්තේ ය;</span></span> 
     </div> 
     <div class="q2"> <span class="verse v28" data-usfm="JOB.15.28"><span class="content">ගරා වැටුණු ගෙවල වාසය කෙළේ ය;</span></span> 
     </div> 
     <div class="q2"> <span class="verse v28" data-usfm="JOB.15.28"><span class="content">ඒවා ගල් ගොඩවල් බවට පත් වන්නේ ය.</span></span> 
     </div> 
     <div class="q"> <span class="verse v28" data-usfm="JOB.15.28"><span class="content"> </span></span><span class="verse v29" data-usfm="JOB.15.29"><span class="label">29</span><span class="content">එහෙත්, ඔහු සමෘද්ධ නොවන්නේ ය;</span></span> 
     </div> 
     <div class="q2"> <span class="verse v29" data-usfm="JOB.15.29"><span class="content">ඔහුගේ වස්තුව නොපවතින්නේ ය, මෙලොව ඔහුට ස්ථිර ජීවිතයක් නැත.</span></span> 
     </div> 
     <div class="q"> <span class="verse v29" data-usfm="JOB.15.29"><span class="content"> </span></span><span class="verse v30" data-usfm="JOB.15.30"><span class="label">30</span><span class="content">ඔහු දුක ‘ඳුරෙන් එළියට එන්නේ නැත.</span></span> 
     </div> 
     <div class="q2"> <span class="verse v30" data-usfm="JOB.15.30"><span class="content">ඔහු ගිනි දලුවෙන් වියළී ගිය අතු ඇති,</span></span> 
     </div> 
     <div class="q2"> <span class="verse v30" data-usfm="JOB.15.30"><span class="content">මල් සුළඟට ගසාගෙන ගිය ගසක් මෙන් වනු ඇත.</span></span> 
     </div> 
     <div class="q"> <span class="verse v30" data-usfm="JOB.15.30"><span class="content"> </span></span><span class="verse v31" data-usfm="JOB.15.31"><span class="label">31</span><span class="content">දුෂ්ටකමෙහි විශ්වාසය තැබීමෙන් ඔහු තමා ම රවටා ගනියි.</span></span> 
     </div> 
     <div class="q2"> <span class="verse v31" data-usfm="JOB.15.31"><span class="content">මෙසේ දුෂ්ටකම ඔහුගේ දුර්විපාකය වනු ඇත.</span></span> 
     </div> 
     <div class="q"> <span class="verse v31" data-usfm="JOB.15.31"><span class="content"> </span></span><span class="verse v32" data-usfm="JOB.15.32"><span class="label">32</span><span class="content">ඔහු, අකලට වියළී යන අතු ඇති, කිසි දා අතු විහිදී නොයන තාල වර්ග ගසක් මෙන් වනු ඇත.</span></span> 
     </div> 
     <div class="q"> <span class="verse v32" data-usfm="JOB.15.32"><span class="content"> </span></span><span class="verse v33" data-usfm="JOB.15.33"><span class="label">33</span><span class="content">ඔහු, පැසෙන්නට පෙර ගෙඩි වැටී යන මිදි වැලක් ද මල් පර වී වැටෙන ඔලීව ගසක් ද වැනි ය.</span></span> 
     </div> 
     <div class="q"> <span class="verse v33" data-usfm="JOB.15.33"><span class="content"> </span></span><span class="verse v34" data-usfm="JOB.15.34"><span class="label">34</span><span class="content">මන්ද, අභක්තිකයන්ට දරු පරපුරක් නොලැබෙනු ඇත.</span></span> 
     </div> 
     <div class="q2"> <span class="verse v34" data-usfm="JOB.15.34"><span class="content">අල්ලෙසන් පොහොසත් වූ ඔවුන්ගේ ගේදොර ගින්නෙන් දැවී යනු ඇත.</span></span> 
     </div> 
     <div class="q"> <span class="verse v34" data-usfm="JOB.15.34"><span class="content"> </span></span><span class="verse v35" data-usfm="JOB.15.35"><span class="label">35</span><span class="content">අයුක්තිය පිළිසිඳගෙන අපරාධය බිහි කරන අය මොවුහු ය.</span></span> 
     </div> 
     <div class="q2"> <span class="verse v35" data-usfm="JOB.15.35"><span class="content">මොවුන්ගේ සිත් වංචාවෙන් පිරී ඇත.”</span></span> 
     </div> 
    </div> 
   </div> 
  </div>
 </body>
</html>