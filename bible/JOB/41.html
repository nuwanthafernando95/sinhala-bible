<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch41" data-usfm="JOB.41">  
     <div class="q"> <span class="content"> </span><span class="verse v1" data-usfm="JOB.41.1"><span class="label">1</span><span class="content"> </span><span class="content">ලෙවියාතන් නම් මුහුදු සර්පයා බිලී කටුවකින් අදින්නට වත්, උගේ දිව කඹයකින් බඳින්නට වත් නුඹට හැකි ද?</span></span> 
     </div> 
     <div class="q"> <span class="verse v1" data-usfm="JOB.41.1"><span class="content"> </span></span><span class="verse v2" data-usfm="JOB.41.2"><span class="label">2</span><span class="content">උගේ නාසයේ ලණු පටක් දමන්නට වත්, උගේ හක්ක උලකින් සිදුරු කරන්නට වත් නුඹට පුළුවන් ද?</span></span> 
     </div> 
     <div class="q"> <span class="verse v2" data-usfm="JOB.41.2"><span class="content"> </span></span><span class="verse v3" data-usfm="JOB.41.3"><span class="label">3</span><span class="content">ඌ නුඹට බොහෝ කන්නලව් කරනු ඇද් ද?</span></span> 
     </div> 
     <div class="q2"> <span class="verse v3" data-usfm="JOB.41.3"><span class="content">නුඹෙන් දයානුකම්පාව අයැදිනු ඇද් ද?</span></span> 
     </div> 
     <div class="q"> <span class="verse v3" data-usfm="JOB.41.3"><span class="content"> </span></span><span class="verse v4" data-usfm="JOB.41.4"><span class="label">4</span><span class="content">සදහට ම ඌ නුඹට මෙහෙකරුවකු වන පිණිස, නුඹ සමඟ ගිවිසුමක් කරනු ඇද් ද?</span></span> 
     </div> 
     <div class="q"> <span class="verse v4" data-usfm="JOB.41.4"><span class="content"> </span></span><span class="verse v5" data-usfm="JOB.41.5"><span class="label">5</span><span class="content">සුරතල් පක්ෂියෙකු සමඟ මෙන් නුඹ ඌ සමඟ සෙල්ලම් කරනු ඇද් ද?</span></span> 
     </div> 
     <div class="q2"> <span class="verse v5" data-usfm="JOB.41.5"><span class="content">නොහොත්, නුඹේ යුවතියන්ගේ විනෝදය පිණිස නුඹ ඌ බැඳ තබන්නෙහි ද?</span></span> 
     </div> 
     <div class="q"> <span class="verse v5" data-usfm="JOB.41.5"><span class="content"> </span></span><span class="verse v6" data-usfm="JOB.41.6"><span class="label">6</span><span class="content">වෙළෙඳ පොළේ ධීවරයන් ඌ ගැන කේවෙල් කරනු ඇද් ද?</span></span> 
     </div> 
     <div class="q2"> <span class="verse v6" data-usfm="JOB.41.6"><span class="content">වෙළෙඳුන් අතර කපා බෙදාගනු ඇද් ද?</span></span> 
     </div> 
     <div class="q"> <span class="verse v6" data-usfm="JOB.41.6"><span class="content"> </span></span><span class="verse v7" data-usfm="JOB.41.7"><span class="label">7</span><span class="content">උගේ හම මස් හෙල්ලවලින් වත්, උගේ ඔළුව ඇවුළුම් බිලියකින් වත් සිදුරු කරන්නට නුඹට හැකි ද?</span></span> 
     </div> 
     <div class="q"> <span class="verse v7" data-usfm="JOB.41.7"><span class="content"> </span></span><span class="verse v8" data-usfm="JOB.41.8"><span class="label">8</span><span class="content">නුඹ ඌ සමඟ පොරබැදුවොත් ඒ සටනේ තරම සිතා බලනු;</span></span> 
     </div> 
     <div class="q2"> <span class="verse v8" data-usfm="JOB.41.8"><span class="content">සිතා නිකම් සිටිනු.</span></span> 
     </div> 
     <div class="q"> <span class="verse v8" data-usfm="JOB.41.8"><span class="content"> </span></span><span class="verse v9" data-usfm="JOB.41.9"><span class="label">9</span><span class="content">අනේ!</span></span> 
     </div> 
     <div class="q2"> <span class="verse v9" data-usfm="JOB.41.9"><span class="content">ලෙවියාතන් නම් තල්මහ දෙස බැලීමෙන් වැඩක් නැත.</span></span> 
     </div> 
     <div class="q2"> <span class="verse v9" data-usfm="JOB.41.9"><span class="content">ඌ දුටු පමණින් මිනිසා ඇද වැටෙනු නියත ය.</span></span> 
     </div> 
     <div class="q"> <span class="verse v9" data-usfm="JOB.41.9"><span class="content"> </span></span><span class="verse v10" data-usfm="JOB.41.10"><span class="label">10</span><span class="content">ඌ ඇවිස්සීමට තරම් දිරිය ඇති කෙනෙක් නැත.</span></span> 
     </div> 
     <div class="q2"> <span class="verse v10" data-usfm="JOB.41.10"><span class="content">ඌ සමඟ සටන් කරන්නට සමත් කවරෙක් ද?</span></span> 
     </div> 
     <div class="q"> <span class="verse v10" data-usfm="JOB.41.10"><span class="content"> </span></span><span class="verse v11" data-usfm="JOB.41.11"><span class="label">11</span><span class="content">ඌට පහර දී බේරෙන මිනිසා කවරෙක් ද?</span></span> 
     </div> 
     <div class="q2"> <span class="verse v11" data-usfm="JOB.41.11"><span class="content">මේ මුළු දෙරණෙහි කවුරුත් නැත.</span></span> 
     </div> 
     <div class="q"> <span class="verse v11" data-usfm="JOB.41.11"><span class="content"> </span></span><span class="verse v12" data-usfm="JOB.41.12"><span class="label">12</span><span class="content">උගේ අවයව, ශූර භාවය හා අංග ලක්ෂණවල රම්‍යතාව ගැන නොකියා සිටින්නට මට නොහැකි ය.</span></span> 
     </div> 
     <div class="q"> <span class="verse v12" data-usfm="JOB.41.12"><span class="content"> </span></span><span class="verse v13" data-usfm="JOB.41.13"><span class="label">13</span><span class="content">උගේ පිට හම ගලවන්නට කාට හැකි වේ ද?</span></span> 
     </div> 
     <div class="q2"> <span class="verse v13" data-usfm="JOB.41.13"><span class="content">උගේ යකඩ වැනි වැස්ම පසා කරගෙන යන්නේ කවරෙක් ද?</span></span> 
     </div> 
     <div class="q"> <span class="verse v13" data-usfm="JOB.41.13"><span class="content"> </span></span><span class="verse v14" data-usfm="JOB.41.14"><span class="label">14</span><span class="content">ඒසා භයංකාර දත් දෙපෙළින් යුතු උගේ හකු පාඩා දිගහරින්නට හැකි කාට ද?</span></span> 
     </div> 
     <div class="q"> <span class="verse v14" data-usfm="JOB.41.14"><span class="content"> </span></span><span class="verse v15" data-usfm="JOB.41.15"><span class="label">15</span><span class="content">පලිස් පිට පලිස්වලින් වැසීගත් උගේ පිට කළු ගල් මෙන් සවිය ඇත.</span></span> 
     </div> 
     <div class="q"> <span class="verse v15" data-usfm="JOB.41.15"><span class="content"> </span></span><span class="verse v16" data-usfm="JOB.41.16"><span class="label">16</span><span class="content">ඒවා අස්සට සුළඟ පවා නොවදින ලෙස ඒවා එකිනෙකට දැඩි ලෙස යා වී ඇත.</span></span> 
     </div> 
     <div class="q"> <span class="verse v16" data-usfm="JOB.41.16"><span class="content"> </span></span><span class="verse v17" data-usfm="JOB.41.17"><span class="label">17</span><span class="content">ඒවා එකිනෙකට ඇලී, වෙන් කළ නොහැකි ලෙස එකිනෙකට බද්ධ වී ඇත.</span></span> 
     </div> 
     <div class="q"> <span class="verse v17" data-usfm="JOB.41.17"><span class="content"> </span></span><span class="verse v18" data-usfm="JOB.41.18"><span class="label">18</span><span class="content">ඌ කිඹිසින විට එළියක් බබළයි.</span></span> 
     </div> 
     <div class="q2"> <span class="verse v18" data-usfm="JOB.41.18"><span class="content">උදා වන හිරු මෙන් උගේ ඇස් බබළයි.</span></span> 
     </div> 
     <div class="q"> <span class="verse v18" data-usfm="JOB.41.18"><span class="content"> </span></span><span class="verse v19" data-usfm="JOB.41.19"><span class="label">19</span><span class="content">උගේ මුවින් ගිනි දලු නික්ම යයි.</span></span> 
     </div> 
     <div class="q2"> <span class="verse v19" data-usfm="JOB.41.19"><span class="content">ගිනි පුපුරු ධාරා ගලා යයි.</span></span> 
     </div> 
     <div class="q"> <span class="verse v19" data-usfm="JOB.41.19"><span class="content"> </span></span><span class="verse v20" data-usfm="JOB.41.20"><span class="label">20</span><span class="content">උදුනේ නටන කල්දේරමකින් මෙන් ද දැවෙන පරඬැල් මෙන් ද උගේ නාස් පුඩුවලින් දුම් නඟියි.</span></span> 
     </div> 
     <div class="q"> <span class="verse v20" data-usfm="JOB.41.20"><span class="content"> </span></span><span class="verse v21" data-usfm="JOB.41.21"><span class="label">21</span><span class="content">උගේ හුස්මෙන් ගිනි අඟුරු නඟියි.</span></span> 
     </div> 
     <div class="q2"> <span class="verse v21" data-usfm="JOB.41.21"><span class="content">ගිනි ජාලාවක් උගේ කටින් නික්මෙයි.</span></span> 
     </div> 
     <div class="q"> <span class="verse v21" data-usfm="JOB.41.21"><span class="content"> </span></span><span class="verse v22" data-usfm="JOB.41.22"><span class="label">22</span><span class="content">උගේ ගෙල අති බලසම්පන්න ය.</span></span> 
     </div> 
     <div class="q2"> <span class="verse v22" data-usfm="JOB.41.22"><span class="content">ඌට මුණගැසෙන කවුරුත් බියෙන් ඇලළී යති.</span></span> 
     </div> 
     <div class="q"> <span class="verse v22" data-usfm="JOB.41.22"><span class="content"> </span></span><span class="verse v23" data-usfm="JOB.41.23"><span class="label">23</span><span class="content">උගේ හමේ රැළි එකට ඇලී ඇත.</span></span> 
     </div> 
     <div class="q2"> <span class="verse v23" data-usfm="JOB.41.23"><span class="content">එය නොනැමෙන යකඩ මෙන් තද ව ඇත.</span></span> 
     </div> 
     <div class="q"> <span class="verse v23" data-usfm="JOB.41.23"><span class="content"> </span></span><span class="verse v24" data-usfm="JOB.41.24"><span class="label">24</span><span class="content">උගේ සිත ගලක් මෙන් ද යටි ඇඹරුම් ගල මෙන් ද තද ය.</span></span> 
     </div> 
     <div class="q"> <span class="verse v24" data-usfm="JOB.41.24"><span class="content"> </span></span><span class="verse v25" data-usfm="JOB.41.25"><span class="label">25</span><span class="content">ඌ නැඟිටින විට මහා වීරයෝ පවා බියට පත් වෙති.</span></span> 
     </div> 
     <div class="q2"> <span class="verse v25" data-usfm="JOB.41.25"><span class="content">ඌ කඩා පනින විට ඔව්හු බියෙන් ඇලළී යති.</span></span> 
     </div> 
     <div class="q"> <span class="verse v25" data-usfm="JOB.41.25"><span class="content"> </span></span><span class="verse v26" data-usfm="JOB.41.26"><span class="label">26</span><span class="content">කඩුවෙන් වත්, හෙල්ලයෙන් වත්, කුඩා හෙල්ලයෙන් වත්, ඊතලයෙන් වත් පහර දී ඌට තුවාළ කළ නොහැකි ය.</span></span> 
     </div> 
     <div class="q"> <span class="verse v26" data-usfm="JOB.41.26"><span class="content"> </span></span><span class="verse v27" data-usfm="JOB.41.27"><span class="label">27</span><span class="content">යකඩ වුව ද ඌට පිදුරු වැනි ය.</span></span> 
     </div> 
     <div class="q2"> <span class="verse v27" data-usfm="JOB.41.27"><span class="content">ලෝකඩ වුවත් දිරා ගිය ලීයක් වැනි ය.</span></span> 
     </div> 
     <div class="q"> <span class="verse v27" data-usfm="JOB.41.27"><span class="content"> </span></span><span class="verse v28" data-usfm="JOB.41.28"><span class="label">28</span><span class="content">ඊගස් පහරට ඌ පලා නොයයි.</span></span> 
     </div> 
     <div class="q2"> <span class="verse v28" data-usfm="JOB.41.28"><span class="content">පටියෙන් ගසන ගල් ඌට පිදුරු මිටක් වැනි ය.</span></span> 
     </div> 
     <div class="q"> <span class="verse v28" data-usfm="JOB.41.28"><span class="content"> </span></span><span class="verse v29" data-usfm="JOB.41.29"><span class="label">29</span><span class="content">පොල්ලක් වුව ද ඌ පිදුරු කැබැල්ලක් මෙන් සලකයි.</span></span> 
     </div> 
     <div class="q2"> <span class="verse v29" data-usfm="JOB.41.29"><span class="content">කුඩා හෙල්ලය ගසන විට ඌ සිනාසෙයි.</span></span> 
     </div> 
     <div class="q"> <span class="verse v29" data-usfm="JOB.41.29"><span class="content"> </span></span><span class="verse v30" data-usfm="JOB.41.30"><span class="label">30</span><span class="content">උගේ ඇඟේ කොරපොතු තියුණු පිඟන් කැබලි ගොඩක් වැනි ය.</span></span> 
     </div> 
     <div class="q2"> <span class="verse v30" data-usfm="JOB.41.30"><span class="content">මඬින යන්ත්‍රයක් මෙන් ඌ මඩෙහි ඇදී යයි.</span></span> 
     </div> 
     <div class="q"> <span class="verse v30" data-usfm="JOB.41.30"><span class="content"> </span></span><span class="verse v31" data-usfm="JOB.41.31"><span class="label">31</span><span class="content">ඌ මුහුදු දිය කල්දේරමක වතුර මෙන් නටන්නට සලස්වයි.</span></span> 
     </div> 
     <div class="q2"> <span class="verse v31" data-usfm="JOB.41.31"><span class="content">එය බුබුළු දම දමා නටන තෙල් බඳුනක් මෙන් කරයි.</span></span> 
     </div> 
     <div class="q"> <span class="verse v31" data-usfm="JOB.41.31"><span class="content"> </span></span><span class="verse v32" data-usfm="JOB.41.32"><span class="label">32</span><span class="content">ඌ යන මඟ ඌ පසුපස පැහැදිලි ව දිළිසෙයි.</span></span> 
     </div> 
     <div class="q2"> <span class="verse v32" data-usfm="JOB.41.32"><span class="content">ඌ මුහුද සුදු පෙණ ගොඩකට හරවයි.</span></span> 
     </div> 
     <div class="q"> <span class="verse v32" data-usfm="JOB.41.32"><span class="content"> </span></span><span class="verse v33" data-usfm="JOB.41.33"><span class="label">33</span><span class="content">ඌට සම කළ හැකි සතෙක් මේ මුළු දෙරණෙහි නැත;</span></span> 
     </div> 
     <div class="q2"> <span class="verse v33" data-usfm="JOB.41.33"><span class="content">ඌ භීතිය නොහඳුනන සත්ත්වයෙකි.</span></span> 
     </div> 
     <div class="q"> <span class="verse v33" data-usfm="JOB.41.33"><span class="content"> </span></span><span class="verse v34" data-usfm="JOB.41.34"><span class="label">34</span><span class="content">ඌ ඉතා ම අභිමානී සතුන් වුව ද හෙළා දකියි.</span></span> 
     </div> 
     <div class="q2"> <span class="verse v34" data-usfm="JOB.41.34"><span class="content">වන සතුන්ගේ ලොවෙහි අගරජ ලෙස වැජඹෙයි.”</span></span> 
     </div> 
    </div> 
   </div> 
  </div>
 </body>
</html>