<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJOB"> 
    <div class="chapter ch35" data-usfm="JOB.35">  
     <div class="q"> <span class="content"> </span><span class="verse v1" data-usfm="JOB.35.1"><span class="label">1</span><span class="content">එලීහු තවදුරටත් කතා කරමින් මෙසේ කීවේ ය:</span></span> 
     </div> 
     <div class="q"> <span class="verse v1" data-usfm="JOB.35.1"><span class="content"> </span></span><span class="verse v2" data-usfm="JOB.35.2"><span class="label">2</span><span class="content">“ජෝබ්, ඔබ කියන දේ යුක්ති සහගත යයි ඔබ සිතන්නෙහි ද?</span></span> 
     </div> 
     <div class="q2"> <span class="verse v2" data-usfm="JOB.35.2"><span class="content">දෙවිඳුන් ඉදිරියෙහි ඔබ නිවැරදි යයි සිතන්නෙහි ද?</span></span> 
     </div> 
     <div class="q"> <span class="verse v2" data-usfm="JOB.35.2"><span class="content"> </span></span><span class="verse v3" data-usfm="JOB.35.3"><span class="label">3</span><span class="content">‘මාගේ පව්වලින් ඔබට කුමන පලක් ද?</span></span> 
     </div> 
     <div class="q2"> <span class="verse v3" data-usfm="JOB.35.3"><span class="content">පව් නොකර සිටීමෙන් මට ලැබුණු වාසිය කුමක් දැ යි අසන එක හරි ද?</span></span> 
     </div> 
     <div class="q"> <span class="verse v3" data-usfm="JOB.35.3"><span class="content"> </span></span><span class="verse v4" data-usfm="JOB.35.4"><span class="label">4</span><span class="content">ඔබටත්, ඔබේ මිතුරන්ටත් මම මේ පිළිතුර දෙමි.</span></span> 
     </div> 
     <div class="q"> <span class="verse v4" data-usfm="JOB.35.4"><span class="content"> </span></span><span class="verse v5" data-usfm="JOB.35.5"><span class="label">5</span><span class="content">අහස දෙස නෙත් යොමා බලන්න;</span></span> 
     </div> 
     <div class="q2"> <span class="verse v5" data-usfm="JOB.35.5"><span class="content">ඈත ඉහළ අහසෙහි පාවෙන වැහි වලාකුළු දෙස බලන්න;</span></span> 
     </div> 
     <div class="q2"> <span class="verse v5" data-usfm="JOB.35.5"><span class="content">ඒවා කොපමණ ඉහළින් ඇද්දැ යි කල්පනා කරන්න.</span></span> 
     </div> 
     <div class="q"> <span class="verse v5" data-usfm="JOB.35.5"><span class="content"> </span></span><span class="verse v6" data-usfm="JOB.35.6"><span class="label">6</span><span class="content"> </span><span class="content">ඔබ පව් කළත්, දෙවිඳුන්ට එයින් විපතක් ඇද් ද?</span></span> 
     </div> 
     <div class="q2"> <span class="verse v6" data-usfm="JOB.35.6"><span class="content">ඔබ කොතරම් වැරදි කළත්, දෙවිඳුන්ට එයින් පීඩාවක් ඇද් ද?</span></span> 
     </div> 
     <div class="q"> <span class="verse v6" data-usfm="JOB.35.6"><span class="content"> </span></span><span class="verse v7" data-usfm="JOB.35.7"><span class="label">7</span><span class="content">ඔබ දැහැමි ව සිටීමෙන් දෙවිඳුන්ට කුමන ආධාරයක් දෙන්නෙහි ද?</span></span> 
     </div> 
     <div class="q2"> <span class="verse v7" data-usfm="JOB.35.7"><span class="content">එයින් දෙවි තුමන්ට ලැබෙන වාසිය කුමක් ද?</span></span> 
     </div> 
     <div class="q"> <span class="verse v7" data-usfm="JOB.35.7"><span class="content"> </span></span><span class="verse v8" data-usfm="JOB.35.8"><span class="label">8</span><span class="content">ඔබේ දුෂ්ටකමින් අවැඩක් වන්නේ ඔබ වැනි මිනිසුන්ට පමණකි.</span></span> 
     </div> 
     <div class="q2"> <span class="verse v8" data-usfm="JOB.35.8"><span class="content">ඔබේ දැහැමිකමින් මුළු මිනිස් වර්ගයාට වැඩක් වනු ඇත.</span></span> 
     </div> 
     <div class="q"> <span class="verse v8" data-usfm="JOB.35.8"><span class="content"> </span></span><span class="verse v9" data-usfm="JOB.35.9"><span class="label">9</span><span class="content">තාඩන පීඩන නිසා මිනිස්සු විලාප කියති;</span></span> 
     </div> 
     <div class="q2"> <span class="verse v9" data-usfm="JOB.35.9"><span class="content">බලවතුන්ගේ පීඩාව නිසා ඔව්හු පිහිට සොයා කෑගසති.</span></span> 
     </div> 
     <div class="q"> <span class="verse v9" data-usfm="JOB.35.9"><span class="content"> </span></span><span class="verse v10 v11" data-usfm="JOB.35.10+JOB.35.11"><span class="label">10-11</span><span class="content">එහෙත්, වනයේ මෘගයන්ට වඩා අපට දැනුම දෙන, අහසේ පක්ෂීන්ට වඩා අපට නැණ නුවණ දෙන, අඳුරේ දී අපට සවිය දෙන මැවුම්කාර දෙවි උතුමාණෝ කොතැන්හි දැ යි අසන කිසිවෙක් නැත.</span></span> 
     </div> 
     <div class="q"> <span class="verse v10 v11" data-usfm="JOB.35.10+JOB.35.11"><span class="content"> </span></span><span class="verse v12" data-usfm="JOB.35.12"><span class="label">12</span><span class="content">ඔවුන් පිහිට ඉල්ලා මොරගසන නමුත්, ඔවුන්ගේ අහංකාරය හා දුෂ්ටකම නිසා, දෙවිඳුගෙන් ඔවුන්ට පිළිතුරක් නැත.</span></span> 
     </div> 
     <div class="q"> <span class="verse v12" data-usfm="JOB.35.12"><span class="content"> </span></span><span class="verse v13" data-usfm="JOB.35.13"><span class="label">13</span><span class="content">ඒ මොරගැසීමෙන් වැඩක් නැත;</span></span> 
     </div> 
     <div class="q2"> <span class="verse v13" data-usfm="JOB.35.13"><span class="content">දෙවිඳාණෝ සවන් නොදෙන සේක.</span></span> 
     </div> 
     <div class="q2"> <span class="verse v13" data-usfm="JOB.35.13"><span class="content">සව් බලැති උතුමාණෝ එය නොසලකන සේක.</span></span> 
     </div> 
     <div class="q"> <span class="verse v13" data-usfm="JOB.35.13"><span class="content"> </span></span><span class="verse v14" data-usfm="JOB.35.14"><span class="label">14</span><span class="content">ජෝබ්, ‘මට දෙවිඳුන් නොපෙනේ ය.</span></span> 
     </div> 
     <div class="q2"> <span class="verse v14" data-usfm="JOB.35.14"><span class="content">එහෙත්, නඩුව එතුමාණන් අතේ ය;</span></span> 
     </div> 
     <div class="q2"> <span class="verse v14" data-usfm="JOB.35.14"><span class="content">මම ඉවසිල්ලෙන් බලා සිටින්නෙමි’යි ඔබ කියන්නෙහි ය,</span></span> 
     </div> 
     <div class="q"> <span class="verse v14" data-usfm="JOB.35.14"><span class="content"> </span></span><span class="verse v15" data-usfm="JOB.35.15"><span class="label">15</span><span class="content">‘දැන්, එතුමාණෝ උදහස් ව දඬුවම් නොකරන සේකැ’යි ද ‘ඒ අපරාධය ගැන වැඩි සැලකිල්ලක් නොදක්වන සේකැ’යි ද ඔබ සිතන්නෙහි ද?</span></span> 
     </div> 
     <div class="q"> <span class="verse v15" data-usfm="JOB.35.15"><span class="content"> </span></span><span class="verse v16" data-usfm="JOB.35.16"><span class="label">16</span><span class="content">එබැවින් ජෝබ්, ඔබ මුව අයා කතා කරන්නට යාමෙන් වැඩක් නැත;</span></span> 
     </div> 
     <div class="q2"> <span class="verse v16" data-usfm="JOB.35.16"><span class="content">ඔබ පවසන දෙය ඔබට ම තේරෙන්නේ නැත.”</span></span> 
     </div> 
    </div> 
   </div> 
  </div>
 </body>
</html>