<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2JN"> 
    <div class="chapter ch1" data-usfm="2JN.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="2JN.1.1"><span class="label">1</span><span class="content">සභා මූලිකයෙකු වන මම, මා සැබෑ ලෙස ප්‍රේම කරන දෙවියන් වහන්සේ තෝරාගත් මාතාවත් ඇගේ දරුවනුත් වෙත මෙය ලියා එවමි. මා පමණක් නොව, සත්‍යය දන්නා සැම දෙන ම ඔබට ප්‍රේම කරති. </span></span><span class="verse v2" data-usfm="2JN.1.2"><span class="label">2</span><span class="content">එසේ කරන්නේ අප තුළ ඇති සදහට ම පවතින සත්‍යය නිසා ය.</span></span> 
     </div> 
     <div class="p"> <span class="verse v2" data-usfm="2JN.1.2"><span class="content"> </span></span><span class="verse v3" data-usfm="2JN.1.3"><span class="label">3</span><span class="content">දෙවි පියාණන් වහන්සේගෙන් ද, පියාණන්ගේ පුතුනුවන් වන ජේසුස් ක්‍රිස්තුන් වහන්සේගෙන් ද කරුණාවත්, දයාවත්, සාමයත්, සත්‍යතාවයෙන් හා ප්‍රේමයෙන් අප සමඟ වේ වා!</span></span> 
     </div> 
     <div class="s1"> <span class="heading"><b>සත්‍යය හා ප්‍රේමය</b></span> 
     </div> 
     <div class="p"> <span class="verse v3" data-usfm="2JN.1.3"><span class="content"> </span></span><span class="verse v4" data-usfm="2JN.1.4"><span class="label">4</span><span class="content">පියාණන් වහන්සේගෙන් අප ලැබූ ආඥාව පරිදි, ඔබගේ දරුවන්ගෙන් සමහර දෙනෙකු සත්‍යය අනුව ජීවත් වනු දැක ඉතා ප්‍රීති වීමි. </span></span><span class="verse v5" data-usfm="2JN.1.5"><span class="label">5</span><span class="content"> එබැවින් මාතාවෙනි, අපි එකිනෙකාට ප්‍රේම කරමු. මේ වනාහි ඔබට ලියන අලුත් ආඥාවක් නොව, පටන්ගැන්මේ සිට ම අපට තිබුණු ආඥාව ම ය. </span></span><span class="verse v6" data-usfm="2JN.1.6"><span class="label">6</span><span class="content">මේ ප්‍රේමය නම්, උන් වහන්සේගේ ආඥා අනුව ජීවත් වීම ය. ආඥාව නම්, පටන්ගැන්මේ සිට ඔබ ඇසූ ලෙස ප්‍රේමයෙන් ජීවත් වීම ය.</span></span> 
     </div> 
     <div class="p"> <span class="verse v6" data-usfm="2JN.1.6"><span class="content"> </span></span><span class="verse v7" data-usfm="2JN.1.7"><span class="label">7</span><span class="content">ජේසුස් ක්‍රිස්තුන් වහන්සේ මනුෂ්‍යයෙකු වූ බව නොපිළිගන්නා බොහෝ රැවටිලිකාරයෝ ලොව පුරා විසිර ගොස් සිටිති. මොවුහු රැවටිලිකාරයෝ ය, ක්‍රිස්තු-විරෝධියෝ ය. </span></span><span class="verse v8" data-usfm="2JN.1.8"><span class="label">8</span><span class="content">ඔබ උදෙසා අප කළ දේ නැති නොවන පිණිසත්, සම්පූර්ණ විපාකයක් ඔබට ලැබෙන පිණිසත් ඔවුන්ගෙන් ප්‍රවේසම් වන්න.</span></span> 
     </div> 
     <div class="p"> <span class="verse v8" data-usfm="2JN.1.8"><span class="content"> </span></span><span class="verse v9" data-usfm="2JN.1.9"><span class="label">9</span><span class="content">ක්‍රිස්තුන් වහන්සේගේ ධර්මයෙහි නොපැවතී, එයින් පිට පැන යන්නා, දෙවියන් වහන්සේ නැති ව ජීවත් වන්නෙකි. ඒ ධර්මයෙහි පවතින්නා පියාණන් වහන්සේ ද පුත්‍රයාණන් වහන්සේ ද ඇති ව ජීවත් වන්නෙකි. </span></span><span class="verse v10" data-usfm="2JN.1.10"><span class="label">10</span><span class="content">ඔබ වෙත පැමිණෙන යමෙක් මේ ධර්මය රැගෙන නොඑන්නේ නම්, ඔහු ගෙදරට නොපිළිගන්න, ඔහුට ආචාර ද නොකරන්න. </span></span><span class="verse v11" data-usfm="2JN.1.11"><span class="label">11</span><span class="content">මන්ද, ඔහුට ආචාර කරන්නා ඔහුගේ නපුරු ක්‍රියාවලට පංගුකාරයෙක් වන්නේ ය.</span></span> 
     </div> 
     <div class="s1"> <span class="heading"><b>අවසාන වචන</b></span> 
     </div> 
     <div class="p"> <span class="verse v11" data-usfm="2JN.1.11"><span class="content"> </span></span><span class="verse v12" data-usfm="2JN.1.12"><span class="label">12</span><span class="content">ඔබ වෙත ලියා එවන්නට මට බොහෝ කාරණා ඇත. ඒවා කඩදාසියක තීන්තෙන් ලිවීමට වඩා, අපේ ප්‍රීතිය සම්පූර්ණ වන පිණිස ඔබ මුණගැසී කතා කිරීමට මම බලාපොරොත්තු වෙමි.</span></span> 
     </div> 
     <div class="p"> <span class="verse v12" data-usfm="2JN.1.12"><span class="content"> </span></span><span class="verse v13" data-usfm="2JN.1.13"><span class="label">13</span><span class="content">ඔබ තෝරාගත් සොහොයුරියගේ දරුවෝ ඔබට ආචාර කරති.</span></span> 
     </div> 
    </div> 
   </div> 
  </div>
 </body>
</html>