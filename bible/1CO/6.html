<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch6" data-usfm="1CO.6">  
     <div class="s1"> <span class="heading"><b>නඩුහබවලින් වැළකීම</b></span> 
     </div> 
     <div class="p"> <span class="content"> </span><span class="verse v1" data-usfm="1CO.6.1"><span class="label">1</span><span class="content">ඔබගේ සහෝදරයා සමඟ ආරාවුලක් හටගත් විට එය විනිශ්චය කිරීමට කිතුනු සෙනඟ ඉදිරියට නොගොස්, කිතුනු නොවන උසාවියක් ඉදිරියට යන්නට භය නැද් ද? </span></span><span class="verse v2" data-usfm="1CO.6.2"><span class="label">2</span><span class="content">කිතුනු සෙනඟ ලෝකයා විනිශ්චය කරන බව ඔබ නොදන්නහු ද? ලෝකයා විනිශ්චය කරන්නේ ඔබ නම්, සුළු ආරාවුලක් විසඳීමට ඔබ අපොහොසත් ද? </span></span><span class="verse v3" data-usfm="1CO.6.3"><span class="label">3</span><span class="content">අප, දේව දූතයන් පවා විනිශ්චය කරන්නට යන බව ඔබ නොදන්නහු ද? එසේ නම් එදිනෙදා ජීවිතයට අයත් දේ විනිශ්චය කිරීම අපට කළ නොහැකි ද? </span></span><span class="verse v4" data-usfm="1CO.6.4"><span class="label">4</span><span class="content">එබඳු කාරණා මතු වූ විට, ඒවා විසඳීම සඳහා, සභාව කිසි සේත් ගණන් නොගන්නා අය වෙත ඔබ යන්නහු ද? </span></span><span class="verse v5" data-usfm="1CO.6.5"><span class="label">5</span><span class="content">මෙය මොන නින්දාවක් ද? ඇත්තට ම සහෝදරයන් අතර ආරාවුලක් විසඳීමට සමත් එක නැණවතෙක් වත් ඔබ අතර නැද් ද? </span></span><span class="verse v6" data-usfm="1CO.6.6"><span class="label">6</span><span class="content">සහෝදරයෙකු තවත් සහෝදරයෙකුට විරුද්ධ ව, නඩු කියාගැනීමට විශේෂයෙන් මිසදිටුවන් ඉදිරියට නඩු කියාගැනීමට යෑම සුදුසු ද?</span></span> 
     </div> 
     <div class="p"> <span class="verse v6" data-usfm="1CO.6.6"><span class="content"> </span></span><span class="verse v7" data-usfm="1CO.6.7"><span class="label">7</span><span class="content">මෙසේ ඔබ එකිනෙකා සමඟ නඩු කියාගැනීම, දැනට ම ඔබට පරාජයකි. අයුක්තිය ඉවසීම, ඊට වඩා හොඳ නැද් ද? අලාභයක් ඉවසීම, ඊට වඩා හොඳ නැද් ද? </span></span><span class="verse v8" data-usfm="1CO.6.8"><span class="label">8</span><span class="content">ඒ වෙනුවට ඔබ කරන්නේ අයුක්තියත් අලාභයත් ය. ඒකත් කරන්නේ සහෝදරයන්ට ම ය. </span></span><span class="verse v9" data-usfm="1CO.6.9"><span class="label">9</span><span class="content">අධර්මිෂ්ඨයන් දෙවියන් වහන්සේගේ රාජ්‍යය උරුම කරගන්නේ නැති බව ඔබ දන්නේ නැද් ද? නොරැවටෙන්න. අනාචාරකම් කරන්නෝ වත්, රූප වඳින්නෝ වත්, කාමමිථ්‍යාචාරිකයෝ වත්, සම ලිංගික සේවනයේ යෙදෙන්නෝ වත්, </span></span><span class="verse v10" data-usfm="1CO.6.10"><span class="label">10</span><span class="content">සොරුවත්, කොල්ලකන්නෝ වත්, ලෝබියෝ වත්, බේබද්දෝ වත්, නින්දා කරන්නෝ වත්, ගසා කන්නෝ වත්, දෙවියන් වහන්සේගේ රාජ්‍යය උරුම කර නොගන්නෝ ය. </span></span><span class="verse v11" data-usfm="1CO.6.11"><span class="label">11</span><span class="content">තවද ඔබ අතරෙන් සමහරෙක් එවැන්නෝ වූ හ. එහෙත් අපගේ ස්වාමීන් වන ජේසුස් ක්‍රිස්තුන් වහන්සේගේ නාමයෙන් ද අපගේ දෙවියන් වහන්සේගේ ආත්මයාණන් මඟින් ද ඔබ සෝදනු ලැබුවහු ය; ශුද්ධ කරනු ලැබුවහු ය; දමිටු කරනු ලැබුවහු ය.</span></span> 
     </div> 
     <div class="s1"> <span class="heading"><b>ශරීරය දේව මහිමයට කැප කිරීම</b></span> 
     </div> 
     <div class="p"> <span class="verse v11" data-usfm="1CO.6.11"><span class="content"> </span></span><span class="verse v12" data-usfm="1CO.6.12"><span class="label">12</span><span class="content"> </span><span class="content"> “මා කැමැති දෙයක් කිරීමට මට නිදහස ඇතැ”යි කීවත් හැම දේ ම මගේ යහපත පිණිස නොවේ. එසේ ම “කැමැති දෙයක් කිරීමට මට නිදහස ඇතැ”යි කීවත් මම කිසිවකට වසඟ නොවෙමි. </span></span><span class="verse v13" data-usfm="1CO.6.13"><span class="label">13</span><span class="content">“ආහාර උදරය සඳහා ය, උදරය ආහාර සඳහා ය”යි කීවත් දෙවියන් වහන්සේ ඒ දෙක ම නැති කරන සේක. තවද ශරීරය අනාචාරය පිණිස නොවේ. එය සමිඳාණන් වහන්සේ උදෙසා ය. </span></span><span class="verse v14" data-usfm="1CO.6.14"><span class="label">14</span><span class="content">දෙවියන් වහන්සේ ස්වාමීන් වහන්සේ මරණයෙන් උත්ථාන කළ සේක. ස්වකීය බලයෙන් අපත් උන් වහන්සේ එසේ උත්ථාන කරන සේක.</span></span> 
     </div> 
     <div class="p"> <span class="verse v14" data-usfm="1CO.6.14"><span class="content"> </span></span><span class="verse v15" data-usfm="1CO.6.15"><span class="label">15</span><span class="content">ඔබගේ ශරීර ක්‍රිස්තුන් වහන්සේගේ අවයවයන් බව නොදන්නහු ද? එසේ නම් මම ක්‍රිස්තුන් වහන්සේගේ අවයවයන් පැහැර ගෙන ඒවා ගණිකාවකගේ අවයවයන් කරම් ද? </span></span><span class="verse v16" data-usfm="1CO.6.16"><span class="label">16</span><span class="content"> එසේ නොවේ වා. ගණිකාවකට සම්බන්ධ වන තැනැත්තේ කායික ලෙස ඈ හා එක් වන බව ඔබ නොදන්නහු ද? ශුද්ධ ලියවිල්ලෙහි කියා ඇති පරිදි ‘දෙදෙනා ම එක් කෙනෙක් වන්නෝ ය.’ </span></span><span class="verse v17" data-usfm="1CO.6.17"><span class="label">17</span><span class="content">එහෙත් ස්වාමීන් වහන්සේට සම්බන්ධ වන තැනැත්තේ උන් වහන්සේ සමඟ ඒකාත්මයක් වන්නේ ය.</span></span> 
     </div> 
     <div class="p"> <span class="verse v17" data-usfm="1CO.6.17"><span class="content"> </span></span><span class="verse v18" data-usfm="1CO.6.18"><span class="label">18</span><span class="content">අනාචාරයෙන් පලා යන්න. අන් හැම පාපයක් ම මිනිසා කරන්නේ ශරීරයෙන් බැහැර ය. එහෙත් අනාචාරය කරන්නා තමාගේ ම ශරීරයට විරුද්ධ ව පව් කරයි. </span></span><span class="verse v19" data-usfm="1CO.6.19"><span class="label">19</span><span class="content"> ඔබගේ ශරීරය, ඔබට දෙවියන් වහන්සේ දෙවා වදාළ, ඔබ තුළ වැඩ වසන ශුද්ධාත්මයාණන්ගේ මන්දිරය වන බව ඔබ නොදන්නහු ද? ඔබ ඔබට ම අයිති නැත. </span></span><span class="verse v20" data-usfm="1CO.6.20"><span class="label">20</span><span class="content">ඔබ මිලයකට ගත් අය වන්නහු ය. එබැවින් ඔබගේ ශරීර දේව මහිමය සඳහා යොදවන්න.</span></span> 
     </div> 
    </div> 
   </div> 
  </div>
 </body>
</html>