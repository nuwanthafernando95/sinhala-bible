<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch1" data-usfm="1CO.1">  
     <div class="s1"> <span class="heading"><b>ස්තුති දීම</b></span> 
     </div> 
     <div class="p"> <span class="content"> </span><span class="verse v1" data-usfm="1CO.1.1"><span class="label">1</span><span class="content">ජේසුස් ක්‍රිස්තුන් වහන්සේගේ ප්‍රේරිතවරයෙකු වීමට දේව කැමැත්ත අනුව කැඳවීම ලත් පාවුලු හා අප සොහොයුරු සොස්තනිස්ගෙන්, </span></span><span class="verse v2" data-usfm="1CO.1.2"><span class="label">2</span><span class="content"> කොරින්තියේ පිහිටා ඇති දෙවියන් වහන්සේගේ සභාව වෙතට ය. එනම්, ඒ සභාවේ ක්‍රිස්තුන් වහන්සේට කැප වූ දෙවියන් වහන්සේගේ සෙනඟ වීමට කැඳවීම ලත් අය ද ඔවුන්ගේත් අපගේත් ස්වාමීන් වන ජේසුස් ක්‍රිස්තුන් වහන්සේගේ නාමයෙන් සෑම තැන්හි අයැදුම් කරන සියල්ලන් ද වෙතට ය. </span></span><span class="verse v3" data-usfm="1CO.1.3"><span class="label">3</span><span class="content">අපගේ පියාණන් වන දෙවියන් වහන්සේගෙන් ද ස්වාමීන් වන ජේසුස් ක්‍රිස්තුන් වහන්සේගෙන් ද කරුණාවත් ශාන්තියත් ඔබට වේ වා!</span></span> 
     </div> 
     <div class="p"> <span class="verse v3" data-usfm="1CO.1.3"><span class="content"> </span></span><span class="verse v4" data-usfm="1CO.1.4"><span class="label">4</span><span class="content">ක්‍රිස්තුස් ජේසුස් වහන්සේ තුළින් ඔබට දෙන ලද දේව වරප්‍රසාදය නිසා මම නිතර ම ඔබ ගැන මාගේ දෙවියන් වහන්සේට තුති පුදමි. </span></span><span class="verse v5 v6" data-usfm="1CO.1.5+1CO.1.6"><span class="label">5-6</span><span class="content">මන්ද, ක්‍රිස්තුන් වහන්සේ පිළිබඳ සාක්ෂිය ඔබ තුළ ස්ථීර වී තිබුන බැවින්, ඔබ උන් වහන්සේ තුළ, සියලු ආකාර දෙසීම් ද සියලු ආකාර දැනගැනීම් ද ඇතුළු සියලු දෙයින් ධනවත් වී සිටින්නහු ය. </span></span><span class="verse v7" data-usfm="1CO.1.7"><span class="label">7</span><span class="content">මෙසේ ඔබ කිසි ආත්මික දීමනාවකින් නොඅඩු ව අපගේ ස්වාමීන් වන ජේසුස් ක්‍රිස්තුන් වහන්සේගේ එළිදරව් වීම බලා සිටින්නහු ය. </span></span><span class="verse v8" data-usfm="1CO.1.8"><span class="label">8</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේගේ විනිශ්චය දිනයේ දී ඔබ නිදොස් ව සිටින පිණිස උන් වහන්සේ අන්තිමය දක්වා ඔබ ස්ථීර කරන සේක. </span></span><span class="verse v9" data-usfm="1CO.1.9"><span class="label">9</span><span class="content">ස්වකීය පුත්‍ර වූ අපගේ ස්වාමීන් වන ජේසුස් ක්‍රිස්තුන් වහන්සේගේ සහභාගිකමට ඔබ කැඳවා වදාළ දෙවියන් වහන්සේ විශ්වාසවන්ත ය.</span></span> 
     </div> 
     <div class="s1"> <span class="heading"><b>සභාව තුළ භේදභින්නතා</b></span> 
     </div> 
     <div class="p"> <span class="verse v9" data-usfm="1CO.1.9"><span class="content"> </span></span><span class="verse v10" data-usfm="1CO.1.10"><span class="label">10</span><span class="content">සහෝදරයෙනි, ඔබ සියලු දෙනා එක දෙය ම කියන ලෙස ද ඔබ අතර භේද නැති ව, එක සිතින් හා එක කල්පනාවෙන් සම්පූර්ණයෙන් එකඟ ව සිටින ලෙස ද අපගේ ස්වාමීන් වන ජේසුස් ක්‍රිස්තුන් වහන්සේගේ නාමයෙන් මම ඔබ හැමගෙන් උදක් ම ඉල්ලා සිටිමි. </span></span><span class="verse v11" data-usfm="1CO.1.11"><span class="label">11</span><span class="content">සහෝදරයෙනි, මා මෙසේ ඉල්ලන්නේ ඔබ අතර මත භේද පවතින බව ක්ලොයිගේ පවුලේ උදවිය මට සැළ කර ඇති බැවිනි. </span></span><span class="verse v12" data-usfm="1CO.1.12"><span class="label">12</span><span class="content"> මා කියන්නේ මෙය යි: ඔබ අතර ඇතැමෙක්, ‘මම පාවුලුගේ පැත්තට ය’; ඇතැමෙක්, ‘මම අපොල්ලොස්ගේ පැත්තට ය’; ඇතැමෙක්, ‘මම කේපස්ගේ පැත්තට ය’; ඇතැමෙක්, ‘මම ක්‍රිස්තුන් වහන්සේගේ පැත්තට ය’යි කියති. </span></span><span class="verse v13" data-usfm="1CO.1.13"><span class="label">13</span><span class="content">ක්‍රිස්තුන් වහන්සේ මෙලෙස බෙදා වෙන් කරගත හැකි ද? ඔබ උදෙසා කුරුසියේ ඇණ ගසනු ලැබූවේ පාවුලු ද? එසේ නැත්නම් ඔබ බව්තීස්ම-ස්නාපනය කරනු ලැබුවේ පාවුලුගේ නාමයෙන් ද?</span></span> 
     </div> 
     <div class="p"> <span class="verse v13" data-usfm="1CO.1.13"><span class="content"> </span></span><span class="verse v14" data-usfm="1CO.1.14"><span class="label">14</span><span class="content"> </span><span class="content"> ක්‍රිස්පස් හා ගායස් හැර වෙන කිසිවෙකු මා විසින් බව්තීස්ම-ස්නාපනය කරනු නොලැබීම ගැන මම සතුටු වෙමි. </span></span><span class="verse v15" data-usfm="1CO.1.15"><span class="label">15</span><span class="content">එබැවින් මාගේ නාමයෙන් බව්තීස්ම-ස්නාපනය ලැබුවේ යයි ඔබ අතරෙන් කිසිවෙකුට කිව නොහැක. </span></span><span class="verse v16" data-usfm="1CO.1.16"><span class="label">16</span><span class="content"> මා ස්තේපානස්ගේ පවුලේ උදවිය බව්තීස්ම-ස්නාපනය කළ බව නම් සැබෑ ය. ඒ හැර මා වෙන කිසිවෙකු බව්තීස්ම-ස්නාපනය කළ බවක් නොදනිමි. </span></span><span class="verse v17" data-usfm="1CO.1.17"><span class="label">17</span><span class="content">ක්‍රිස්තුන් වහන්සේ මා යැව්වේ බව්තීස්ම-ස්නාපනය කිරීමට නොව, සුබ අස්න දේශනා කිරීමට ය. එහෙත් මා එය කළ යුත්තේ මාගේ වියත් කථික බලයෙන් නොවේ. කුමක් හෙයින් ද, මා එසේ කළහොත් ක්‍රිස්තුන් වහන්සේගේ කුරුසියේ බලය නිෂ්ප්‍රභ වන බැවිනි.</span></span> 
     </div> 
     <div class="s1"> <span class="heading"><b>කුරුසියේ බලය</b></span> 
     </div> 
     <div class="p"> <span class="verse v17" data-usfm="1CO.1.17"><span class="content"> </span></span><span class="verse v18" data-usfm="1CO.1.18"><span class="label">18</span><span class="content">කුරුසියේ පණිවුඩය, විනාශ වන අයට විකාර දෙඩුමකි. එහෙත් විමුක්තිය ලබන අපට එය දෙවියන් වහන්සේගේ බලය වේ. </span></span><span class="verse v19" data-usfm="1CO.1.19"><span class="label">19</span><span class="content"> මේ ගැන ශුද්ධ ලියවිල්ලේ මෙසේ ලියා ඇත:</span></span> 
     </div> 
     <div class="q2"> <span class="verse v19" data-usfm="1CO.1.19"><span class="content">“මම ප්‍රඥාවන්තයන්ගේ ප්‍රඥාව වනසාලමි;</span></span> 
     </div> 
     <div class="q2"> <span class="verse v19" data-usfm="1CO.1.19"><span class="content">මම නැණවතුන්ගේ නැණවත්කම පහ කරමි.”</span></span> 
     </div> 
     <div class="p"> <span class="verse v19" data-usfm="1CO.1.19"><span class="content">යනු යි. </span></span><span class="verse v20" data-usfm="1CO.1.20"><span class="label">20</span><span class="content"> ප්‍රඥාවන්තයා කොයි ද? විනයධරයා කොයි ද? මේ යුගයේ වාද කරන්නා කොයි ද? මේ ලො‍්කයේ ප්‍රඥාව ප්‍රලාපයක් බව දෙවියන් වහන්සේ හෙළි කර ඇත. </span></span><span class="verse v21" data-usfm="1CO.1.21"><span class="label">21</span><span class="content">මන්ද, දෙවියන් වහන්සේගේ ප්‍රඥාවන්ත සැලැස්ම අනුව ලෝකයාට ස්වකීය ප්‍රඥා බලයෙන් දෙවියන් වහන්සේ දැනගැනීමට නොහැකි විය. ඒ වෙනුවට ප්‍රලාපයකැ යි කියන සුබ අස්න දේශනා කිරීමෙන් අදහන්නන් ගළවාලීමට උන් වහන්සේ සතුටු වූ සේක. </span></span><span class="verse v22" data-usfm="1CO.1.22"><span class="label">22</span><span class="content">ජුදෙව්වරු හාස්කම් ඉල්ලති. ග්‍රීක්වරු ප්‍රඥාව සොයති. </span></span><span class="verse v23" data-usfm="1CO.1.23"><span class="label">23</span><span class="content">එහෙත් අපි, කුරුසියේ ඇණ ගසනු ලැබූ ක්‍රිස්තුන් වහන්සේ දේශනා කරමු. මෙය ජුදෙව්වරුන්ට පැකිළීමකි. විජාතීන්ට ප්‍රලාපයකි. </span></span><span class="verse v24" data-usfm="1CO.1.24"><span class="label">24</span><span class="content">එහෙත් කැඳවීම ලත් ජුදෙව්වරුන්ටත්, ග්‍රීක්වරුන්ටත්, ක්‍රිස්තුන් වහන්සේ දෙවියන් වහන්සේගේ බලය හා ප්‍රඥාව වේ. </span></span><span class="verse v25" data-usfm="1CO.1.25"><span class="label">25</span><span class="content">ප්‍රලාපයකැ යි කියන දෙවියන් වහන්සේගේ ප්‍රලාපය, මිනිස් ප්‍රඥාව ඉක්ම වූ ප්‍රඥාවකි. දුබලකමකැ යි කියන දෙවියන් වහන්සේගේ දුබලකම මිනිස් ශක්තිය ඉක්ම වූ ශක්තියකි.</span></span> 
     </div> 
     <div class="p"> <span class="verse v25" data-usfm="1CO.1.25"><span class="content"> </span></span><span class="verse v26" data-usfm="1CO.1.26"><span class="label">26</span><span class="content">සහෝදරයෙනි, ඔබගේ කැඳවීම ගැන සිතා බලන්න. ලෝක මිම්ම අනුව ප්‍රඥාවන්ත යැයි කිව හැකි බොහෝ දෙනෙක් ඔබ අතර නො වූ හ. එලෙස ම, බලවත් අයත්, කුලවත් අයත් වැඩි දෙනෙක් නො වූ හ. </span></span><span class="verse v27" data-usfm="1CO.1.27"><span class="label">27</span><span class="content">එහෙත් ප්‍රඥාවන්තයන් ලජ්ජාවට පමුණුවන පිණිස, ලෝක මිම්ම අනුව මෝඩ යයි සම්මත දේ, දෙවියන් වහන්සේ තෝරාගත් සේක. එමෙන් ම බලවතුන් ලජ්ජාවට පමුණුවන පිණිස ලෝක මිම්ම අනුව දුබල යයි සම්මත දේ දෙවියන් වහන්සේ තෝරාගත් සේක. </span></span><span class="verse v28" data-usfm="1CO.1.28"><span class="label">28</span><span class="content">ලෝකයා අගය කොට සලකන දේ නැති කරනු පිණිස, දෙවියන් වහන්සේ ලෝකයා පහත් කොට සලකන, හෙළා දකින, එමෙන් ම වැදගැම්මක් නැතැ යි සලකන දේ, තෝරාගත් සේක. </span></span><span class="verse v29" data-usfm="1CO.1.29"><span class="label">29</span><span class="content">එසේ කෙළේ කිසිවෙකු දෙවියන් වහන්සේ ඉදිරියෙහි පාරට්ටු කර නොගන්නා පිණිස ය. </span></span><span class="verse v30" data-usfm="1CO.1.30"><span class="label">30</span><span class="content">ඔබ ක්‍රිස්තුස් ජේසුස් වහන්සේ හා ඒකාබද්ධ ව සිටින්නේ දෙවියන් වහන්සේගේ ක්‍රියාවෙනි. ක්‍රිස්තුන් වහන්සේ අපගේ ප්‍රඥාව වන්නේත් දේව ක්‍රියාවෙන් ය. ක්‍රිස්තුන් වහන්සේ කරණකොටගෙන අපි දමිටු කරනු ලැබ, උන් වහන්සේගේ සෙනඟ වී, නිදහස ලබා සිටිමු. </span></span><span class="verse v31" data-usfm="1CO.1.31"><span class="label">31</span><span class="content"> එබැවින්, ශුද්ධ ලියවිල්ලෙහි ලියා ඇති පරිදි, පාරට්ටු කරගන්න කැමැති තැනැත්තා සමිඳාණන් වහන්සේ ගැන පාරට්ටු කරගනී වා.</span></span> 
     </div> 
    </div> 
   </div> 
  </div>
 </body>
</html>