<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch2" data-usfm="1CO.2">  
     <div class="s1"> <span class="heading"><b>කුරුසියේ පණිවුඩය</b></span> 
     </div> 
     <div class="p"> <span class="content"> </span><span class="verse v1" data-usfm="1CO.2.1"><span class="label">1</span><span class="content">සහෝදරයෙනි, මා ඔබ වෙත පැමිණ දෙවියන් වහන්සේ පිළිබඳ සාක්ෂිය ප්‍රකාශ කළේ, චතුර කථිකත්වයක් හෝ ප්‍රඥාවක් හෝ පෙන්වමින් නොවේ. </span></span><span class="verse v2" data-usfm="1CO.2.2"><span class="label">2</span><span class="content">මා ඔබ අතර සිටිය දී, මාගේ එක ම අධිෂ්ඨානය වූයේ අන් හැම දෙයක් ම අමතක කර, ජේසුස් ක්‍රිස්තුන් වහන්සේ හා උන් වහන්සේගේ කුරුසිගතවීම ගැන පමණක් සිතීම ය. </span></span><span class="verse v3" data-usfm="1CO.2.3"><span class="label">3</span><span class="content">මම දුර්වලකමින් ද බියෙන් ද අධික තැතිගැනීමෙන් ද ඔබ සමඟ සිටියෙමි. </span></span><span class="verse v4" data-usfm="1CO.2.4"><span class="label">4</span><span class="content">මාගේ කතාව හා දෙසුම මා ප්‍රකාශ කෙළේ සිත් පොළඹවන සුලු, ප්‍රඥාවන්ත වචනවලින් නොව, ආත්මයාණන් වහන්සේගේ බලයෙනි, </span></span><span class="verse v5" data-usfm="1CO.2.5"><span class="label">5</span><span class="content">එසේ වූයේ ඔබගේ ඇදහිල්ල මිනිස් ප්‍රඥාව මත නොව දෙවියන් වහන්සේගේ බලය මත පිහිටන පිණිස ය.</span></span> 
     </div> 
     <div class="s1"> <span class="heading"><b>දේව ප්‍රඥාව</b></span> 
     </div> 
     <div class="p"> <span class="verse v5" data-usfm="1CO.2.5"><span class="content"> </span></span><span class="verse v6" data-usfm="1CO.2.6"><span class="label">6</span><span class="content">ඒ කෙසේ වෙතත් මුහුකුරා ගිය අය අතර අපි ප්‍රඥා සහගත ව කතා කරමු. එහෙත් ඒ ප්‍රඥාව මේ ලෝකයට අයිති ප්‍රඥාවක් වත් මේ යුගයේ විනාශ වී යන අධිපතීන්ට අයිති ප්‍රඥාවක් වත් නොවේ. </span></span><span class="verse v7" data-usfm="1CO.2.7"><span class="label">7</span><span class="content">අප ප්‍රකාශ කරන්නේ අනාදියේ පටන් දෙවියන් වහන්සේ අපේ ගෞරවය සඳහා කලින් නියම කළ, උන් වහන්සේගේ අබිරහස් ප්‍රඥාව ය. </span></span><span class="verse v8" data-usfm="1CO.2.8"><span class="label">8</span><span class="content">ඒ ප්‍රඥාව මෙලොව අධිපතීන්ගෙන් කිසිවෙක් නොදත්හ. එය ඔවුන් දැන සිටියා නම්, මහිමාන්විත සමිඳාණන් වහන්සේ කුරුසියේ ඇණ ගසන්නේ නැත. </span></span><span class="verse v9" data-usfm="1CO.2.9"><span class="label">9</span><span class="content">ශුද්ධ ලියවිල්ලෙහි ලියා ඇති ලෙස:</span></span> 
     </div> 
     <div class="q2"> <span class="verse v9" data-usfm="1CO.2.9"><span class="content">“දෙවියන් වහන්සේට ප්‍රේම කරන්නන් හට උන් වහන්සේ සූදානම් කර ඇත්තේ කිසිවෙකු කවදාවත් ඇසින් නුදුටු, කණින් නොඇසූ, සිතින් නොසිතූ දෙයකි.”</span></span> 
     </div> 
     <div class="p"> <span class="verse v9" data-usfm="1CO.2.9"><span class="content"> </span></span><span class="verse v10" data-usfm="1CO.2.10"><span class="label">10</span><span class="content">මේ දේ දෙවියන් වහන්සේ ස්වකීය ආත්මයාණන් වහන්සේ කරණකොටගෙන අපට එළිදරව් කළ සේක. මන්ද, ආත්මයාණන් වහන්සේ දෙවියන් වහන්සේ පිළිබඳ ගාම්භීර දේ ඇතුළු සියල්ල විමසන සේක. </span></span><span class="verse v11" data-usfm="1CO.2.11"><span class="label">11</span><span class="content">මිනිසාගේ ස්වභාවය දන්නේ මිනිසා ම තුළ වන ඔහුගේ ආධ්‍යාත්මය යි. අන් කිසිවෙක් එය නොදනිති. එමෙන් ම දෙවියන් වහන්සේගේ ස්වභාවය දන්නේ උන් වහන්සේගේ ආත්මයාණෝ ය. අන් කිසිවෙක් එය නොදනිති. </span></span><span class="verse v12" data-usfm="1CO.2.12"><span class="label">12</span><span class="content">එහෙත් දෙවියන් වහන්සේ නොමසුරු ව අපට දුන් සියල්ල තේරුම් ගන්නා පිණිස, අප ලබා ඇත්තේ මෙලොවේ ප්‍රඥාවක් නොව, දෙවියන් වහන්සේගෙන් නික්ම එන ශුද්ධාත්මයාණෝ ය.</span></span> 
     </div> 
     <div class="p"> <span class="verse v12" data-usfm="1CO.2.12"><span class="content"> </span></span><span class="verse v13" data-usfm="1CO.2.13"><span class="label">13</span><span class="content">අප මේ සියල්ල පවසන්නේ මිනිස් ප්‍රඥාවෙන් උපදින වචනවලින් නොව, ආධ්‍යාත්මික දේ, ආධ්‍යාත්මික සත්‍යයන් හා සසඳමින් ශුද්ධාත්මයාණන් අපට උගන්වන වචනවලින් ය. </span></span><span class="verse v14" data-usfm="1CO.2.14"><span class="label">14</span><span class="content">එහෙත් ශුද්ධාත්මයාණන් ලබා නැති තැනැත්තාට දෙවියන් වහන්සේගේ ශුද්ධාත්මයාණන්ගෙන් එන සත්‍යයන් පිළිගත නොහැකි ය. ඒවා ඔහුට ප්‍රලාපයකි. ඒවා ආධ්‍යාත්මික ලෙස විමසා දැනගත යුතු නිසා ඒවා ඔහුට නොතේරේ. </span></span><span class="verse v15" data-usfm="1CO.2.15"><span class="label">15</span><span class="content">ශුද්ධාත්මයාණන් ලබා ඇති තැනැත්තා සියල්ල විමසයි. එහෙත් කිසිවෙකුට ඔහු විමසිය නොහැකි ය. </span></span><span class="verse v16" data-usfm="1CO.2.16"><span class="label">16</span><span class="content"> ශුද්ධ ලියවිල්ලෙහි මෙසේ ලියා ඇත:</span></span> 
     </div> 
     <div class="q2"> <span class="verse v16" data-usfm="1CO.2.16"><span class="content">“සමිඳාණන් වහන්සේගේ සිත කවුරු දනිත් ද?</span></span> 
     </div> 
     <div class="q2"> <span class="verse v16" data-usfm="1CO.2.16"><span class="content">උන් වහන්සේට උපදෙස් දිය හැක්කේ කවුරුන් විසින් ද?”</span></span> 
     </div> 
     <div class="m"> <span class="verse v16" data-usfm="1CO.2.16"><span class="content">එහෙත් ක්‍රිස්තුන් වහන්සේගේ සිත අපට තිබේ.</span></span> 
     </div> 
    </div> 
   </div> 
  </div>
 </body>
</html>