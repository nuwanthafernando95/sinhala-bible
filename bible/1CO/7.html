<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch7" data-usfm="1CO.7">  
     <div class="s1"> <span class="heading"><b>විවාහය පිළිබඳ ගැටළු</b></span> 
     </div> 
     <div class="p"> <span class="content"> </span><span class="verse v1" data-usfm="1CO.7.1"><span class="label">1</span><span class="content">ඔබ ලියූ කරුණු ගැන දැන් සිතා බලමු. ස්ත්‍රී සේවනයෙන් වැළකී සිටීම මිනිසාට යහපති. </span></span><span class="verse v2" data-usfm="1CO.7.2"><span class="label">2</span><span class="content">එහෙත්, අනාචාරය බහුල ව පවතින නිසා හැම මිනිසෙකුට ම භාර්යාවක් ද හැම ස්ත්‍රියකට ම ස්වාමි පුරුෂයෙකු ද සිටිය යුතු ය. </span></span><span class="verse v3" data-usfm="1CO.7.3"><span class="label">3</span><span class="content">පුරුෂයා සිය භාර්යාවට විවාහ ජීවිතයේ යුතුකම් ඉටු කළ යුතු යි. භාර්යාව ද සිය පුරුෂයාට විවාහ ජීවිතයේ යුතුකම් ඉටු කළ යුතු යි. </span></span><span class="verse v4" data-usfm="1CO.7.4"><span class="label">4</span><span class="content">භාර්යාවගේ ශරීරයට අයිතිය ඇත්තේ, ඇයට නොව පුරුෂයාට ය. එලෙස ම පුරුෂයාගේ ශරීරයට අයිතිය ඇත්තේ, ඔහුට නොව භාර්යාවට ය. </span></span><span class="verse v5" data-usfm="1CO.7.5"><span class="label">5</span><span class="content">යාච්ඤාවේ යෙදෙන පිණිස ස්ත්‍රී-පුරුෂ දෙදෙනාගේ ම කැමැත්තෙන් කලකට වෙන් වී සිටිනවා මිස, නැත්නම් වෙන් වී නොසිටිය යුතු ය. එසේ වුව ද ඔබගේ ආත්ම දමනය හීන වීමෙන්, සාතන්ගේ පෙළඹීම්වලට අසු නොවන පිණිස නැවත එක් වෙත් වා.</span></span> 
     </div> 
     <div class="p"> <span class="verse v5" data-usfm="1CO.7.5"><span class="content"> </span></span><span class="verse v6" data-usfm="1CO.7.6"><span class="label">6</span><span class="content">මා මෙසේ කියන්නේ ආඥාවක් වශයෙන් නොව අවවාදයක් වශයෙනි. </span></span><span class="verse v7" data-usfm="1CO.7.7"><span class="label">7</span><span class="content">ඔබ හැමට මා මෙන් සිටිය හැකි නම් මම කැමැත්තෙමි. එක් කෙනෙකුට එක විධියකට ද තව කෙනෙකුට තවත් විධියකට ද තම තමන්ට ම විශේෂ වූ දීමනාවක් එකිනෙකා දෙවියන් වහන්සේගෙන් ලබා ඇත.</span></span> 
     </div> 
     <div class="p"> <span class="verse v7" data-usfm="1CO.7.7"><span class="content"> </span></span><span class="verse v8" data-usfm="1CO.7.8"><span class="label">8</span><span class="content">අවිවාහකයන්ට ද වැන්දඹුවන්ට ද මා කියන්නේ මා මෙන් ඔවුන් ද, දැන් ඔවුන් සිටින්නාක් මෙන් සිටීම හොඳ බව ය. </span></span><span class="verse v9" data-usfm="1CO.7.9"><span class="label">9</span><span class="content">එහෙත් ඔවුන්ට ආත්ම දමනය නොහැකි දෙයක් නම් ඔව්හු විවාහ වෙත් වා. කාමරාගයෙන් දැවෙනවාට වඩා විවාහ වීම යහපති.</span></span> 
     </div> 
     <div class="p"> <span class="verse v9" data-usfm="1CO.7.9"><span class="content"> </span></span><span class="verse v10" data-usfm="1CO.7.10"><span class="label">10</span><span class="content"> </span><span class="content"> විවාහකයන්ට මම මෙසේ අණකරමි. එහෙත් අණ කරන්නේ මා නොව සමිඳාණන් වහන්සේ ය. එනම් භාර්යාව ස්වාමි පුරුෂයාගෙන් වෙන් ව නොයේ වා. </span></span><span class="verse v11" data-usfm="1CO.7.11"><span class="label">11</span><span class="content">වෙන් ව ගියොත් ඈ තනි ව සිටී වා. නැතහොත් ස්වාමි පුරුෂයා හා සමඟි වේ වා. ස්වාමි පුරුෂයා ද සිය භාර්යාව දික්කසාද නොකළ යුතු ය.</span></span> 
     </div> 
     <div class="s1"> <span class="heading"><b>කිතුනු, කිතුනු නොවන විවාහ</b></span> 
     </div> 
     <div class="p"> <span class="verse v11" data-usfm="1CO.7.11"><span class="content"> </span></span><span class="verse v12" data-usfm="1CO.7.12"><span class="label">12</span><span class="content">සෙසු අයට සමිඳාණන් වහන්සේ නොව මම මෙසේ කියමි. යම් සහෝදරයෙකුට කිතුනු නොවන භාර්යාවක් සිටී නම්, ඈ ඔහු සමඟ වාසය කිරීමට කැමැති නම්, ඔහු ඇය දික්කසාද නොකෙරේ වා. </span></span><span class="verse v13" data-usfm="1CO.7.13"><span class="label">13</span><span class="content">එසේ ම යම් ස්ත්‍රියකට කිතුනු නොවන ස්වාමි පුරුෂයෙක් සිටී නම්, ඔහු ඈ සමඟ වාසය කිරීමට කැමැති නම් ඈ ඔහු දික්කසාද නොකෙරේ වා. </span></span><span class="verse v14" data-usfm="1CO.7.14"><span class="label">14</span><span class="content">මන්ද, කිතුනු නොවන ස්වාමි පුරුෂයා භාර්යාව නිසා දෙවියන් වහන්සේට කැප වී සිටී. කිතුනු නොවන භාර්යාව ද, ස්වාමි පුරුෂයා නිසා දෙවියන් වහන්සේට කැප වී සිටී. එසේ නොවී නම් ඔවුන්ගේ දරුවෝ දෙවියන් වහන්සේට අයිති නොවෙති. එහෙත් දැන් ඔව්හු දෙවියන් වහන්සේට අයිති ය. </span></span><span class="verse v15" data-usfm="1CO.7.15"><span class="label">15</span><span class="content">එහෙත් කිතුනු නොවන විවාහකයා වෙන් වන්නට කැමැති නම්, වෙන් වේ වා. මෙවැනි අවස්ථාවලින් කිතුනු සහෝදරයා හෝ සහෝදරිය හෝ විවාහ බැඳුමෙන් බැඳී නැත. දෙවියන් වහන්සේ ඔබ කැඳවා ඇත්තේ සාමදානයෙන් ජීවත් වීමට ය. </span></span><span class="verse v16" data-usfm="1CO.7.16"><span class="label">16</span><span class="content">ඔබ කිතුනු භාර්යාවක් නම් ඔබ තම ස්වාමි පුරුෂයාගේ ගැළවීම සලසනු විය හැකි ය. ඔබ කිතුනු ස්වාමි පුරුෂයෙක් නම් ඔබ තම භාර්යාවගේ ගැළවීම සලසනු විය හැකි ය.</span></span> 
     </div> 
     <div class="s1"> <span class="heading"><b>දේව කැඳවීම අනුව ජීවත් වීම</b></span> 
     </div> 
     <div class="p"> <span class="verse v16" data-usfm="1CO.7.16"><span class="content"> </span></span><span class="verse v17" data-usfm="1CO.7.17"><span class="label">17</span><span class="content">එසේ වුව ද සමිඳාණන් වහන්සේ එකිනෙකාට නියම කොට ඇති ප්‍රකාරයට හා දෙවියන් වහන්සේ එකිනෙකා කැඳවා ඇති ප්‍රකාරයට ජීවත් වන්න. සැම සභාවකට ම මා දෙන නියෝගය මේ ය. </span></span><span class="verse v18" data-usfm="1CO.7.18"><span class="label">18</span><span class="content">යමෙකු චර්මඡේදනය ලබා සිටිය දී කැඳවීම ලැබූයේ නම්, ඔහු චර්මඡේදනයේ ලකුණු පහ නොකෙරේවා. යමෙකු චර්මඡේදනය නොලබා සිටිය දී කැඳවීම ලැබූයේ නම්, ඔහු චර්මඡේදනය නොලබාවා. </span></span><span class="verse v19" data-usfm="1CO.7.19"><span class="label">19</span><span class="content">චර්මඡේදනය වත්, අචර්මඡේදනය වත්, වැදගත් වන්නේ නැත. වැදගත් වන්නේ දෙවියන් වහන්සේගේ ආඥා පිළිපැදීම ය. </span></span><span class="verse v20" data-usfm="1CO.7.20"><span class="label">20</span><span class="content">සෑම කෙනෙක් ම සිය කැඳවීම ලැබූ තත්ත්වයෙහි ම පවතිත් වා. </span></span><span class="verse v21" data-usfm="1CO.7.21"><span class="label">21</span><span class="content">ඔබ කැඳවීම ලැබූයේ වහලෙකු ව සිටිය දී නම්, ඒ ගැන කරදර නොවන්න. එහෙත් නිදහස ලබාගැනීමට ඉඩක් ඇත්නම් එයින් ප්‍රයෝජන ගන්න. </span></span><span class="verse v22" data-usfm="1CO.7.22"><span class="label">22</span><span class="content">වහලෙකු ව සිටිය දී සමිඳාණන් වහන්සේගෙන් කැඳවීම ලැබූ තැනැත්තා සමිඳාණන් වහන්සේගේ නිවහලෙකි. එසේ ම නිවහල් ව සිටිය දී කැඳවීම ලැබූ තැනැත්තා ක්‍රිස්තුන් වහන්සේගේ වහලෙකි. </span></span><span class="verse v23" data-usfm="1CO.7.23"><span class="label">23</span><span class="content">ඔබ මිලයකට ගනු ලැබූ අය වෙති. එබැවින් මිනිසුන්ගේ වහලුන් නොවන්න. </span></span><span class="verse v24" data-usfm="1CO.7.24"><span class="label">24</span><span class="content">සහෝදරයෙනි, සෑම කෙනෙක් ම තමා කැඳවීම ලැබූ තත්ත්වයෙහි දෙවියන් වහන්සේ සමඟ පවතිත් වා.</span></span> 
     </div> 
     <div class="s1"> <span class="heading"><b>අවිවාහකයන් හා වැන්දඹුවන් පිළිබඳ ප්‍රශ්නය</b></span> 
     </div> 
     <div class="p"> <span class="verse v24" data-usfm="1CO.7.24"><span class="content"> </span></span><span class="verse v25" data-usfm="1CO.7.25"><span class="label">25</span><span class="content">අවිවාහකයන් ගැන මට සමිඳාණන් වහන්සේගෙන් ආඥාවක් ලැබී නැත. එහෙත්, සමිඳාණන් වහන්සේගේ කරුණාවෙන් විශ්වාස කටයුතු තැනැත්තෙකු වන මම, මගේ අදහස කියනු කැමැත්තෙමි.</span></span> 
     </div> 
     <div class="p"> <span class="verse v25" data-usfm="1CO.7.25"><span class="content"> </span></span><span class="verse v26" data-usfm="1CO.7.26"><span class="label">26</span><span class="content">මේ කාලයේ ඇති දුක් විපත් නිසා යමෙක් තමා සිටින තත්ත්වයෙහි ම සිටින්නේ නම් යහපතැ යි සිතමි. </span></span><span class="verse v27" data-usfm="1CO.7.27"><span class="label">27</span><span class="content">ඔබ ස්ත්‍රියක සමඟ විවාහ වී සිටින්නෙහි නම් ඇයගෙන් නිදහස් වන්නට නොසොයන්න. ඔබ ස්ත්‍රියක සමඟ විවාහ වී නැත්නම් භාර්යාවක් නොසොයන්න. </span></span><span class="verse v28" data-usfm="1CO.7.28"><span class="label">28</span><span class="content">එහෙත් ඔබ විවාහ වූවත් එයින් ඔබට පාපයක් නැත. කන්‍යාවක විවාහ වූවත් එයින් ඇයට පාපයක් නැත. එසේ වුව ද එවැනි අයට මේ ලෝකයෙහි දුක් විපත් ඇති වන්නේ ය. මම ඔබ ඒවායින් වළක්වාලීමට කැමැත්තෙමි.</span></span> 
     </div> 
     <div class="p"> <span class="verse v28" data-usfm="1CO.7.28"><span class="content"> </span></span><span class="verse v29" data-usfm="1CO.7.29"><span class="label">29</span><span class="content">සහෝදරවරුනි, මේ දේ කියනු කැමැත්තෙමි. එනම් වැඩි කාලයක් ඉතිරි වී නැත. මෙතැන් සිට, </span></span><span class="verse v30" data-usfm="1CO.7.30"><span class="label">30</span><span class="content">භාර්යාවන් ඇත්තන්, භාර්යාවන් නැත්තන් මෙන් ද, හඬන්නන් නොහඬන්නන් මෙන් ද, ප්‍රීති වන්නන් ප්‍රීති නොවන්නන් මෙන් ද, මිලයට ගන්නන් ගත් දෙයට අයිතියක් නැති අය මෙන් ද, </span></span><span class="verse v31" data-usfm="1CO.7.31"><span class="label">31</span><span class="content">මෙලොව සැපසම්පත් භුක්ති විඳින්නන්, ඒවායේ ම ඇලීගැලී නොසිටින්නන් මෙන් ද සිටිය යුතු යයි මම ඔබට කියමි. මන්ද, දැන් පවතින මේ ලෝකය පහ වී යන්නේ ය.</span></span> 
     </div> 
     <div class="p"> <span class="verse v31" data-usfm="1CO.7.31"><span class="content"> </span></span><span class="verse v32" data-usfm="1CO.7.32"><span class="label">32</span><span class="content">ඔබ සිත් තැවුලින් තොර ව සිටිනවාට මම කැමැත්තෙමි. අවිවාහක තැනැත්තේ සමිඳාණන් වහන්සේ ප්‍රසන්න කරන්නේ කෙසේ දැ යි සිතමින් උන් වහන්සේගේ කාරණා ගැන අධික සැලකිල්ලක් දක්වන්නේ ය. </span></span><span class="verse v33" data-usfm="1CO.7.33"><span class="label">33</span><span class="content">විවාහක තැනැත්තේ තම භාර්යාව සතුටු කරන්නේ කෙසේ දැ යි සිතමින් ලෝකයේ කාරණා ගැන අධික සැලකිල්ලක් දක්වන්නේ ය. </span></span><span class="verse v34" data-usfm="1CO.7.34"><span class="label">34</span><span class="content">මෙලෙස ඔහුගේ සිතෙහි දෙගිඩියාවක් පවතී. අවිවාහක ස්ත්‍රිය හෝ කන්‍යාව හෝ ඈ ශාරීරික ලෙස හා ආධ්‍යාත්මික ලෙස සමිඳාණන් වහන්සේට කැප ව සිටින සේ උන් වහන්සේගේ කාරණා ගැන අධික සැලකිල්ලක් දක්වන්නී ය. එහෙත් විවාහක ස්ත්‍රිය තම පුරුෂයා සතුටු කරන්නේ කෙසේ දැ යි සිතමින් ලෝකයේ කාරණා ගැන අධික සැලකිල්ලක් දක්වන්නී ය.</span></span> 
     </div> 
     <div class="p"> <span class="verse v34" data-usfm="1CO.7.34"><span class="content"> </span></span><span class="verse v35" data-usfm="1CO.7.35"><span class="label">35</span><span class="content">මා මෙය කියන්නේ ඔබගේ ම යහපත පිණිස ය. ඔබගේ නිදහස සීමා කිරීමට මගේ අදහසක් නැත. මගේ කැමැත්ත නම් ඔබ විනීත ලෙස ඉත සිතින් සමිඳාණන් වහන්සේට සේවය කිරීම ය.</span></span> 
     </div> 
     <div class="p"> <span class="verse v35" data-usfm="1CO.7.35"><span class="content"> </span></span><span class="verse v36" data-usfm="1CO.7.36"><span class="label">36</span><span class="content">යමෙක් දැඩි රාගික ඇල්ම නිසා තම විවාහ අපේක්ෂිකාව පිළිබඳ ව තමා සුදුසු ලෙස ක්‍රියා නොකරන බවත්, විවාහ වීම යුතු බවත් ඔහුට හැඟේ නම්, ඔහුගේ කැමැත්ත අනුව, ඔව්හු විවාහ වෙත් වා. එහි පාපයක් නැත. </span></span><span class="verse v37" data-usfm="1CO.7.37"><span class="label">37</span><span class="content">යමෙක් විවාහ නොවීමට ස්ථීර ලෙස අදහස් කර ඇත්නම්, යම් කිසි බලපෑමක් ද නැත්නම්, තමාගේ සිත සම්පූර්ණයෙන් දමනය කිරීමට ද ඔහුට හැකි නම්, සිය විවාහ අපේක්ෂිකාව සමඟ විවාහ නොවීම යහපති. </span></span><span class="verse v38" data-usfm="1CO.7.38"><span class="label">38</span><span class="content">මෙසේ විවාහ අපේක්ෂිකාව සමඟ විවාහ වන්නා කරන්නේ හොඳ දෙයකි. විවාහ නොවන්නා කරන්නේ වඩාත් හොඳ දෙයකි.</span></span> 
     </div> 
     <div class="p"> <span class="verse v38" data-usfm="1CO.7.38"><span class="content"> </span></span><span class="verse v39" data-usfm="1CO.7.39"><span class="label">39</span><span class="content">භාර්යාවක් සිය ස්වාමි පුරුෂයා ජීවත් ව සිටින තුරු ඔහුට බැඳී සිටින්නී ය. ස්වාමි පුරුෂයා මළොත් ඈ කැමැති කෙනෙකු සමඟ විවාහ වීමට ඈට නිදහස ඇත. එහෙත් එය ක්‍රිස්තියානි විවාහයක් විය යුතු ය. </span></span><span class="verse v40" data-usfm="1CO.7.40"><span class="label">40</span><span class="content">ඈ සිටින ලෙස ම සිටින්නී නම්, වඩා වාසනාවන්ත ය. එය මගේ අදහසයි. එපමණක් නොව, දෙවියන් වහන්සේගේ ආත්මයාණන් මා තුළ වැඩ වසන බව ද, මම විශ්වාස කරමි.</span></span> 
     </div> 
    </div> 
   </div> 
  </div>
 </body>
</html>