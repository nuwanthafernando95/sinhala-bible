<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch8" data-usfm="1CO.8">  
     <div class="s1"> <span class="heading"><b>දේවතා පිදේනි පිළිබඳ ප්‍රශ්නයක්</b></span> 
     </div> 
     <div class="p"> <span class="content"> </span><span class="verse v1" data-usfm="1CO.8.1"><span class="label">1</span><span class="content">දේවතාවන්ට පුදන පිදේනි ගැන මම දැන් කතා කරමි. අප සියල්ලන්ට ම ඥානය ඇති බව අපි දනිමු. ඥානය අහංකාරය උපදවයි. එහෙත් ප්‍රේමය ශුභසිද්ධිය සලසයි. </span></span><span class="verse v2" data-usfm="1CO.8.2"><span class="label">2</span><span class="content">යමෙක් තමා යමක්කමක් දන්නේ යයි සිතයි නම්, දත යුතු අන්දමට ඔහු තව ම දැනගෙන නැත. </span></span><span class="verse v3" data-usfm="1CO.8.3"><span class="label">3</span><span class="content">එහෙත් යමෙක් දෙවියන් වහන්සේට ප්‍රේම කරයි නම් දෙවියන් වහන්සේ ඔහු දන්නා සේක.</span></span> 
     </div> 
     <div class="p"> <span class="verse v3" data-usfm="1CO.8.3"><span class="content"> </span></span><span class="verse v4" data-usfm="1CO.8.4"><span class="label">4</span><span class="content">දේවතාවන්ට පුදන පිදේනි වැළඳීම ගැන කුමක් කියමු ද? දේවතා පිළිමයකින් නිරූපණය වන කිසිවෙකු නැති බවත්, එක ම දෙවි කෙනෙකු මිස අන් දෙවි කෙනෙකු නැති බවත් අපි දනිමු. </span></span><span class="verse v5" data-usfm="1CO.8.5"><span class="label">5</span><span class="content">සුරලොව හා නරලොව ‘දෙවිවරුන්’ යයි කියන අය ඇතත් මෙවැනි ‘දෙවිවරුන්’ හා ‘ස්වාමිවරුන්’ බොහෝ දෙනෙකු සිටියත්, </span></span><span class="verse v6" data-usfm="1CO.8.6"><span class="label">6</span><span class="content">අපට ඇත්තේ එක ම දෙවි වන පියාණන් වහන්සේ ය. සියල්ල මවා ඇත්තේ උන් වහන්සේ ය. අප ජීවත් වන්නේත් උන් වහන්සේ උදෙසා ය. තවද, අපට ඇත්තේ ජේසුස් ක්‍රිස්තුස් නම් එක ම සමිඳාණන් වහන්සේ ය. සියල්ල මවා ඇත්තේත්, අප ජීවත් වන්නේත් උන් වහන්සේ කරණකොටගෙන ය.</span></span> 
     </div> 
     <div class="p"> <span class="verse v6" data-usfm="1CO.8.6"><span class="content"> </span></span><span class="verse v7" data-usfm="1CO.8.7"><span class="label">7</span><span class="content">එහෙත් හැම දෙන ම එය නොදනිති. දේවතා පූජාවට පුරුදු වී සිටින සමහරු ඔවුන් වළඳන ආහාර දේවතාවන්ට පිදූ පිදේනි යයි තවමත් සිතති. මෙලෙස ඔවුන්ගේ හෘදය සාක්ෂිය දුර්වල බැවින්, එය කෙලෙසී ඇත. </span></span><span class="verse v8" data-usfm="1CO.8.8"><span class="label">8</span><span class="content">ආහාරය නිසා දෙවියන් වහන්සේ සමඟ සම්බන්ධයක් ඇති නොවේ. නොකෑමෙන් වන අවැඩක් නැත; කෑමෙන් වන වැඩක් ද නැත.</span></span> 
     </div> 
     <div class="p"> <span class="verse v8" data-usfm="1CO.8.8"><span class="content"> </span></span><span class="verse v9" data-usfm="1CO.8.9"><span class="label">9</span><span class="content">ඔබට ඇති මේ නිදහස කිසි ලෙසකින් දුබලයනට බාධාවක් නොවන්නට වග බලාගන්න. </span></span><span class="verse v10" data-usfm="1CO.8.10"><span class="label">10</span><span class="content">දැනුම ඇති ඔබ, දේවාලයක කෑමට වාඩි වී සිටින බව දුර්වල යමෙකු දුටුවොත්, දේවතාවන්ට පිදූ පිදේනි කෑමට, ඔහුගේ හෘදය සාක්ෂියටත් ඉන් අනුබල නොලැබේ ද? </span></span><span class="verse v11" data-usfm="1CO.8.11"><span class="label">11</span><span class="content">එසේ නම් ඒ සහෝදරයා උදෙසා ක්‍රිස්තුන් වහන්සේ මළ නමුත් දුර්වල වූ ඔහු, ඔබගේ දැනගැන්ම නිසා විනාශයට පත් වේ. </span></span><span class="verse v12" data-usfm="1CO.8.12"><span class="label">12</span><span class="content">මෙසේ ඔබගේ සහෝදරයන්ට විරුද්ධ ව පව් කොට ඔවුන්ගේ දුර්වල හෘදය සාක්ෂිය තුවාළ කරන කල්හි ඔබ පව් කරන්නේ ක්‍රිස්තුන් වහන්සේට විරුද්ධ ව ය. </span></span><span class="verse v13" data-usfm="1CO.8.13"><span class="label">13</span><span class="content">එබැවින් ආහාරය නිසා මාගේ සහෝදරයාට බාධාවක් වේ නම්, මාගේ සහෝදරයාට බාධාවක් නොපැමිණෙන පිණිස මින් මතු කිසි කලෙක මාංස නොවළඳමි.</span></span> 
     </div> 
    </div> 
   </div> 
  </div>
 </body>
</html>