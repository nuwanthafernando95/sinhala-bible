<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch11" data-usfm="1CO.11">  
     <div class="p"> <span class="content"> </span><span class="verse v1" data-usfm="1CO.11.1"><span class="label">1</span><span class="content"> </span><span class="content"> මා ක්‍රිස්තුන් වහන්සේ ආදර්ශයට ගන්නාක් මෙන් ඔබ ද, මා ආදර්ශයට ගන්න.</span></span> 
     </div> 
     <div class="s1"> <span class="heading"><b>නමස්කාරයේ දී හිස වැසීමේ සිරිත</b></span> 
     </div> 
     <div class="p"> <span class="verse v1" data-usfm="1CO.11.1"><span class="content"> </span></span><span class="verse v2" data-usfm="1CO.11.2"><span class="label">2</span><span class="content">ඔබ නිතර ම මා සිහි කරන බැවින් ද මා ඔබට බාර දුන් සම්ප්‍රදායයන් ඔබ පවත්වන බැවින් ද මම ඔබට ප්‍රශංසා කරමි. </span></span><span class="verse v3" data-usfm="1CO.11.3"><span class="label">3</span><span class="content">ක්‍රිස්තුන් වහන්සේ පුරුෂයා කෙරෙහි ප්‍රධානියා බව ද, පුරුෂයා ස්ත්‍රිය කෙරෙහි ප්‍රධානියා බව ද, දෙවියන් වහන්සේ ක්‍රිස්තුන් වහන්සේ කෙරෙහි ප්‍රධානියා බව ද මම ඔබට දන්වනු කැමැත්තෙමි. </span></span><span class="verse v4" data-usfm="1CO.11.4"><span class="label">4</span><span class="content">හිස වසා යාච්ඤා කරන හෝ දිවැස් වැකි පවසන හෝ පුරුෂයා, තමාගේ ප්‍රධානියාට අගෞරව කරයි. </span></span><span class="verse v5" data-usfm="1CO.11.5"><span class="label">5</span><span class="content">හිස නොවසා යාච්ඤා කරන හෝ දිවැස් වැකි පවසන ස්ත්‍රිය තමාගේ ප්‍රධානියාට අගෞරව කරයි. එසේ කිරීම ඈ හිස මුඩු කරගැනීම වැනි ය. </span></span><span class="verse v6" data-usfm="1CO.11.6"><span class="label">6</span><span class="content">ස්ත්‍රියක් හිස වසා නොගනී නම් ඈ හිසකේ කපා ගනී වා. හිස මුඩු කිරීම හෝ හිසකේ කෑපීම, ස්ත්‍රියකට ලජ්ජාවක් නම් ඈ හිස වැස්මක් ඇති ව සිටී වා. </span></span><span class="verse v7" data-usfm="1CO.11.7"><span class="label">7</span><span class="content"> පුරුෂයා සිය හිස වසා නොගත යුතු ය. මන්ද, ඔහු දෙවියන් වහන්සේගේ ස්වරූපය හා ගෞරවය පිළිබිඹු කරන බැවිනි. එහෙත් ස්ත්‍රිය පුරුෂයාගේ ගෞරවය පිළිබිඹු කරයි. </span></span><span class="verse v8" data-usfm="1CO.11.8"><span class="label">8</span><span class="content"> පුරුෂයා ඇති වූයේ ස්ත්‍රියගෙන් නොවේ. ස්ත්‍රිය ඇති වූයේ පුරුෂයාගෙන් ය. </span></span><span class="verse v9" data-usfm="1CO.11.9"><span class="label">9</span><span class="content">පුරුෂයා මවන ලද්දේ ස්ත්‍රිය උදෙසා නොවේ. ස්ත්‍රිය මවන ලද්දේ පුරුෂයා උදෙසා ය. </span></span><span class="verse v10" data-usfm="1CO.11.10"><span class="label">10</span><span class="content">එබැවින් දේව දූතයන් නිසා, ස්ත්‍රිය ආධිපත්‍යයේ ලකුණක් හිස ලා ගත යුතු ය. </span></span><span class="verse v11" data-usfm="1CO.11.11"><span class="label">11</span><span class="content">ඒ කෙසේ වෙතත් කිතුනු ජීවිතයෙහි, ස්ත්‍රියට පුරුෂයා ද පුරුෂයාට ස්ත්‍රිය ද අවශ්‍ය ම ය. </span></span><span class="verse v12" data-usfm="1CO.11.12"><span class="label">12</span><span class="content">ස්ත්‍රිය පුරුෂයාගෙන් මවනු ලැබුවාක් මෙන් පුරුෂයා උපත ලබන්නේ ස්ත්‍රියගෙන් ය. සියල්ල දෙවියන් වහන්සේගෙන් ය.</span></span> 
     </div> 
     <div class="p"> <span class="verse v12" data-usfm="1CO.11.12"><span class="content"> </span></span><span class="verse v13" data-usfm="1CO.11.13"><span class="label">13</span><span class="content">ස්ත්‍රියක, හිස නොවසා, දෙවියන් වහන්සේට යාච්ඤා කිරීම හොබනේ ද කියා ඔබ ම විනිශ්චය කරන්න. </span></span><span class="verse v14" data-usfm="1CO.11.14"><span class="label">14</span><span class="content">පුරුෂයෙකුට දික් වූ හිසකේ තිබීම ඔහුට අගෞරවයක් බවත්, </span></span><span class="verse v15" data-usfm="1CO.11.15"><span class="label">15</span><span class="content">ස්ත්‍රියකට දික් වූ හිසකේ තිබීම ඈට ගෞරවයක් බවත්, එය ඇගේ හිස වැස්ම කොට ඇති බවත්, ස්වභාව ධර්මය ඔබට උගන්වා නැද් ද? </span></span><span class="verse v16" data-usfm="1CO.11.16"><span class="label">16</span><span class="content">එහෙත් යමෙක් වාද කරන්න කැමැත්තේ නම්, ඒ ගැන කිව යුත්තේ, අපට වත්, දෙවියන් වහන්සේගේ සභාවලට වත් පෙර කී සිරිත හැර අන් සිරිතක් නැති බව ය.</span></span> 
     </div> 
     <div class="s1"> <span class="heading"><b>රාත්‍රි භෝජනය නිසි ලෙස පැවැත්වීම</b></span> 
     </div> 
     <div class="p"> <span class="verse v16" data-usfm="1CO.11.16"><span class="content"> </span></span><span class="verse v17" data-usfm="1CO.11.17"><span class="label">17</span><span class="content">මා මේ අනුශාසනා කරන විට මම ඔබට ප්‍රශංසා නොකරමි. මන්ද, ඔබේ රැස්වීම්වල දී යහපතට වඩා අයහපත සිදු වන බැවිනි. </span></span><span class="verse v18" data-usfm="1CO.11.18"><span class="label">18</span><span class="content">පළමු ව ඔබ සභාවක් වශයෙන් රැස් වන විට ඔබ අතර භේද තිබෙන බව ආරංචි වී ඇත. එය තරමක් දුරට විශ්වාස කරමි. </span></span><span class="verse v19" data-usfm="1CO.11.19"><span class="label">19</span><span class="content">ඔබ අතර අවංක අය කැපී පෙනෙන පිණිස, ඔබ අතර භේද තිබිය යුතු ය. </span></span><span class="verse v20" data-usfm="1CO.11.20"><span class="label">20</span><span class="content">ඔබ සභාවක් වශයෙන් එක්රැස් වන විට, සමිඳාණන් වහන්සේගේ රාත්‍රි භෝජනය වැළඳීමක් සිදු නොවේ. </span></span><span class="verse v21" data-usfm="1CO.11.21"><span class="label">21</span><span class="content">මන්ද, ඔබ කන විට එකිනෙකා තම තමාගේ ම කෑම අනික් අයට ප්‍රථමයෙන් කෑදරකමින් කන්නේ ය. ඒ නිසා එක් කෙනෙකු බඩගිනි ව සිටින අතර තව කෙනෙක් වෙරි වෙන තෙක් බොන්නේ ය.</span></span> 
     </div> 
     <div class="p"> <span class="verse v21" data-usfm="1CO.11.21"><span class="content"> </span></span><span class="verse v22" data-usfm="1CO.11.22"><span class="label">22</span><span class="content">ඇත්තට ම, ඔබට කන්නටත් බොන්නටත් ගෙදර දී බැරි ද? ඔබ දෙවියන් වහන්සේගේ සභාවට නිගා කරමින්, දිළිඳුන් ලජ්ජාවට පත් කරන්නහු ද? මා ඔබට කුමක් කියන්න ද? ඔබට ප්‍රශංසා කරම් ද? මේ ගැන නම් ප්‍රශංසා කළ නොහැකි ය.</span></span> 
     </div> 
     <div class="s1"> <span class="heading"><b>රාත්‍රි භෝජනය පිළිවෙත ස්ථාපනය කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:26-29</b></span><span class="heading"><b>;</b></span><span class="heading"><b>මාක් 14:22-25</b></span><span class="heading"><b>;</b></span><span class="heading"><b>ලූක් 22:14-20</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="1CO.11.22"><span class="content"> </span></span><span class="verse v23" data-usfm="1CO.11.23"><span class="label">23</span><span class="content">මා ඔබට ඉගැන් වූ මේ පිළිවෙත ම සමිඳාණන් වහන්සේගෙන් ම ලැබුවෙමි. එනම්, ස්වාමීන් වන ජේසුස් වහන්සේ පාවා දෙනු ලැබූ රාත්‍රියේ දී රොටියක් රැගෙන, </span></span><span class="verse v24" data-usfm="1CO.11.24"><span class="label">24</span><span class="content">ස්තුති කොට, කඩා: “මෙය ඔබ උදෙසා දෙන මාගේ ශරීරය ය. මා සිහි කිරීම පිණිස මෙය කරන්නැ”යි වදාළ සේක. </span></span><span class="verse v25" data-usfm="1CO.11.25"><span class="label">25</span><span class="content"> එලෙස ම රාත්‍රි කෑමෙන් පසු කුසලාන ද රැගෙන: “මේ කුසලාන මාගේ රුධිරයෙන් පිහිටුවන නව ගිවිසුම ය. යම් පමණ වර ඔබ මෙයින් පානය කරන්නහු ද, එපමණ වර මා සිහි කිරීම පිණිස මෙය කරන්නැ”යි වදාළ සේක. </span></span><span class="verse v26" data-usfm="1CO.11.26"><span class="label">26</span><span class="content">ඔබ යම් පමණ වර මේ රොටි අනුභව කරන්නහු ද, මේ කුසලානෙන් පානය කරන්නහු ද, එපමණ වර සමිඳාණන් වහන්සේ වඩින තුරු, ඔබ උන් වහන්සේගේ මරණය ප්‍රකාශ කරන්නහු ය.</span></span> 
     </div> 
     <div class="s1"> <span class="heading"><b>රාත්‍රි භෝජනය නොනිසි ලෙස වැළඳීම</b></span> 
     </div> 
     <div class="p"> <span class="verse v26" data-usfm="1CO.11.26"><span class="content"> </span></span><span class="verse v27" data-usfm="1CO.11.27"><span class="label">27</span><span class="content">එහෙයින් නුසුදුසු ලෙස සමිඳාණන් වහන්සේගේ මේ රොටි වළඳන, මේ කුසලානෙන් පානය කරන කවරෙක් වුව ද, එසේ වැළඳීමෙන් හා පානය කිරීමෙන් සමිඳාණන් වහන්සේගේ ශරීරයට හා රුධිරයට විරුද්ධ ව පව් කිරීමේ වරදකරුවෙක් වන්නේ ය. </span></span><span class="verse v28" data-usfm="1CO.11.28"><span class="label">28</span><span class="content">එබැවින් මේ රොටි වැළඳීමටත්, මේ කුසලානෙන් පානය කිරීමටත් පෙර එක් එක්කෙනා තම තමා සෝදිසි කරගත යුතු ය. </span></span><span class="verse v29" data-usfm="1CO.11.29"><span class="label">29</span><span class="content">සමිඳාණන් වහන්සේගේ ශරීරය යන්නෙහි තේරුම නොවිමසා, රොටි වළඳන, කුසලානෙන් පානය කරන තැනැත්තේ එසේ වැළඳීමෙන් හා පානය කිරීමෙන් තමා ම වරදකරුවෙක් කරගන්නේ ය. </span></span><span class="verse v30" data-usfm="1CO.11.30"><span class="label">30</span><span class="content">මේ නිසා ඔබ අතර බොහෝ දෙනෙක් දුබල ව, රෝගී ව සිටිති. සමහර දෙනෙක් මරණයට ගොදුරු වී සිටිති. </span></span><span class="verse v31" data-usfm="1CO.11.31"><span class="label">31</span><span class="content">එහෙත් අපි අප ම සෝදිසි කර ගනිමු නම්, අප විනිශ්චය කරනු ලබන්නේ නැත. </span></span><span class="verse v32" data-usfm="1CO.11.32"><span class="label">32</span><span class="content">එහෙත් සමිඳාණන් වහන්සේ විසින් විනිශ්චය කරනු ලැබීමෙන්, අප හික්මවනු ලබන්නේ ලෝකයා සමඟ වරදට පත් නොවන පිණිස ය.</span></span> 
     </div> 
     <div class="p"> <span class="verse v32" data-usfm="1CO.11.32"><span class="content"> </span></span><span class="verse v33" data-usfm="1CO.11.33"><span class="label">33</span><span class="content">එබැවින් මාගේ සහෝදරවරුනි, ඔබ රාත්‍රි භෝජනයට එක්රැස් වන විට, අනුන් නොසලකා, කන්නට ඉක්මන් නොවන්න. </span></span><span class="verse v34" data-usfm="1CO.11.34"><span class="label">34</span><span class="content">යමෙකුට බඩගිනි නම්, ඔබගේ රැස්වීම දේව දඬුවමට පාත්‍ර නොවන ලෙස, ඔහු ගෙදර දී කෑවාවේ. අනිත් කරුණු ගැන, මා පැමිණි විට, මම පිළිවෙළක් කරමි.</span></span> 
     </div> 
    </div> 
   </div> 
  </div>
 </body>
</html>