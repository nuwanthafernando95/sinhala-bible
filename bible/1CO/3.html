<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch3" data-usfm="1CO.3">  
     <div class="s1"> <span class="heading"><b>දෙවියන් වහන්සේගේ සහකාර සේවකයෝ</b></span> 
     </div> 
     <div class="p"> <span class="content"> </span><span class="verse v1" data-usfm="1CO.3.1"><span class="label">1</span><span class="content">සහෝදරයෙනි, ශුද්ධාත්ම වරම ලත් අයට මෙන් ඔබට කතාකිරීමට මට නොහැකි බැවින්, පෘථග්ජනයන්ට, ළා බාල කිතුනුවන්ට මෙන් මම ඔබට කතා කෙළෙමි. </span></span><span class="verse v2" data-usfm="1CO.3.2"><span class="label">2</span><span class="content"> මම ඔබ දැඩි ආහාරයෙන් නොව කිරෙන් පෝෂණය කෙළෙමි. එසේ කෙළේ ඔබට ඒවා දැරීමට නොහැකි වූ බැවිනි. ඒවා දැරීම තවමත් ඔබට බැරි ය. </span></span><span class="verse v3" data-usfm="1CO.3.3"><span class="label">3</span><span class="content">තවමත් ඔබ පෘථග්ජන තත්ත්වයේ ය. ඔබ අතර ඊර්ෂ්‍යාව හා විවාදය හා පවතින විට, ඔබ පෘථග්ජන අය මෙන් ලෞකික තත්ත්වයේ හැසිරෙනවා නොවේ ද? </span></span><span class="verse v4" data-usfm="1CO.3.4"><span class="label">4</span><span class="content"> කෙනෙක් මම පාවුලුගේ පැත්තට යයි ද තව කෙනෙක්, මම අපොල්ලොස්ගේ පැත්තට යයි ද කියන විට ඔබ සාමාන්‍ය මිනිස්සු නොවෙත් ද?</span></span> 
     </div> 
     <div class="p"> <span class="verse v4" data-usfm="1CO.3.4"><span class="content"> </span></span><span class="verse v5" data-usfm="1CO.3.5"><span class="label">5</span><span class="content">අපොල්ලොස් කවරෙක් ද? පාවුලු කවරෙක් ද? ඔව්හු සමිඳාණන් වහන්සේ ඒ අයට දුන් ප්‍රකාර ඔබ ඇදහිල්ලට පැමිණවූ සේවකයෝ ය. </span></span><span class="verse v6" data-usfm="1CO.3.6"><span class="label">6</span><span class="content"> මම පැළ කෙළෙමි, අපොල්ලොස් වතුර දැම්මේ ය. එහෙත් එහි වැඩීම සැලසූයේ දෙවියන් වහන්සේ ය. </span></span><span class="verse v7" data-usfm="1CO.3.7"><span class="label">7</span><span class="content">වැදගත් වන්නේ පැළ කළ තැනැත්තා වත්, වතුර දැමූ තැනැත්තා වත් නොව, වැඩීම සැලැසූ දෙවියන් වහන්සේ ය. </span></span><span class="verse v8" data-usfm="1CO.3.8"><span class="label">8</span><span class="content">පැළ කළ තැනැත්තා හා වතුර දැමූ තැනැත්තා අතර වෙනසක් නැත. එකිනෙකා තම තමාගේ වැඩය අනුව නිසි විපාකය ලබන්නේ ය. </span></span><span class="verse v9" data-usfm="1CO.3.9"><span class="label">9</span><span class="content">මන්ද, අපි දෙවියන් වහන්සේ සමඟ සහකාර සේවකයෝ වෙමු. ඔබ දෙවියන් වහන්සේගේ කෙත ය, දෙවියන් වහන්සේගේ ගොඩනැඟිල්ල ය.</span></span> 
     </div> 
     <div class="p"> <span class="verse v9" data-usfm="1CO.3.9"><span class="content"> </span></span><span class="verse v10" data-usfm="1CO.3.10"><span class="label">10</span><span class="content">මට දෙන ලද දේව වරප්‍රසාදය පරිදි මම දක්ෂ ගෘහ නිර්මාණ ශිල්පියෙකු මෙන් අත්තිවාරමක් දැමීමි. වෙන කෙනෙක් ඒ මත ගොඩනඟයි. එහෙත් එකිනෙකා එය මත ගොඩනඟන ආකාරය ගැන විමසිලිමත් විය යුතු ය. </span></span><span class="verse v11" data-usfm="1CO.3.11"><span class="label">11</span><span class="content">මන්ද, දැනට ම දමා ඇති අත්තිවාරම හැර වෙන අත්තිවාරමක් දැමීමට කිසිවෙකුට නුපුළුවන. ඒ අත්තිවාරම නම් ජේසුස් ක්‍රිස්තුන් වහන්සේ ය. </span></span><span class="verse v12" data-usfm="1CO.3.12"><span class="label">12</span><span class="content">මේ අත්තිවාරම මත ගොඩනැඟීමට යම් යම් අය යොදන්නේ රන්, රිදී, අගනා මැණික්, දැව, තෘණ හෝ පිදුරු නම්, </span></span><span class="verse v13" data-usfm="1CO.3.13"><span class="label">13</span><span class="content">ඔවුන්ගේ කර්මාන්තයේ තත්ත්වය, හෙළිදරව් වන්නේ ය. ඒ දවස ගින්න සහිත ව උදා වේ. ඒ ගින්නෙන් ඒ ඒ කර්මාන්ත පරීක්ෂා කරනු ලැබීමෙන් ඒවායේ නියම ස්වාභාවය හෙළි වේ. </span></span><span class="verse v14" data-usfm="1CO.3.14"><span class="label">14</span><span class="content">ඒ අත්තිවාරම මත ගොඩනඟන ලද යමෙකුගේ කර්මාන්තය නොදැවී පවතී නම්, ඔහු විපාකයක් ලබයි. </span></span><span class="verse v15" data-usfm="1CO.3.15"><span class="label">15</span><span class="content">යමෙකුගේ කර්මාන්තය දැවී යන්නේ නම් ඔහුට අලාභයක් සිදු වේ. එහෙත් ඔහු ගිනි මැදින් මිදී ආ කෙනෙකු මෙන් ගැළවෙනු ඇත.</span></span> 
     </div> 
     <div class="p"> <span class="verse v15" data-usfm="1CO.3.15"><span class="content"> </span></span><span class="verse v16" data-usfm="1CO.3.16"><span class="label">16</span><span class="content"> </span><span class="content"> ඔබ දෙවියන් වහන්සේගේ මන්දිරය බවත්, ඔබ තුළ දෙවියන් වහන්සේගේ ආත්මයාණන් වැඩ වසන බවත් නොදන්නහු ද? </span></span><span class="verse v17" data-usfm="1CO.3.17"><span class="label">17</span><span class="content">කිසිවෙකු දේව මන්දිරය වැනසුවොත් දෙවියන් වහන්සේ ඒ තැනැත්තා වනසන සේක. දෙවියන් වහන්සේගේ මන්දිරය විශුද්ධ ය. ඒ මන්දිරය නම් ඔබ ය.</span></span> 
     </div> 
     <div class="p"> <span class="verse v17" data-usfm="1CO.3.17"><span class="content"> </span></span><span class="verse v18" data-usfm="1CO.3.18"><span class="label">18</span><span class="content">කිසිවෙක් තමා ම රවටා නොගනිත් වා. ඔබ අතර යමෙක් තමා ප්‍රඥාවන්තයෙක් යයි සිතන්නේ නම්, ඔහු නියම ප්‍රඥාවන්තයෙකු වන පිණිස, ලෝක මිම්ම අනුව ඔහු මෝඩයෙක් වේ වා. </span></span><span class="verse v19" data-usfm="1CO.3.19"><span class="label">19</span><span class="content"> මන්ද, මේ ලෝකයේ ප්‍රඥාව දෙවියන් වහන්සේ ඉදිරියෙහි මෝඩකමකි. උන් වහන්සේ: “ප්‍රඥාවන්තයන් ඔවුන්ගේ ම උපායවලින් අසු කරගන්නා සේකැ”යි ලියා ඇත. </span></span><span class="verse v20" data-usfm="1CO.3.20"><span class="label">20</span><span class="content"> තවද, “සමිඳාණන් වහන්සේ ප්‍රඥාවන්තයන්ගේ කල්පනා නිස්සාර බව දන්නා සේකැ”යි කියා ද ලියා ඇත. </span></span><span class="verse v21" data-usfm="1CO.3.21"><span class="label">21</span><span class="content">එහෙයින් කිසිවෙක් යම් යම් පුද්ගලයන් ගැන පාරට්ටු කර නොගනිත් වා. මන්ද, සියල්ලෝ ම ඔබගේ ය. </span></span><span class="verse v22" data-usfm="1CO.3.22"><span class="label">22</span><span class="content">පාවුලු, අපොල්ලොස්, කේපස් යන සියල්ලන් ද, ලෝකය, ජීවනය, මරණය, වර්තමානය, අනාගතය යන සියල්ල ද ඔබගේ ය. </span></span><span class="verse v23" data-usfm="1CO.3.23"><span class="label">23</span><span class="content">ඔබ ක්‍රිස්තුන් වහන්සේගේ ය. ක්‍රිස්තුන් වහන්සේ දෙවියන් වහන්සේගේ ය.</span></span> 
     </div> 
    </div> 
   </div> 
  </div>
 </body>
</html>