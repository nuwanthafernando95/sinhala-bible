<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch4" data-usfm="1CO.4">  
     <div class="s1"> <span class="heading"><b>ප්‍රේරිතයන්ගේ වගකීම්</b></span> 
     </div> 
     <div class="p"> <span class="content"> </span><span class="verse v1" data-usfm="1CO.4.1"><span class="label">1</span><span class="content">ඔබ අප ගැන සිතිය යුත්තේ, ක්‍රිස්තුන් වහන්සේගේ සේවකයන් ද දෙවියන් වහන්සේගේ අබිරහස් පිළිබඳ භාරකාරයන් ද හැටියට ය. </span></span><span class="verse v2" data-usfm="1CO.4.2"><span class="label">2</span><span class="content">භාරකාරයන්ගෙන් බලාපොරොත්තු වන්නේ ඔවුන් විශ්වාසවන්ත ව සිටී ම ය. </span></span><span class="verse v3" data-usfm="1CO.4.3"><span class="label">3</span><span class="content">එහෙත් ඔබ විසින් හෝ මනුෂ්‍ය අධිකරණයකින් හෝ මා විනිශ්චය කරනු ලැබීම, මා සලකන්නේ ඉතා සුළු දෙයක් ලෙස ය. තවද, මම මා ම විනිශ්චය කර නොගනිමි. </span></span><span class="verse v4" data-usfm="1CO.4.4"><span class="label">4</span><span class="content">මන්ද, මට විරුද්ධ ව කිසිවක් ඇති බව මම නොදනිමි. ඒ නිසා ම මම නිදොස් නොවෙමි. මා විනිශ්චය කරන්නේ සමිඳාණන් වහන්සේ ය. </span></span><span class="verse v5" data-usfm="1CO.4.5"><span class="label">5</span><span class="content">එබැවින් සමිඳාණන් වහන්සේ එන තුරු නියම කාලයට පෙර කිසි විනිශ්චයක් නොකරන්න. උන් වහන්සේ අඳුරෙහි සැඟවුණු දේ ආලෝකයට පමුණුවා, සිත් සතන්හි අදහස් හෙළි කරන සේක. එවිට හැම දෙනෙක් ම තම තමන්ට හිමි ප්‍රශංසාව දෙවියන් වහන්සේගෙන් ලබති.</span></span> 
     </div> 
     <div class="p"> <span class="verse v5" data-usfm="1CO.4.5"><span class="content"> </span></span><span class="verse v6" data-usfm="1CO.4.6"><span class="label">6</span><span class="content">සහෝදරයෙනි, මම ඔබ උදෙසා මේ දේ උපමානුසාරයෙන්, අපොල්ලොස්ටත් මටත් අදාළ කොට කීමි. එසේ කීවේ නීතිරීති කඩ නොකිරීමට ඔබ අපෙන් ඉගෙනගන්නා පිණිසත්, ඔබෙන් කවරෙකු වත් එක් කෙනෙකු ගැන ආඩම්බර වී අන් කෙනෙකු හෙළා නොදකින පිණිසත් ය. </span></span><span class="verse v7" data-usfm="1CO.4.7"><span class="label">7</span><span class="content">ඔබට එතරම් ප්‍රමුඛත්වයක් දුන්නේ කවරෙක් ද? දෙවියන් වහන්සේ දුන් දේ හැර අන් කිසිවක් ඇද් ද? ඉතින්, එය දෙන ලද දෙයක් නම් ඔබ සතු දෙයක් සේ ම සලකා පාරට්ටු කරගන්නේ මන් ද?</span></span> 
     </div> 
     <div class="p"> <span class="verse v7" data-usfm="1CO.4.7"><span class="content"> </span></span><span class="verse v8" data-usfm="1CO.4.8"><span class="label">8</span><span class="content">අවශ්‍ය හැම දේ ම දැනට ම ඔබට ඇත; දැනට ම ඔබ ධනවත් ය. දැනට ම අප නැතුව ඔබ රජවරු ය. ඔබ සැබෑවට ම රජවරු නම් මම කෙතරම් කැමැති වෙම් ද? එවිට අපටත් ඔබ සමඟ රජවරුන් වෙන්න ඉඩ තිබිණි. </span></span><span class="verse v9" data-usfm="1CO.4.9"><span class="label">9</span><span class="content">මට පෙනෙන්නේ, දෙවියන් වහන්සේ ප්‍රේරිතවරයන් වන අප මරණයට නියම කළ අය මෙන්, අන්තිම තැන අපට දී තිබෙන බව යි. මෙලෙස අපි දේව දූතයන් හා මනුෂ්‍යයන් හා ඇතුළු මුළු ලොවට ම ප්‍රසිද්ධ ප්‍රදර්ශනයක් වී සිටිමු. </span></span><span class="verse v10" data-usfm="1CO.4.10"><span class="label">10</span><span class="content">ක්‍රිස්තුන් වහන්සේ උදෙසා අපි මෝඩයෝ ය, එහෙත් ඔබ උගත් කිතුනුවෝ ය. අපි දුබල ය; ඔබ බලවත් ය, ඔබට ගෞරවය ඇත, අපට අගෞරවය ඇත. </span></span><span class="verse v11" data-usfm="1CO.4.11"><span class="label">11</span><span class="content">මේ මොහොත දක්වා ම අපි කුසගින්නෙන් හා පිපාසයෙන් පෙළෙමු. වැරහැලි අඳිමු; පහර ලබමු; ගෙයක්දොරක් අපට නැත. </span></span><span class="verse v12" data-usfm="1CO.4.12"><span class="label">12</span><span class="content"> දෑතින් වැඩ කර වෙහෙස මහන්සි වෙමු. නින්දා ලබන කල, අපි ආශීර්වාද කරමු; පීඩා ලබන කල, අපි ඉවසමු; </span></span><span class="verse v13" data-usfm="1CO.4.13"><span class="label">13</span><span class="content">අපකීර්තිය ලබන කල අපි මෙත් සිත් වඩමු. මේ දක්වා ම අපි කුණුකසළ මෙන් වී සිටිමු.</span></span> 
     </div> 
     <div class="p"> <span class="verse v13" data-usfm="1CO.4.13"><span class="content"> </span></span><span class="verse v14" data-usfm="1CO.4.14"><span class="label">14</span><span class="content">මා මෙලෙස ලියන්නේ ඔබ ලජ්ජා කරන අදහසින් නොව, මාගේ ප්‍රියාදර දරුවන්ට මෙන් ඔබට අවවාද කරන පිණිස ය. </span></span><span class="verse v15" data-usfm="1CO.4.15"><span class="label">15</span><span class="content">කිතුනු ජීවිතයේ ඔබට දස දහසක් ගුරුවරුන් සිටියත්, පියවරු වැඩි දෙනෙක් නැත. මන්ද, සුබ අස්න දේශනා කිරීමෙන් ක්‍රිස්තුස් ජේසුස් වහන්සේ තුළ ඔබගේ පියා වූයේ මම ය. </span></span><span class="verse v16" data-usfm="1CO.4.16"><span class="label">16</span><span class="content"> එහෙයින් මාගේ ආදර්ශය අනුගමනය කරන මෙන් උදක් ම ඉල්ලමි. </span></span><span class="verse v17" data-usfm="1CO.4.17"><span class="label">17</span><span class="content">එබැවින් මේ සඳහා සමිඳාණන් වහන්සේ තුළ මට ප්‍රියාදර, විශ්වාසවන්ත පුත්‍රයෙකු වන තිමෝතියස් ඔබ වෙත එවමි. ඔහු හැමතැන, හැම සභාවල මා උගන්වන ක්‍රිස්තුන් වහන්සේ තුළ වූ මාගේ සදාචාර පිළිවෙත් ඔබට සිහිගන්වනු ඇත.</span></span> 
     </div> 
     <div class="p"> <span class="verse v17" data-usfm="1CO.4.17"><span class="content"> </span></span><span class="verse v18" data-usfm="1CO.4.18"><span class="label">18</span><span class="content">මා ඔබ වෙත නොඑති යි කියමින් සමහරුන් අහංකාර වී ඇත. </span></span><span class="verse v19" data-usfm="1CO.4.19"><span class="label">19</span><span class="content">එහෙත් සමිඳාණන් වහන්සේ කැමැති වන සේක් නම්, මම නොපමා ව ඔබ වෙත අවුත්, අහංකාර අයගේ කථිකත්වය නොව ඔවුන්ගේ බලයේ තරම දැනගන්නෙමි. </span></span><span class="verse v20" data-usfm="1CO.4.20"><span class="label">20</span><span class="content">මන්ද, දෙවියන් වහන්සේගේ රාජ්‍යය වනාහි කතා ශක්තියෙන් නොව දේව බලයෙන් ක්‍රියා කරන්නකි. </span></span><span class="verse v21" data-usfm="1CO.4.21"><span class="label">21</span><span class="content">ඔබ කැමැති කුමකට ද? කෝටුවක් රැගෙන මා ඔබ වෙත එනවාට ද? නැත්නම් මෛත්‍රී කරුණා සහගත ව ඔබ වෙත එනවාට ද?</span></span> 
     </div> 
    </div> 
   </div> 
  </div>
 </body>
</html>