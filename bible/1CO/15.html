<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch15" data-usfm="1CO.15">  
     <div class="s1"> <span class="heading"><b>ක්‍රිස්තුන් වහන්සේගේ පුනරුජ්ජීවනය</b></span> 
     </div> 
     <div class="p"> <span class="content"> </span><span class="verse v1" data-usfm="1CO.15.1"><span class="label">1</span><span class="content">තවද, සහෝදරවරුනි, මා ඔබට දේශනා කළ සුබ අස්න වෙත ඔබගේ අවධානය දැන් යොමු කරනු කැමැත්තෙමි. ඔබ එය පිළිගත්තහු ය; එහි පිහිටා සිටින්නහු ය. </span></span><span class="verse v2" data-usfm="1CO.15.2"><span class="label">2</span><span class="content">ඒ මඟින් ඔබ ගැළවීම ලබන්නහු ය. එසේ වන්නේ මා ඔබට දෙසූ ලෙස ම, ඒ සුබ අස්න නිසැක ව පිළිගෙන, එය නිෂ්ඵල නොවන ලෙස විශ්වාස කළොත් පමණකි.</span></span> 
     </div> 
     <div class="p"> <span class="verse v2" data-usfm="1CO.15.2"><span class="content"> </span></span><span class="verse v3" data-usfm="1CO.15.3"><span class="label">3</span><span class="content"> </span><span class="content"> මා ඔබට බාර දුන්නේ මා ලබාගත් දෙය ම බව ප්‍රධාන කොට කිව යුතු ය. එනම් ශුද්ධ ලියවිල්ල ප්‍රකාර ක්‍රිස්තුන් වහන්සේ අපගේ පාප උදෙසා මළ බවත්, </span></span><span class="verse v4" data-usfm="1CO.15.4"><span class="label">4</span><span class="content"> වළලනු ලැබූ බවත්, ශුද්ධ ලියවිලි ප්‍රකාර තුන් වන දා උත්ථාන කරනු ලැබූ බවත්, </span></span><span class="verse v5" data-usfm="1CO.15.5"><span class="label">5</span><span class="content"> කේපස්ට හා පසුව දොළොස් දෙනාට දර්ශනය වූ බවත් ය. </span></span><span class="verse v6" data-usfm="1CO.15.6"><span class="label">6</span><span class="content">ඉන්පසු උන් වහන්සේ පන් සියයකට වැඩි සහෝදර සමූහයකට එක විට ම දර්ශනය වූ සේක. මොවුන්ගෙන් සමහරුන් මියගිය ද, වැඩි දෙනා තවමත් ජීවත් ව සිටිති. </span></span><span class="verse v7" data-usfm="1CO.15.7"><span class="label">7</span><span class="content">ඉන්පසු උන් වහන්සේ ජාකොබ්ට ද අනතුරුව සියලු ප්‍රේරිතයන්ට ද දර්ශනය වූ සේක.</span></span> 
     </div> 
     <div class="p"> <span class="verse v7" data-usfm="1CO.15.7"><span class="content"> </span></span><span class="verse v8" data-usfm="1CO.15.8"><span class="label">8</span><span class="content"> </span><span class="content"> අවසන් වශයෙන් අකලට උපන්නෙකු වැනි මට ද උන් වහන්සේ දර්ශනය වූ සේක. </span></span><span class="verse v9" data-usfm="1CO.15.9"><span class="label">9</span><span class="content"> මන්ද, මම ප්‍රේරිතවරයන්ගෙන් ඉතා සුළු තැනැත්තා ය. දෙවියන් වහන්සේගේ සභාවට පීඩා කළ බැවින් ප්‍රේරිතයෙකැ යි කියනු ලබන්නට වත් මම නොවටිමි. </span></span><span class="verse v10" data-usfm="1CO.15.10"><span class="label">10</span><span class="content">එහෙත් මම යම් තත්ත්වයකට පැමිණ සිටිම් ද, එසේ පැමිණ සිටින්නේ දෙවියන් වහන්සේගේ වරප්‍රසාදයෙන් ය. උන් වහන්සේ මට දුන් වරප්‍රසාදය නිෂ්ඵල නො වී ය. ඇත්තට ම මම ඔවුන් සියල්ලන්ට ම වඩා බොහෝ සෙයින් වැඩ කෙළෙමි. එහෙත් එසේ කෙළේ මා නොව මා තුළ වූ දෙවියන් වහන්සේගේ වරප්‍රසාදය ය. </span></span><span class="verse v11" data-usfm="1CO.15.11"><span class="label">11</span><span class="content">එබැවින් මා වේවා, ඔවුන් වේවා, අප දේශනා කරන්නේ එක ම පණිවුඩය යි. ඔබ එය අදහාගත්තහු ය.</span></span> 
     </div> 
     <div class="s1"> <span class="heading"><b>මළවුන්ගේ උත්ථානය</b></span> 
     </div> 
     <div class="p"> <span class="verse v11" data-usfm="1CO.15.11"><span class="content"> </span></span><span class="verse v12" data-usfm="1CO.15.12"><span class="label">12</span><span class="content">අප දේශනා කරන්නේ ක්‍රිස්තුන් වහන්සේ මළවුන්ගෙන් උත්ථාන කරනු ලැබූ බව නම්, මළවුන්ගෙන් උත්ථාන වීමක් නැතැ යි ඔබගෙන් සමහරෙකු කියන්නේ කෙසේ ද? </span></span><span class="verse v13" data-usfm="1CO.15.13"><span class="label">13</span><span class="content">මළවුන්ගෙන් උත්ථාන වීමක් නැත්නම්, ක්‍රිස්තුන් වහන්සේත් උත්ථාන කරනු නොලැබූ සේක. </span></span><span class="verse v14" data-usfm="1CO.15.14"><span class="label">14</span><span class="content">ක්‍රිස්තුන් වහන්සේ උත්ථාන කරනු නොලැබූ සේක් නම් අපගේ දේශනා කිරීම නිරර්ථක ය; ඔබගේ ඇදහීමත් නිරර්ථක ය. </span></span><span class="verse v15" data-usfm="1CO.15.15"><span class="label">15</span><span class="content">මළවුන් උත්ථාන කරනු ලැබීමක් නැත්නම්, දෙවියන් වහන්සේ ක්‍රිස්තුන් වහන්සේ උත්ථාන කෙළේත් නැත. එසේ නම් දෙවියන් වහන්සේ උන් වහන්සේ උත්ථාන කළ සේකැ යි අප සාක්ෂි දුන් බැවින්, අපි බොරු සාක්ෂිකාරයෝ වම්හ. </span></span><span class="verse v16" data-usfm="1CO.15.16"><span class="label">16</span><span class="content">මන්ද, මළවුන් උත්ථාන කරනු ලැබීමක් නැත්නම්, ක්‍රිස්තුන් වහන්සේත් උත්ථාන කරනු නොලැබූ සේක. </span></span><span class="verse v17" data-usfm="1CO.15.17"><span class="label">17</span><span class="content">ක්‍රිස්තුන් වහන්සේ උත්ථාන කරනු නොලැබූ සේක් නම් ඔබගේ ඇදහීම නිරර්ථක ය; ඔබ තවමත් පාපයෙහි ඇලී සිටින්නහු ය. </span></span><span class="verse v18" data-usfm="1CO.15.18"><span class="label">18</span><span class="content">එපමණක් නොව, ක්‍රිස්තුන් වහන්සේ අදහාගෙන මියගිය අය ද සදහට ම විනාශ වී ඇත. </span></span><span class="verse v19" data-usfm="1CO.15.19"><span class="label">19</span><span class="content">ක්‍රිස්තුන් වහන්සේ තුළ අපේ බලාපොරොත්තුව මේ ජීවිතයට පමණක් සීමා වූවක් නම්, අපි සියල්ලන්ට ම වඩා කාලකණ්ණියෝ වෙමු.</span></span> 
     </div> 
     <div class="p"> <span class="verse v19" data-usfm="1CO.15.19"><span class="content"> </span></span><span class="verse v20" data-usfm="1CO.15.20"><span class="label">20</span><span class="content">එහෙත් සැබැවින් ම ක්‍රිස්තුන් වහන්සේ මළවුන්ගෙන් උත්ථාන වී සිටින සේක් ම ය. මෙය මළවුන් උත්ථාන කරනු ලබන බවට</span><span class="content"> සහතිකය වේ. </span></span><span class="verse v21" data-usfm="1CO.15.21"><span class="label">21</span><span class="content">මන්ද, එක මිනිසෙකු කරණකොටගෙන මරණය පැමිණියාක් මෙන් ම, එක මිනිසෙකු කරණකොටගෙන මළවුන්ගෙන් උත්ථානය ද පැමිණියේ ය. </span></span><span class="verse v22" data-usfm="1CO.15.22"><span class="label">22</span><span class="content">ආදම් තුළ සියල්ලන් මැරෙන්නාක් මෙන් ක්‍රිස්තුන් වහන්සේ තුළ සියල්ලෝ ම ජීවනයට පමුණුවනු ලබන්නෝ ය. </span></span><span class="verse v23" data-usfm="1CO.15.23"><span class="label">23</span><span class="content">එසේ වන්නේ එක් එක්කෙනාට හිමි තැන අනුව ය. හැම දෙනාට ම පළමුවෙන් ක්‍රිස්තුන් වහන්සේ ය. ඉන්පසු ව, උන් වහන්සේගේ ආගමනයේ දී උන් වහන්සේ සන්තක අය ය. </span></span><span class="verse v24" data-usfm="1CO.15.24"><span class="label">24</span><span class="content">පසුව අවසානය පැමිණේ. එවිට උන් වහන්සේ සියලු අධිපතිකම් ද බලය ද පරාක්‍රමය ද අභිබවා උන් වහන්සේගේ රාජ්‍යය දෙවි පියාණන් වහන්සේට භාර දෙන සේක. </span></span><span class="verse v25" data-usfm="1CO.15.25"><span class="label">25</span><span class="content"> මන්ද, දෙවියන් වහන්සේ සියලු සතුරන් උන් වහන්සේගේ පාද යට දමන තුරු ක්‍රිස්තුන් වහන්සේ රජකම් කළ යුතු ම ය. </span></span><span class="verse v26" data-usfm="1CO.15.26"><span class="label">26</span><span class="content">නැති කිරීමට සිටින අන්තිම සතුරා මරණය වේ. </span></span><span class="verse v27" data-usfm="1CO.15.27"><span class="label">27</span><span class="content"> කුමක් නිසා ද, ශුද්ධ ලියවිල්ලෙහි ලියා ඇති පරිදි: “දෙවියන් වහන්සේ ක්‍රිස්තුන් වහන්සේගේ පාදවලට සියල්ල යටත් කළ සේක.” “සියල්ල යටත් කරනු ලැබී ය”යි කීමෙන් ‘සියල්ල’ යන්නට දෙවියන් වහන්සේ අඩංගු නැති බව පැහැදිලි ය. එසේ කියන්නේ, ක්‍රිස්තුන් වහන්සේට සියල්ල යටත් කරන්නේ දෙවියන් වහන්සේ බැවිනි. </span></span><span class="verse v28" data-usfm="1CO.15.28"><span class="label">28</span><span class="content">සියල්ල ක්‍රිස්තුන් වහන්සේට යටත් කරනු ලැබූ විට පුත්‍රයාණන් වහන්සේ ද, සියල්ල තමන්ට යටත් කළ දෙවියන් වහන්සේට යටත් කරනු ලබන සේක. එසේ වන්නේ දෙවියන් වහන්සේ සර්ව පරාක්‍රමයෙන් වැජඹෙන පිණිස ය.</span></span> 
     </div> 
     <div class="p"> <span class="verse v28" data-usfm="1CO.15.28"><span class="content"> </span></span><span class="verse v29" data-usfm="1CO.15.29"><span class="label">29</span><span class="content">සැබැවින් ම මළවුන්ගෙන් උත්ථාන වීමක් නැත්නම් මියගිය අය උදෙසා බව්තීස්ම-ස්නාපනය ලබන අයට කුමන ප්‍රයෝජනයක් සිදුවේ ද? මියගිය අය උදෙසා ඔවුන් බව්තීස්ම-ස්නාපනය ලබන්නේ කුමට ද? </span></span><span class="verse v30" data-usfm="1CO.15.30"><span class="label">30</span><span class="content">එසේ නම් අපත් මොහොතින් මොහොත අන්තරායවලට මුහුණ පාන්නේ කුමට ද? </span></span><span class="verse v31" data-usfm="1CO.15.31"><span class="label">31</span><span class="content">සහෝදරවරුනි, මම දිනපතා මරණය විඳිමි. මා එසේ කියන්නේ අප ස්වාමීන් වන ක්‍රිස්තුස් ජේසුස් වහන්සේ තුළ ඔබ ගැන මට ඇති ආඩම්බරය නිසා ය. </span></span><span class="verse v32" data-usfm="1CO.15.32"><span class="label">32</span><span class="content"> මම මනුෂ්‍යත්වයෙන් කල්පනාකර එපීසයේ දී ‘වන මෘගයන්’ සමඟ මෙන් පොර බැදුවෙම් නම් මට ඇති ප්‍රයෝජනය කුමක් ද? මළවුන් උත්ථාන වීමක් නැත්නම්, එක් කියමනක් පරිදි, “හෙට අප මැරෙන බැවින්, අද කමු, බොමු.” </span></span><span class="verse v33" data-usfm="1CO.15.33"><span class="label">33</span><span class="content">මුළා නොවන්න, “නරක ආශ්‍රයෙන් හොඳ චරිත වැනසේ.” </span></span><span class="verse v34" data-usfm="1CO.15.34"><span class="label">34</span><span class="content">සිහිකල්පනාවෙන් සිටින්න. පව් නොකරන්න. ඔබෙන් සමහරෙකු දෙවියන් වහන්සේ ගැන දන්නා දෙයක් නැත. මා මෙය කියන්නේ ඔබ ලජ්ජාවට පමුණුවනු පිණිස ය.</span></span> 
     </div> 
     <div class="s1"> <span class="heading"><b>ශරීරයේ පුනරුජ්ජීවනය</b></span> 
     </div> 
     <div class="p"> <span class="verse v34" data-usfm="1CO.15.34"><span class="content"> </span></span><span class="verse v35" data-usfm="1CO.15.35"><span class="label">35</span><span class="content">එහෙත් මළවුන් උත්ථාන වන්නේ කෙසේ ද? ඔව්හු කුමන ආකාර ශරීරයක් ඇති ව එත් දැ යි කෙනෙකු අසන්නට පුළුවන. </span></span><span class="verse v36" data-usfm="1CO.15.36"><span class="label">36</span><span class="content">මොන තරම් මෝඩ ප්‍රශ්නයක් ද? ඔබ ම වපුරන දෙය මළොත් මිස එයට නව දිවියක් ලැබෙන්නේ නැත. </span></span><span class="verse v37" data-usfm="1CO.15.37"><span class="label">37</span><span class="content">ඔබ වපුරන්නේ මතු හටගන්නා වැඩුණු පැළය නොව, තිරිඟු හෝ වෙනත් ධාන්‍ය වර්ගයක හුදු බීජයක් පමණ ය. </span></span><span class="verse v38" data-usfm="1CO.15.38"><span class="label">38</span><span class="content">දෙවියන් වහන්සේ තමන් කැමැති හැටියට ඒ පැළයට කඳක් දෙන සේක. එක එක බීජයට නියම කඳ දෙන සේක.</span></span> 
     </div> 
     <div class="p"> <span class="verse v38" data-usfm="1CO.15.38"><span class="content"> </span></span><span class="verse v39" data-usfm="1CO.15.39"><span class="label">39</span><span class="content">සියලු සත්වයන්ගේ මාංසය ඒකාකාර නොවේ. මිනිසුන්ගේ මාංසය එක් ආකාරයකි. මෘගයන්ගේ මාංසය තව ආකාරයකි. පක්ෂීන්ගේ මාංසය තවත් ආකාරයකි. මත්ස්‍යයන්ගේ මාංසය වෙනත් ආකාරයකි.</span></span> 
     </div> 
     <div class="p"> <span class="verse v39" data-usfm="1CO.15.39"><span class="content"> </span></span><span class="verse v40" data-usfm="1CO.15.40"><span class="label">40</span><span class="content">ආකාශ වස්තු ද භෞමික වස්තු ද ඇත. ආකාශ වස්තූන්ගේ ශෝභාව එකකි. භෞමික වස්තූන්ගේ ශෝභාව අනෙකකි. </span></span><span class="verse v41" data-usfm="1CO.15.41"><span class="label">41</span><span class="content">සූර්යයාගේ ශෝභාව එක විධියකි. චන්ද්‍රයාගේ ශෝභාව තව විධියකි. තාරකාවන්ගේ ශෝභාව තවත් විධියකි. ශෝභාවෙන් තාරකාවක් තාරකාවකට වෙනස් ය.</span></span> 
     </div> 
     <div class="p"> <span class="verse v41" data-usfm="1CO.15.41"><span class="content"> </span></span><span class="verse v42" data-usfm="1CO.15.42"><span class="label">42</span><span class="content">මළවුන්ගෙන් උත්ථානය ඊට සමාන ය. වළලනු ලබන සිරුර දිරා යන්නකි. උත්ථාන කරනු ලබන්නේ නොදිරන්නකි. </span></span><span class="verse v43" data-usfm="1CO.15.43"><span class="label">43</span><span class="content">වළලනු ලබන්නේ අගෞරවාන්විත වූවකි, උත්ථාන කරනු ලබන්නේ තේජාන්විත වූවකි. වළලනු ලබන සිරුර දුබල වූවකි, උත්ථාන කරනු ලබන්නේ ප්‍රබල වූවකි. </span></span><span class="verse v44" data-usfm="1CO.15.44"><span class="label">44</span><span class="content">වළලනු ලබන්නේ ස්වාභාවික ශරීරයකි. උත්ථාන කරනු ලබන්නේ ආත්මික ශරීරයකි. ස්වාභාවික ශරීරයක් ඇති සේ ම ආත්මික ශරීරයක් ද ඇත. </span></span><span class="verse v45" data-usfm="1CO.15.45"><span class="label">45</span><span class="content"> එසේ ම ශුද්ධ ලියවිල්ලේ ලියා ඇති පරිදි: “පළමු මිනිසා වන ආදම් ජීවමාන කෙනෙක් විය.” අන්තිම ආදම් ජීවනදායක ආත්මයාණන් කෙනෙක් වූ හ. </span></span><span class="verse v46" data-usfm="1CO.15.46"><span class="label">46</span><span class="content">එසේ වුවත් මුලින් පැමිණෙන්නේ ආත්මික දේ නොව, ස්වාභාවික දේ ය. පසුව ආත්මික දේ පැමිණේ. </span></span><span class="verse v47" data-usfm="1CO.15.47"><span class="label">47</span><span class="content">පළමු මිනිසා භූමියෙන් ය; ඔහු භෞමික ය; දෙවෙනි මිනිසා ස්වර්ගයෙන් ය; (ඔහු ස්වර්ගීක ය), </span></span><span class="verse v48" data-usfm="1CO.15.48"><span class="label">48</span><span class="content">භෞමික තැනැත්තා යම් සේ ද භෞමික වූවෝත් එසේ ම ය. ස්වර්ගීක තැනැත්තා යම් සේ ද, ස්වර්ගීක වූවෝත් එසේ ම ය. </span></span><span class="verse v49" data-usfm="1CO.15.49"><span class="label">49</span><span class="content">අපි භෞමික තැනැත්තාගේ ස්වරූපය දරන්නා සේ ම, ස්වර්ගීක තැනැත්තාගේ ස්වරූපය ද දරන්නෙමු.</span></span> 
     </div> 
     <div class="p"> <span class="verse v49" data-usfm="1CO.15.49"><span class="content"> </span></span><span class="verse v50" data-usfm="1CO.15.50"><span class="label">50</span><span class="content">සහෝදරවරුනි, මා කියන්නේ මෙය යි. ලේ මස් සහිත සිරුරට ස්වර්ග රාජ්‍යය උරුම කරගත නොහැක. එසේ ම දිරා යන්නකට නොදිරන්නක් උරුම කරගත නොහැක.</span></span> 
     </div> 
     <div class="p"> <span class="verse v50" data-usfm="1CO.15.50"><span class="content"> </span></span><span class="verse v51" data-usfm="1CO.15.51"><span class="label">51</span><span class="content"> </span><span class="content"> මෙන්න, මම ඔබට අබිරහසක් පවසමි. අපි සියල්ලෝ ම නොමැරෙන්නෙමු. එහෙත් අන්තිම හොරණෑව පිඹින කල, </span></span><span class="verse v52" data-usfm="1CO.15.52"><span class="label">52</span><span class="content">මොහොතකින්, ඇසිපිය හෙළන සැණෙකින්, අපි සියල්ලෝ ම වෙනස් කරනු ලබන්නෙමු. මන්ද, හොරණෑව පිඹිනු ලබයි. එකල මියගිය අය අජරාමර ස්වභාවයෙන් උත්ථාන කරනු ලබන්නාහ. අපි ද වෙනස් කරනු ලබන්නෙමු. </span></span><span class="verse v53" data-usfm="1CO.15.53"><span class="label">53</span><span class="content">දිරන සුලු මේ සිරුර නොදිරන සුලු බවට පත් විය යුතු ය. මැරෙන සුලු මේ සිරුර අමරණීයත්වයට පත් විය යුතු ය. </span></span><span class="verse v54" data-usfm="1CO.15.54"><span class="label">54</span><span class="content"> දිරන සුලු මේ ස්වභාවය නොදිරන සුලු බවටත්, මැරෙන සුලු මේ ස්වභාවය අමරණීයත්වයටත් පැමිණි කල්හි “මරණය පැරදිණි; ජය අත්විණි”යි ශුද්ධ ලියවිල්ලේ ලියා තිබෙන වචන සම්පූර්ණ වේ.</span></span> 
     </div> 
     <div class="q"> <span class="verse v54" data-usfm="1CO.15.54"><span class="content"> </span></span><span class="verse v55" data-usfm="1CO.15.55"><span class="label">55</span><span class="content"> </span><span class="content"> “එම්බා මරණය, තාගේ ජය කොයි ද?</span></span> 
     </div> 
     <div class="q2"> <span class="verse v55" data-usfm="1CO.15.55"><span class="content">එම්බා මරණය, තාගේ විෂ දළය කොයි ද?”</span></span> 
     </div> 
     <div class="p"> <span class="verse v55" data-usfm="1CO.15.55"><span class="content"> </span></span><span class="verse v56" data-usfm="1CO.15.56"><span class="label">56</span><span class="content">මරණයේ විෂ දළය පාපයයි. පාපයේ බලය ව්‍යවස්ථාවයි. </span></span><span class="verse v57" data-usfm="1CO.15.57"><span class="label">57</span><span class="content">එහෙත් අපගේ ස්වාමීන් වන ජේසුස් ක්‍රිස්තුන් වහන්සේ කරණකොටගෙන අපට ජය අත් කර දෙන දෙවියන් වහන්සේට ස්තුති වේ වා!</span></span> 
     </div> 
     <div class="p"> <span class="verse v57" data-usfm="1CO.15.57"><span class="content"> </span></span><span class="verse v58" data-usfm="1CO.15.58"><span class="label">58</span><span class="content">එහෙයින් මාගේ ප්‍රේමවන්ත සහෝදරවරුනි, සමිඳාණන් වහන්සේ තුළ ඔබගේ සේවය නිරර්ථක නොවන බව ඔබ දන්නා බැවින් ස්ථිර වන්න. නොසෙල් වී සිටින්න. සමිඳාණන් වහන්සේගේ සේවයෙහි අධික ලෙස නිරතවන්න.</span></span> 
     </div> 
    </div> 
   </div> 
  </div>
 </body>
</html>