<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch13" data-usfm="1CO.13">  
     <div class="s1"> <span class="heading"><b>ප්‍රේමය</b></span> 
     </div> 
     <div class="p"> <span class="content"> </span><span class="verse v1" data-usfm="1CO.13.1"><span class="label">1</span><span class="content">මා මිනිසුන්ගේ ද දේව දූතයන්ගේ ද භාෂාවලින් කතා කරතත් ප්‍රේමය මට නැත්නම් මම ඝෝෂා කරන ඝණ්ඨාරයකට හෝ කටුක රාවය දෙන කෛතාලමකට හෝ සමාන වෙමි.</span></span> 
     </div> 
     <div class="q"> <span class="verse v1" data-usfm="1CO.13.1"><span class="content"> </span></span><span class="verse v2" data-usfm="1CO.13.2"><span class="label">2</span><span class="content"> </span><span class="content"> දිවැසි වැකි දෙසීමේ වරම මට තිබුණත්, සියලු අබිරහස් ගැන අවබෝධය ද සකල ඥානය ද මට ඇතත්, කඳු සෙලවීමට තරම් බලවත් විශ්වාසයක් මට තිබුණත් ප්‍රේමය මට නැත්නම් මම හිස් තැනැත්තෙක්මි.</span></span> 
     </div> 
     <div class="q"> <span class="verse v2" data-usfm="1CO.13.2"><span class="content"> </span></span><span class="verse v3" data-usfm="1CO.13.3"><span class="label">3</span><span class="content">දන් දීම සඳහා මා සතු සියල්ල වෙන් කළත්, මාගේ සිරුර ගිනි පූජාවක් සඳහා බිලි දුන්නත්, ප්‍රේමය මට නැත්නම් මට කිසි පලක් නැත.</span></span> 
     </div> 
     <div class="q"> <span class="verse v3" data-usfm="1CO.13.3"><span class="content"> </span></span><span class="verse v4" data-usfm="1CO.13.4"><span class="label">4</span><span class="content">ප්‍රේමය, ඉවසිලිවන්ත ය, කරුණාවන්ත ය;</span></span> 
     </div> 
     <div class="q2"> <span class="verse v4" data-usfm="1CO.13.4"><span class="content">ප්‍රේමය, ඊර්ෂ්‍යා වන්නේ නැත, පාරට්ටු කරගන්නේ නැත, උඩඟු වන්නේ නැත;</span></span> 
     </div> 
     <div class="q"> <span class="verse v4" data-usfm="1CO.13.4"><span class="content"> </span></span><span class="verse v5" data-usfm="1CO.13.5"><span class="label">5</span><span class="content">ප්‍රේමය, අවිනීත නොවේ, ආත්මාර්ථකාමි නොවේ, හනික නොකිපේ, නපුර සිතේ ධාරණය කර නොගනියි;</span></span> 
     </div> 
     <div class="q"> <span class="verse v5" data-usfm="1CO.13.5"><span class="content"> </span></span><span class="verse v6" data-usfm="1CO.13.6"><span class="label">6</span><span class="content">ප්‍රේමය, අනුන්ගේ වරද ගැන ප්‍රීති නොවී, හරි දේ ගැන ප්‍රීති වෙයි.</span></span> 
     </div> 
     <div class="q"> <span class="verse v6" data-usfm="1CO.13.6"><span class="content"> </span></span><span class="verse v7" data-usfm="1CO.13.7"><span class="label">7</span><span class="content">ප්‍රේමය, සියල්ල උසුලයි.</span></span> 
     </div> 
     <div class="q2"> <span class="verse v7" data-usfm="1CO.13.7"><span class="content">ප්‍රේමයෙහි, විශ්වාසයට ඉමක් නැත, බලාපොරොත්තුවට නිමක් නැත, ඉවසීමට අගක් නැත.</span></span> 
     </div> 
     <div class="q"> <span class="verse v7" data-usfm="1CO.13.7"><span class="content"> </span></span><span class="verse v8" data-usfm="1CO.13.8"><span class="label">8</span><span class="content">ප්‍රේමය සදාතනික ය.</span></span> 
     </div> 
     <div class="q2"> <span class="verse v8" data-usfm="1CO.13.8"><span class="content">දිවැස් වැකි වුව ද පහ ව යන්නේ ය;</span></span> 
     </div> 
     <div class="q2"> <span class="verse v8" data-usfm="1CO.13.8"><span class="content">විවිධ ශබ්ද දෙසීම් වුව ද නිම වන්නේ ය;</span></span> 
     </div> 
     <div class="q2"> <span class="verse v8" data-usfm="1CO.13.8"><span class="content">ඥානය වුව ද නැති වන්නේ ය.</span></span> 
     </div> 
     <div class="q"> <span class="verse v8" data-usfm="1CO.13.8"><span class="content"> </span></span><span class="verse v9" data-usfm="1CO.13.9"><span class="label">9</span><span class="content">මන්ද, අපේ ඥානය අසම්පූර්ණ ය, දිවැස් වැකි දෙසීම ද අසම්පූර්ණ ය.</span></span> 
     </div> 
     <div class="q"> <span class="verse v9" data-usfm="1CO.13.9"><span class="content"> </span></span><span class="verse v10" data-usfm="1CO.13.10"><span class="label">10</span><span class="content">සම්පූර්ණ දේ පැමිණි විට, අසම්පූර්ණ දේ පහ ව යන්නේ ය.</span></span> 
     </div> 
     <div class="p"> <span class="verse v10" data-usfm="1CO.13.10"><span class="content"> </span></span><span class="verse v11" data-usfm="1CO.13.11"><span class="label">11</span><span class="content">බාල වියෙහි දී මම බාලයෙකු මෙන් කතා කෙළෙමි; බාලයෙකු මෙන් සිතුවෙමි; බාලයෙකු මෙන් තේරුම් ගතිමි. එහෙත් මම දැන් වයසින් මුහුකුරා සිටින බැවින් ළාමක දේ අත් හැර සිටිමි. </span></span><span class="verse v12" data-usfm="1CO.13.12"><span class="label">12</span><span class="content">දැන් අපට කැඩපතකින් මෙන් නොපැහැදිලි ව පෙනෙන්නේ ය. මතු අපි මුහුණට මුහුණ ලා දකින්නෙමු. දැන් මාගේ දැනුම අසම්පූර්ණ ය. එහෙත් මතු, මා පිළිබඳ දෙවියන් වහන්සේගේ දැනුම මෙන් මාගේ දැනුම ද සම්පූර්ණ වන්නේ ය.</span></span> 
     </div> 
     <div class="p"> <span class="verse v12" data-usfm="1CO.13.12"><span class="content"> </span></span><span class="verse v13" data-usfm="1CO.13.13"><span class="label">13</span><span class="content">ඇදහිල්ල, බලාපොරොත්තුව හා ප්‍රේමය සදහට ම පවතින ධර්මතා තුනකි. මෙයින් ශ්‍රේෂ්ඨතම වන්නේ ප්‍රේමය ය.</span></span> 
     </div> 
    </div> 
   </div> 
  </div>
 </body>
</html>