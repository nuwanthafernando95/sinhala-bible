<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch12" data-usfm="1CO.12">  
     <div class="s1"> <span class="heading"><b>ශුද්ධාත්ම දීමනා</b></span> 
     </div> 
     <div class="p"> <span class="content"> </span><span class="verse v1" data-usfm="1CO.12.1"><span class="label">1</span><span class="content">සහෝදරවරුනි, ශුද්ධාත්ම දීමනා ගැන නියම තතු ඔබ දැන සිටිනවාට මම කැමැත්තෙමි. </span></span><span class="verse v2" data-usfm="1CO.12.2"><span class="label">2</span><span class="content">ඔබ මිසදිටුවන් ව සිටිය දී, හදිසි පෙළඹීම්වලට අසු වී, ගොළු දේවතා පිළිම වෙත ඇදී ගිය හැටි ඔබ දන්නහු ය. </span></span><span class="verse v3" data-usfm="1CO.12.3"><span class="label">3</span><span class="content">එබැවින්, දේවාත්මයාණන් කරණකොටගෙන කතා කරන කිසිවෙකු ‘ජේසුස් වහන්සේ සාප ලත් කෙනෙකැ’යි නොකියන බව ද, ශුද්ධාත්මයාණන් කරණකොටගෙන මිස “ජේසුස් වහන්සේ සමිඳාණන් වහන්සේ ය”යි කීමට කිසිවෙකුට නොහැකි බව ද මම ඔබට තරයේ කියා සිටිමි.</span></span> 
     </div> 
     <div class="p"> <span class="verse v3" data-usfm="1CO.12.3"><span class="content"> </span></span><span class="verse v4" data-usfm="1CO.12.4"><span class="label">4</span><span class="content"> </span><span class="content"> විවිධාකාර දීමනා ඇතත්, සිටින්නේ එක ම ශුද්ධාත්මයාණෝ ය. </span></span><span class="verse v5" data-usfm="1CO.12.5"><span class="label">5</span><span class="content">විවිධාකාර සේවා ඇතත්, සිටින්නේ එක ම සමිඳාණන් වහන්සේ ය. </span></span><span class="verse v6" data-usfm="1CO.12.6"><span class="label">6</span><span class="content">විවිධාකාර දේව බල ක්‍රියා කරතත්, සිටින්නේ සියල්ලන් තුළ ක්‍රියා කරන එක ම දෙවියන් වහන්සේ ය. </span></span><span class="verse v7" data-usfm="1CO.12.7"><span class="label">7</span><span class="content">අන්‍යොන්‍ය යහපත සඳහා එකිනෙකාට ආත්මයාණන්ගේ ප්‍රකාශවීමක් දී ඇත. </span></span><span class="verse v8" data-usfm="1CO.12.8"><span class="label">8</span><span class="content">කෙනෙකුට ආත්මයාණන් මඟින් උවදෙස් දීමේ ප්‍රඥාව ද, තවත් කෙනෙකුට එම ආත්මයාණන් මඟින් ම ධර්මය පහදා දීමේ ඥානය ද දී ඇත. </span></span><span class="verse v9" data-usfm="1CO.12.9"><span class="label">9</span><span class="content">අන් කෙනෙකුට ආත්මයාණන් තුළ විශ්වාසය ද, එම ආත්මයාණන් තුළ තවත් කෙනෙකුට සුව කිරීමේ වරම ද දී ඇත. </span></span><span class="verse v10" data-usfm="1CO.12.10"><span class="label">10</span><span class="content">තවත් කෙනෙකුට හාස්කම් කිරීමේ බලය ද, තවත් කෙනෙකුට දිවැසි වැකි කීමේ බලය ද, තවත් කෙනෙකුට ආත්ම විමසීමේ හැකියාව ද තවත් කෙනෙකුට අන් භාෂාවලින් කතා කිරීමේ පුළුවන්කම ද තවත් කෙනෙකුට එය පහදා දීමේ ශක්තිය ද දී ඇත. </span></span><span class="verse v11" data-usfm="1CO.12.11"><span class="label">11</span><span class="content">මේ සියලු දීමනා, තමන් කැමැති පරිදි, වෙන් වෙන් වශයෙන් එකිනෙකාට බෙදා දෙන්නේ එක ම ආත්මයාණන් වහන්සේ ය.</span></span> 
     </div> 
     <div class="s1"> <span class="heading"><b>ඒකත්වයෙහි විවිධත්වය</b></span> 
     </div> 
     <div class="p"> <span class="verse v11" data-usfm="1CO.12.11"><span class="content"> </span></span><span class="verse v12" data-usfm="1CO.12.12"><span class="label">12</span><span class="content"> </span><span class="content"> මනුෂ්‍ය ශරීරයෙහි බොහෝ අවයව තිබුණත් ඒ අවයව විවිධාකාර වුවත් ඒ සියල්ල එක ම ශරීරයක් වන්නාක් මෙන් ක්‍රිස්තුන් වහන්සේත් එක ම ශරීරයක් වන සේක. </span></span><span class="verse v13" data-usfm="1CO.12.13"><span class="label">13</span><span class="content">මන්ද, ජුදෙව්වරුන් හෝ ග්‍රීකයන් හෝ වේවා, වහලුන් හෝ නිදහස් අය හෝ වේවා, අපි සියල්ලෝ ම එක ම ආත්මයාණන් තුළ එක ම ශරීරයක් වන ලෙස, බව්තීස්ම-ස්නාපනය ලැබීමු. අපි සියල්ලෝ ම එක ම ආත්මයාණන්ගෙන් පානය කර සිටිමු. </span></span><span class="verse v14" data-usfm="1CO.12.14"><span class="label">14</span><span class="content">ශරීරය එක අවයවයක් නොව බොහෝ අවයවවලින් යුක්ත වූවකි. </span></span><span class="verse v15" data-usfm="1CO.12.15"><span class="label">15</span><span class="content">යම් හෙයකින් පාදය: “මම අත නොවන බැවින් ශරීරයට අයිති නොවෙමි”යි කීවත්, ඒ නිසා එය ශරීරයට අයිති නොවන්නේ නොවේ. </span></span><span class="verse v16" data-usfm="1CO.12.16"><span class="label">16</span><span class="content">එසේ ම කණ: “මම ඇස නොවන බැවින් ශරීරයට අයිති නොවෙමි”යි කීවත්, ඒ නිසා එය ශරීරයට අයිති නොවන්නේ නොවේ. </span></span><span class="verse v17" data-usfm="1CO.12.17"><span class="label">17</span><span class="content">මුළු ශරීරය ඇසක් නම් ශ්‍රවණය කොයි ද? මුළු ශරීරය කනක් නම් ගඳ සුවඳ විඳීම කොයි ද? </span></span><span class="verse v18" data-usfm="1CO.12.18"><span class="label">18</span><span class="content">සැබැවින් ම දෙවියන් වහන්සේ තමන් කැමැති පරිදි ඒ එක් එක් අවයවය ශරීරයෙහි පිහිටුවා ඇත. </span></span><span class="verse v19" data-usfm="1CO.12.19"><span class="label">19</span><span class="content">ඒ අවයව සියල්ල ම එක ම අවයවයක් වේ නම් එවිට ශරීරයක් කොයින් ද? </span></span><span class="verse v20" data-usfm="1CO.12.20"><span class="label">20</span><span class="content">මේ අනුව බොහෝ අවයව තිබෙන නමුත් ඇත්තේ එක ම ශරීරයකි.</span></span> 
     </div> 
     <div class="p"> <span class="verse v20" data-usfm="1CO.12.20"><span class="content"> </span></span><span class="verse v21" data-usfm="1CO.12.21"><span class="label">21</span><span class="content">ඒ නිසා “නුඹ මට ඕනෑ නැතැ”යි අත අමතා ඇසට වත්, “නුඹලා මට ඕනෑ නැතැ”යි පා අමතා හිසට වත් කීමට නොහැකි ය.</span></span> 
     </div> 
     <div class="p"> <span class="verse v21" data-usfm="1CO.12.21"><span class="content"> </span></span><span class="verse v22" data-usfm="1CO.12.22"><span class="label">22</span><span class="content">සැබැවින් ම, ශරීරයේ දුර්වල යයි සලකන අවයව අත්‍යවශ්‍ය වේ. </span></span><span class="verse v23" data-usfm="1CO.12.23"><span class="label">23</span><span class="content">තවද අපි, ශරීරයෙහි සුළුකොට සලකන අවයවයන් වඩාත් ගරු කොට සලකමු. ඇරත් ශෝභා සම්පන්න නො වූ අවයවයන්ට වඩාත් ශෝභනත්වයක් දෙමු. </span></span><span class="verse v24" data-usfm="1CO.12.24"><span class="label">24</span><span class="content">මන්ද, ශෝභා සම්පන්න වූ අවයවයන්ට එවැනි උවමනාවක් නැත. ගරු කොට නොසලකන අවයවයන්ට දෙවියන් වහන්සේ වඩා ගරුත්වයක් දෙමින් ශරීරය සංයුක්ත කළ සේක. </span></span><span class="verse v25" data-usfm="1CO.12.25"><span class="label">25</span><span class="content">එසේ කෙළේ ශරීරයේ භේදයක් නොතිබෙන පිණිසත්, සෑම අවයවයක් ම අනෙක් අවයවයන් එකාකාර ව සලකන පිණිසත් ය. </span></span><span class="verse v26" data-usfm="1CO.12.26"><span class="label">26</span><span class="content">මෙසේ එක අවයවයක් වේදනා විඳී නම් ඒ සමඟ සියලු ම අවයවයෝ වේදනා විඳිති; එලෙස ම එක අවයවයක් ගෞරව ලබයි නම්, ඒ සමඟ සියලු ම අවයවයෝ ප්‍රීති වෙති.</span></span> 
     </div> 
     <div class="p"> <span class="verse v26" data-usfm="1CO.12.26"><span class="content"> </span></span><span class="verse v27" data-usfm="1CO.12.27"><span class="label">27</span><span class="content">එහෙයින් ඔබ ක්‍රිස්තුන් වහන්සේගේ ශරීරය ද වෙන් වෙන් වශයෙන් එහි අවයවයෝ ද වන්නහු ය. </span></span><span class="verse v28" data-usfm="1CO.12.28"><span class="label">28</span><span class="content"> මෙසේ දෙවියන් වහන්සේ පළමුකොට ප්‍රේරිතයන් ද දෙවනු ව දිවැසිවරයන් ද තුන්වනු ව ගුරුවරුන් ද ඉන්පසු හාස්කම් කරන අය ද සුව කිරීමේ වරම ලත් අය ද උපකාර කරන්නන් ද පරිපාලනය කරන්නන් ද විවිධ ශබ්ද ව්‍යවහාර කරන්නන් ද සභාවෙහි පිහිටුවා වදාළ සේක. </span></span><span class="verse v29" data-usfm="1CO.12.29"><span class="label">29</span><span class="content">සියල්ලෝ ම ප්‍රේරිතයෝ ද? සියල්ලෝ ම දිවැසිවරයෝ ද? සියල්ලෝ ම ගුරුවරු ද? සියල්ලෝ ම හාස්කම් කරන්නෝ ද? </span></span><span class="verse v30" data-usfm="1CO.12.30"><span class="label">30</span><span class="content">සුව කිරීමේ වරම සියල්ලන්ට ම තිබේ ද? සියල්ලෝ ම විවිධ ශබ්ද ව්‍යවහාර කරත් ද? සියල්ලෝ ම ශබ්ද පහදා දෙන්නෝ ද? </span></span><span class="verse v31" data-usfm="1CO.12.31"><span class="label">31</span><span class="content">මේවාට වඩා උතුම් දීමනා කෙරෙහි අතිශයින් ආශා වන්න. දැන් මම ඔබට වඩාත් විශිෂ්ට මාර්ගයක් පෙන්වමි.</span></span> 
     </div> 
    </div> 
   </div> 
  </div>
 </body>
</html>