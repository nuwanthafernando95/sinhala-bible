<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch5" data-usfm="1CO.5">  
     <div class="s1"> <span class="heading"><b>සභාව අනාචාරයෙන් වැළැක්වීම</b></span> 
     </div> 
     <div class="p"> <span class="content"> </span><span class="verse v1" data-usfm="1CO.5.1"><span class="label">1</span><span class="content"> </span><span class="content"> මිසදිටුවන් වුව ද නුරුස්සන තරමේ අනාචාර ක්‍රියාවක් ඔබ අතර ඇති බව මට ඇත්තට ම ආරංචි වී ඇත. එනම්, ඔබගෙන් කෙනෙකු සිය පියාගේ බිරිඳ තබාගෙන ඉන්න බව ය. </span></span><span class="verse v2" data-usfm="1CO.5.2"><span class="label">2</span><span class="content">එවැනි ක්‍රියාවක් ගැන ඔබට ආඩම්බර විය හැකි ද? නැත, ඒ ගැන ඔබ දුක් විය යුතු ය. ඔහු ඔබ වෙතින් නෙරපා දැමිය යුතු ය. </span></span><span class="verse v3" data-usfm="1CO.5.3"><span class="label">3</span><span class="content">සැබැවින් ම මම ගතින් ඔබගෙන් ඈත් ව සිටියත්, සිතින් ඔබ සමඟ සිටිමි. එලෙස ඔබ සමඟ සිටින්නාක් මෙන් ම මා දැනටමත් මේ දේ කරන පුද්ගලයා විනිශ්චය කර ඇත. </span></span><span class="verse v4" data-usfm="1CO.5.4"><span class="label">4</span><span class="content">එබැවින් සිතින් ඔබ අතර සිටින මා සමඟ, අපගේ ස්වාමීන් වන ජේසුස් වහන්සේගේ නාමයෙන් ඔබ එක්රැස් වූ විට, </span></span><span class="verse v5" data-usfm="1CO.5.5"><span class="label">5</span><span class="content">අපගේ ස්වාමීන් වන ජේසුස් වහන්සේගේ බලයෙන් ඒ පුද්ගලයාගේ ආත්මය සමිඳාණන් වහන්සේගේ දවසේ දී ගැළවෙන පිණිස, ඔහුගේ ශරීරය නාස්ති වන පිණිස ඔහු සාතන්ට භාර කළ යුතු ය.</span></span> 
     </div> 
     <div class="p"> <span class="verse v5" data-usfm="1CO.5.5"><span class="content"> </span></span><span class="verse v6" data-usfm="1CO.5.6"><span class="label">6</span><span class="content"> </span><span class="content"> ඔබගේ පාරට්ටුව නොහොබී. මුහුන් බිඳකින් මුළු පිටි පිඬක් පිපෙන බව ඔබ නොදන්නහු ද? </span></span><span class="verse v7" data-usfm="1CO.5.7"><span class="label">7</span><span class="content"> ඔබ හැම අතින් ම පිරිසිදු වන පිණිස පාපය නමැති මුහුන් ඉවත් කරන්න. එවිට ඔබ අලුත් නුමුහුන් පිටි පිඬක් මෙන් වන්නහු ය. ඔබ දැනට ම එසේ බව මම දනිමි, එසේ වන්නේ අපගේ පාස්කු බැටළුවා වන ක්‍රිස්තුන් වහන්සේ පූජා කර ඇති බැවිනි. </span></span><span class="verse v8" data-usfm="1CO.5.8"><span class="label">8</span><span class="content"> එබැවින් පරණ මුහුන්වලින් වත්, ඊර්ෂ්‍යාව සහ දුෂ්ටකම නමැති මුහුන්වලින් වත් නොව, අවංකකම ද සත්‍යය ද නමැති නුමුහුන් රොටියෙන් පාස්කු මංගල්‍යය පවත්වමු.</span></span> 
     </div> 
     <div class="p"> <span class="verse v8" data-usfm="1CO.5.8"><span class="content"> </span></span><span class="verse v9" data-usfm="1CO.5.9"><span class="label">9</span><span class="content">මා ඔබ වෙත එවූ ලිපියේ අනාචාරයේ හැසිරෙන මිනිසුන් ඇසුරු නොකරන ලෙස, ලීවෙමි. </span></span><span class="verse v10" data-usfm="1CO.5.10"><span class="label">10</span><span class="content">එයින් මා අදහස් කෙළේ මේ ලෝකයේ මිසදිටුවන් අතර සිටින, අනාචාරයේ හැසිරෙන අයගෙන් ද වස්තු තෘෂ්ණාව ඇති අයගෙන් ද කොල්ලකන අයගෙන් ද රූප වඳින අයගෙන් ද සම්පූර්ණයෙන් ම වෙන් වීම නොවේ. එසේ කිරීමට නම් ඔබ ලෝකයෙන් වෙන් විය යුතු ය. </span></span><span class="verse v11" data-usfm="1CO.5.11"><span class="label">11</span><span class="content">එයින් මා ඇත්තට ම අදහස් කෙළේ කිතුනුවෙකැ යි කියා ගනිමින් අනාචාරයේ හැසිරෙන්නෙකු හෝ වස්තු තෘෂ්ණාව ඇති කෙනෙකු හෝ රූප වඳින්නෙකු හෝ නින්දා කරන්නෙකු හෝ බේබද්දෙකු හෝ කොල්ලකන්නෙකු හෝ ඇසුරු නොකිරීම පමණක් නොව, එවැන්නෙකු සමඟ ආහාර වත් නොවැළඳීමයි.</span></span> 
     </div> 
     <div class="p"> <span class="verse v11" data-usfm="1CO.5.11"><span class="content"> </span></span><span class="verse v12" data-usfm="1CO.5.12"><span class="label">12</span><span class="content">සභාවෙන් පිටත වූවන් විනිශ්චය කිරීම මාගේ වැඩක් ද? දෙවියන් වහන්සේ ඔවුන් විනිශ්චය කරන සේක. </span></span><span class="verse v13" data-usfm="1CO.5.13"><span class="label">13</span><span class="content"> සභාව තුළ සිටින්නවුන් විනිශ්චය කිරීම ඔබේ යුතුකම නොවේ ද? එසේ නම් ඔබ අතරින් ඒ දුෂ්ටයා පහ කරන්න.</span></span> 
     </div> 
    </div> 
   </div> 
  </div>
 </body>
</html>