<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch9" data-usfm="1CO.9">  
     <div class="s1"> <span class="heading"><b>ප්‍රේරිතවරයෙකුට හිමි වරප්‍රසාද</b></span> 
     </div> 
     <div class="p"> <span class="content"> </span><span class="verse v1" data-usfm="1CO.9.1"><span class="label">1</span><span class="content">මම නිදහස් කෙනෙක් නොවෙම් ද? මම ප්‍රේරිතවරයෙක් නොවෙම් ද? අපගේ ස්වාමීන් වන ජේසුස් වහන්සේ මම නුදුටිම් ද? ඔබ හැම, සමිඳාණන් වහන්සේ උදෙසා මා කළ සේවයේ ප්‍රතිඵල නොවන්නහු ද? </span></span><span class="verse v2" data-usfm="1CO.9.2"><span class="label">2</span><span class="content">අන්‍යයන්ට මා ප්‍රේරිතවරයෙකු නොවෙතත්, යටත් පිරිසෙයින් ඔබට මම ප්‍රේරිතවරයෙක් වෙමි. මන්ද, සමිඳාණන් වහන්සේ තුළ මාගේ ප්‍රේරිතකම පිළිබඳ සහතිකයේ මුද්‍රාව ඔබ ය. </span></span><span class="verse v3" data-usfm="1CO.9.3"><span class="label">3</span><span class="content">මට අභියෝග කරන්නන්ට මගේ පිළිතුර මේ ය. </span></span><span class="verse v4" data-usfm="1CO.9.4"><span class="label">4</span><span class="content">කන්නත් බොන්නත් අපට අවසර නැද් ද? </span></span><span class="verse v5" data-usfm="1CO.9.5"><span class="label">5</span><span class="content">සෙසු ප්‍රේරිතවරුන් ද සමිඳාණන් වහන්සේගේ සහෝදරයන් ද, කේපස් ද මෙන් කිතුනු බිරිඳක කැටුව යාමට අපටත් අවසර නැද් ද? </span></span><span class="verse v6" data-usfm="1CO.9.6"><span class="label">6</span><span class="content">දිවි පෙවෙත සඳහා වැඩ කිරීමට බැඳී සිටින්නේ මා හා බාර්ණබස් පමණක් ද? </span></span><span class="verse v7" data-usfm="1CO.9.7"><span class="label">7</span><span class="content">සිය වියදමෙන් යුද හමුදාවේ සේවයට යන කෙනෙක් ඇද් ද? මිදි වත්තක් වවා එහි පල නොකන කෙනෙක් ඇද් ද? ගව රැළක් ඇති කර උන්ගේ කිරි නොබොන්නේ කවරෙක් ද?</span></span> 
     </div> 
     <div class="p"> <span class="verse v7" data-usfm="1CO.9.7"><span class="content"> </span></span><span class="verse v8" data-usfm="1CO.9.8"><span class="label">8</span><span class="content">මේවා පොදු ජීවිතයෙන් ගත් උපහැරණ යයි නොසිතන්න. ව්‍යවස්ථාවත් එම දේ ම නොකියයි ද? </span></span><span class="verse v9" data-usfm="1CO.9.9"><span class="label">9</span><span class="content"> මන්ද, මෝසෙස්ගේ ව්‍යවස්ථාවේ ලියා ඇත්තේ: “ගොයම් පාගන ගවයාගේ කට නොබඳිනු” කියා ය. මෙයින් හැඟෙන්නේ දෙවියන් වහන්සේ ගවයන් ගැන සිතන බව ද? </span></span><span class="verse v10" data-usfm="1CO.9.10"><span class="label">10</span><span class="content">සැබැවින් ම උන් වහන්සේ මෙය පවසා ඇත්තේ අප උදෙසා නොවේ ද? නිසැක ව ම එය ලියන ලද්දේ අප උදෙසා ය. හාන්නා හෑ යුත්තේ ද, ගොයම් පාගන්නා පෑගිය යුත්තේ ද, අස්වැන්නෙන් හිමි කොටස ලැබීමේ බලාපොරොත්තුවෙන් යයි ලියා ඇත. </span></span><span class="verse v11" data-usfm="1CO.9.11"><span class="label">11</span><span class="content"> අපි ඔබ අතර ආධ්‍යාත්මික දේ වපුළෙමු නම්, එහි අස්වැන්න වශයෙන් ලෞකික ලාභයක් නෙළාගැනීම එතරම් ලොකු දෙයක් ද? </span></span><span class="verse v12" data-usfm="1CO.9.12"><span class="label">12</span><span class="content">අනිත් අයට ඔබ කෙරේ මෙවැනි අයිතියක් ඇත්නම් ඊටත් වඩා ලොකු අයිතියක් අපට නැද් ද?</span></span> 
     </div> 
     <div class="p"> <span class="verse v12" data-usfm="1CO.9.12"><span class="content">එසේ වුව ද මේ අයිතියෙන් ප්‍රයෝජනයක් නොගෙන ක්‍රිස්තුන් වහන්සේගේ සුබ අස්නට කිසිදු බාධාවක් නොවන සේ අපි සියල්ල දරාගනිමු. </span></span><span class="verse v13" data-usfm="1CO.9.13"><span class="label">13</span><span class="content"> දේව මාලිගාවේ සේවය කරන්නන් දේව මාලිගාවෙන් ආහාර ලබන බවත්, පූජාසනය මත පුදපූජා ඔප්පු කිරීමට සහාය වන්නන් පූජාවලින් කොටසක් ලබන බවත් ඔබ නොදන්නහු ද? </span></span><span class="verse v14" data-usfm="1CO.9.14"><span class="label">14</span><span class="content"> එසේ ම සුබ අස්න දේශනා කරන්නන්, ඒ සුබ අස්නේ සේවයෙන් තමන්ගේ දිවි පෙවෙත සලසාගත යුතු ය කියා සමිඳාණන් වහන්සේ නියෝග කර ඇත.</span></span> 
     </div> 
     <div class="p"> <span class="verse v14" data-usfm="1CO.9.14"><span class="content"> </span></span><span class="verse v15" data-usfm="1CO.9.15"><span class="label">15</span><span class="content">එහෙත් මේ අයිතිවාසිකම් කිසිවකින් මා ප්‍රයෝජන ගත්තේ නැත. මේ කාරණා මා ලියන්නේ එවැනි ප්‍රයෝජනයක් ලබාගැනීමේ අදහසින් නොවේ. එසේ කිරීමට වඩා මරණය මට හොඳ ය. කිසිවෙක් මාගේ මේ පාරට්ටුව නිෂ්ප්‍රභා නොකෙරෙත් වා! </span></span><span class="verse v16" data-usfm="1CO.9.16"><span class="label">16</span><span class="content">මා සුබ අස්න දේශනා කරන නමුත් එය පාරට්ටු කරගැනීමට කාරණයක් නොවේ. මන්ද, සුබ අස්න දේශනා කිරීමට මම බැඳී සිටිමි. සුබ අස්න දේශනා නොකළොත් මම මහා කාලකණ්ණියෙක් වෙමි. </span></span><span class="verse v17" data-usfm="1CO.9.17"><span class="label">17</span><span class="content">මාගේ ම කැමැත්තෙන් මම සුබ අස්න දේශනා කරම් නම්, වැටුපක් ලබාගැනීමේ අයිතියක් මට ඇත. එහෙත් මම මාගේ කැමැත්ත නොතකා, එම සේවය කරම් නම්, මා එසේ කරන්නේ දෙවියන් වහන්සේ මට පැවරූ කාර්යයක් ලෙස ය. </span></span><span class="verse v18" data-usfm="1CO.9.18"><span class="label">18</span><span class="content">එසේ නම් මාගේ වැටුප කුමක් ද? ඒ වැටුප නම්, අය කිරීමක් නැති ව, සුබ අස්නේ සේවය වෙනුවෙන් වැටුපක් ලැබීමේ අයිතිය පැහැර හැර, සුබ අස්න දේශනා කිරීමයි.</span></span> 
     </div> 
     <div class="s1"> <span class="heading"><b>මිනිසුන් දිනාගැනීමේ ආශාව</b></span> 
     </div> 
     <div class="p"> <span class="verse v18" data-usfm="1CO.9.18"><span class="content"> </span></span><span class="verse v19" data-usfm="1CO.9.19"><span class="label">19</span><span class="content">මම සියල්ලන් අතර නිවහල් කෙනෙක් වුවත්, බොහෝ දෙනෙකු දිනාගන්නා පිණිස සියල්ලන්ගේ වහලෙක් වීමි. </span></span><span class="verse v20" data-usfm="1CO.9.20"><span class="label">20</span><span class="content">ජුදෙව්වරුන් දිනාගන්නා පිණිස මම ජුදෙව්වරුන්ට ජුදෙව්වෙක් වීමි. ව්‍යවස්ථාව යටතේ සිටින ඔවුන් දිනාගන්නා පිණිස, ව්‍යවස්ථාවට යටත් නොවූ මම, ව්‍යවස්ථාවට යටත් වූ කෙනෙක් වීමි. </span></span><span class="verse v21" data-usfm="1CO.9.21"><span class="label">21</span><span class="content">ව්‍යවස්ථාවෙන් බැහැර වූවන් දිනාගන්නා පිණිස, ව්‍යවස්ථාවෙන් බැහැර වූවන්ට, මම ව්‍යවස්ථාවෙන් බැහැර වූ කෙනෙක් වීමි. මා එසේ කෙළේ දෙවියන් වහන්සේගේ ව්‍යවස්ථාවෙන් බැහැර නොවූවත්, ක්‍රිස්තුන් වහන්සේගේ ව්‍යවස්ථාවට ඇතුළත් වී සිටින කෙනෙකු වශයෙනි. </span></span><span class="verse v22" data-usfm="1CO.9.22"><span class="label">22</span><span class="content">දුර්වලයන් දිනාගන්නා පිණිස, මම දුර්වලයන්ට දුර්වලයෙක් වීමි. කෙසේ හෝ වේවා ටික දෙනෙකු වුවත් දිනාගන්නා පිණිස, මම සියල්ලෙහි දී ඒ ඒ තැනට ඔබින ලෙස ක්‍රියා කෙළෙමි. </span></span><span class="verse v23" data-usfm="1CO.9.23"><span class="label">23</span><span class="content">මා මේ සියල්ල කරන්නේ, සුබ අස්න උදෙසා එහි ආශීර්වාදවලට හවුල්කාරයෙකු වන පිණිස ය.</span></span> 
     </div> 
     <div class="s1"> <span class="heading"><b>දිනුම් කණුව බලා දිවීම</b></span> 
     </div> 
     <div class="p"> <span class="verse v23" data-usfm="1CO.9.23"><span class="content"> </span></span><span class="verse v24" data-usfm="1CO.9.24"><span class="label">24</span><span class="content">දිවීම් තරඟයක දී බොහෝ දෙනෙකු දුවන නමුත්, ත්‍යාගය දිනා ගන්නේ එක් කෙනෙකු පමණක් බව ඔබ නොදන්නහු ද? එසේ ම ඔබත් දිනන පිණිස දුවන්න. </span></span><span class="verse v25" data-usfm="1CO.9.25"><span class="label">25</span><span class="content">දිනන පිණිස වීර්ය කරන සෑම ක්‍රීඩකයෙක් ම හැම අතින් ම දැඩි පුහුණුවක් ලබයි. ඔවුන් එසේ කරන්නේ පර වී යන මල් ඔටුන්නක් ලබාගන්නා පිණිස ය. අප එසේ කරන්නේ පර වී නොයන ඔටුන්නක් ලබාගන්නා පිණිස ය. </span></span><span class="verse v26" data-usfm="1CO.9.26"><span class="label">26</span><span class="content">එහෙයින් මා දුවන්නේ දිනුම් කණුව දෙස නොබලා දුවන්නෙකු මෙන් නොවේ. පහර දෙන්නේ සුළඟට පහර දෙන මල්ලව ක්‍රීඩකයෙකු මෙන් නොවේ. </span></span><span class="verse v27" data-usfm="1CO.9.27"><span class="label">27</span><span class="content">මම මාගේ ශරීරය දැඩි ලෙස දමනය කර එය වහල් කරගනිමි. එසේ කරන්නේ අන්‍යයන්ට දේශනා කළායින් පසු, කිසි ලෙසකින් වත් මා ප්‍රතික්ෂේප කරනු නොලබන පිණිස ය.</span></span> 
     </div> 
    </div> 
   </div> 
  </div>
 </body>
</html>