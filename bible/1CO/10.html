<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch10" data-usfm="1CO.10">  
     <div class="s1"> <span class="heading"><b>ජුදෙව් ඉතිහාසයෙන් පාඩමක්</b></span> 
     </div> 
     <div class="p"> <span class="content"> </span><span class="verse v1" data-usfm="1CO.10.1"><span class="label">1</span><span class="content"> </span><span class="content"> සහෝදරවරුනි, අපේ පියවරුන්ට කුමක් වී දැ යි ඔබට මතක් කර දීමට මම කැමැත්තෙමි. ඔව්හු සියල්ලෝ ම වලාකුළක මඟ පෙන්වීම ලැබූ හ. ඔව්හු සියල්ලෝ ම රතු මුහුදින් එතෙර වූ හ. </span></span><span class="verse v2" data-usfm="1CO.10.2"><span class="label">2</span><span class="content">සියල්ලෝ ම වලාකුළක ද රතු මුහුදෙහි ද මෝසෙස් සමඟ සහභාගිකමට බව්තීස්ම-ස්නාපනය ලැබූ හ. </span></span><span class="verse v3" data-usfm="1CO.10.3"><span class="label">3</span><span class="content"> සියල්ලෝ ම එක ම දිව බොජුන් වැළඳූ හ. </span></span><span class="verse v4" data-usfm="1CO.10.4"><span class="label">4</span><span class="content"> සියල්ලෝ ම එක ම අමා පැන් පානය කළහ. ඔවුන් පානය කෙළේ ඔවුන් කැටුව ගිය දිව්‍ය පර්වතයකින් ය. ඒ පර්වතය නම් ක්‍රිස්තුන් වහන්සේ ය. </span></span><span class="verse v5" data-usfm="1CO.10.5"><span class="label">5</span><span class="content"> එහෙත් දෙවියන් වහන්සේ ඔවුන්ගෙන් වැඩි දෙනෙකු ප්‍රිය නොකළ සේක. එබැවින් ඔව්හු කාන්තාරයෙහි දී විනාශ වූ හ.</span></span> 
     </div> 
     <div class="p"> <span class="verse v5" data-usfm="1CO.10.5"><span class="content"> </span></span><span class="verse v6" data-usfm="1CO.10.6"><span class="label">6</span><span class="content"> </span><span class="content"> ඔවුන් නපුරු දෙයට ඇලුම් කළාක් මෙන්, අපත් නපුරු දෙයට ඇලුම් නොකරන පිණිස, මේ සියල්ල සිදු වූයේ අපට පාඩමක් වශයෙනි. </span></span><span class="verse v7" data-usfm="1CO.10.7"><span class="label">7</span><span class="content"> “සෙනඟ කෑමටත් බීමටත් වාඩි වී රූප වන්දනා උත්සවයට නැඟී සිටියෝ ය” කියා ලියා ඇත. ඔවුන්ගෙන් සමහරෙකු මෙන් රූප වඳින්නන් නොවන්න. </span></span><span class="verse v8" data-usfm="1CO.10.8"><span class="label">8</span><span class="content"> ඔවුන්ගෙන් සමහරෙකු අනාචාරයෙහි යෙදුණාක් මෙන් අපි අනාචාරයෙහි නොයෙදෙමු. එසේ යෙදුන අයගෙන් විසි තුන් දහසක් එක දවසෙහි ම මළහ. </span></span><span class="verse v9" data-usfm="1CO.10.9"><span class="label">9</span><span class="content"> ඔවුන්ගෙන් සමහරෙකු සමිඳාණන් වහන්සේ පරීක්ෂා කළාක් මෙන් අපි උන් වහන්සේ පරීක්ෂා නොකරමු. එසේ කිරීමෙන් ඔව්හු සර්පයන්ගෙන් විනාශ වූ හ. </span></span><span class="verse v10" data-usfm="1CO.10.10"><span class="label">10</span><span class="content"> ඔවුන්ගෙන් සමහරෙකු මැසිවිලි කීවාක් මෙන් මැසිවිලි නොකියන්න. මැසිවිලි කීමෙන් ඔව්හු මාර දූතයා විසින් විනාශ කරනු ලැබූ හ.</span></span> 
     </div> 
     <div class="p"> <span class="verse v10" data-usfm="1CO.10.10"><span class="content"> </span></span><span class="verse v11" data-usfm="1CO.10.11"><span class="label">11</span><span class="content">මේ සියල්ල ඔවුන්ට සිදු වූයේ පාඩමක් වන පිණිස ය. ඒවා ලියන ලද්දේ යුගාන්තයට පැමිණ සිටින අපට අනතුරු ඇඟවීමක් වශයෙනි. </span></span><span class="verse v12" data-usfm="1CO.10.12"><span class="label">12</span><span class="content">තමා ස්ථීර ව සිටින්නේ යයි සිතන්නා නොවැටෙන ලෙස පරෙස්සම් වන්න. </span></span><span class="verse v13" data-usfm="1CO.10.13"><span class="label">13</span><span class="content">පොදුවේ හැම මිනිසෙකුට ම මූණ පාන්නට ඇති පරීක්ෂා හැර අනෙකක් ඔබ වෙත පැමිණ නැත. ඔබට දරාගත නොහැකි පරීක්ෂා ඔබ පිට පැමිණීමට ඉඩ නොහැර, ඔබට පරීක්ෂා දැරිය හැකි වන සේ ඒ සමඟ ම ගැළවීමේ මඟක් ඔබට සලසා දෙන දෙවියන් වහන්සේ කෙරෙහි විශ්වාසය තැබිය හැකි ය.</span></span> 
     </div> 
     <div class="p"> <span class="verse v13" data-usfm="1CO.10.13"><span class="content"> </span></span><span class="verse v14" data-usfm="1CO.10.14"><span class="label">14</span><span class="content">එබැවින්, මාගේ ප්‍රේමවන්තයෙනි, රූප නමස්කාරය වෙතින් පලා යන්න. </span></span><span class="verse v15" data-usfm="1CO.10.15"><span class="label">15</span><span class="content">සිහි නුවණ ඇත්තන්ට මෙන් මම ඔබට කතා කරමි. මා කියන දේ ඔබ ම විනිශ්චය කරන්න. </span></span><span class="verse v16" data-usfm="1CO.10.16"><span class="label">16</span><span class="content"> අප ආසිරි කුසලාන ගෙන ආශීර්වාද කරන විට ඉන් අදහස් වන්නේ ක්‍රිස්තුන් වහන්සේගේ රුධිරයේ සහභාගිකම නොවේ ද? අප රොටි කඩන විට ඉන් අදහස් වන්නේ ක්‍රිස්තුන් වහන්සේගේ ශරීරයේ සහභාගිකම නොවේ ද? </span></span><span class="verse v17" data-usfm="1CO.10.17"><span class="label">17</span><span class="content">රොටිය එකක් වන බැවින් අපි බොහෝ දෙනෙක් වුව ද, එකම ශරීරයක් වෙමු. මන්ද, අප එක රොටියක් බෙදාගන්නා බැවිනි.</span></span> 
     </div> 
     <div class="p"> <span class="verse v17" data-usfm="1CO.10.17"><span class="content"> </span></span><span class="verse v18" data-usfm="1CO.10.18"><span class="label">18</span><span class="content"> </span><span class="content"> ජුදෙව් ආගමික සිරිත ගැන සිතා බලන්න. පිදේනි වළඳන අය, ඒවායින් පුදනු ලබන දෙවියන් වහන්සේ සමඟ සහභාගි නොවෙත් ද? </span></span><span class="verse v19" data-usfm="1CO.10.19"><span class="label">19</span><span class="content">එයින් මා අදහස් කරන්නේ කුමක් ද? දේවතා පිදේනිවල හෝ දේවතාවන්ගේ හෝ යම් වටිනාකමක් ඇතැයි කියා ද? </span></span><span class="verse v20" data-usfm="1CO.10.20"><span class="label">20</span><span class="content"> නැත. මා එයින් අදහස් කරන්නේ මිසදිටුවන් පුදන පිදේනි ඔවුන් පූජා කරන්නේ දෙවියන් වහන්සේට නොව දුෂ්ටාත්මයන්ට බවයි. දුෂ්ටාත්මයන් සමඟ ඔබ සහභාගි වෙනවාට මම කැමැති නොවෙමි. </span></span><span class="verse v21" data-usfm="1CO.10.21"><span class="label">21</span><span class="content">ඔබට සමිඳාණන් වහන්සේගේ කුසලානෙන් ද දුෂ්ටාත්මයන්ගේ කුසලානෙන් ද පානය කළ නොහැක. සමිඳාණන් වහන්සේගේ මේසයට ද දුෂ්ටාත්මයන්ගේ මේසයට ද ඔබට සහභාගි විය නොහැක. </span></span><span class="verse v22" data-usfm="1CO.10.22"><span class="label">22</span><span class="content"> අපි සමිඳාණන් වහන්සේ කෝප කරමු ද? අපි උන් වහන්සේට වඩා බලවත් වෙමු ද?</span></span> 
     </div> 
     <div class="s1"> <span class="heading"><b>දේව ගෞරවය සඳහා සියල්ල කිරීම</b></span> 
     </div> 
     <div class="p"> <span class="verse v22" data-usfm="1CO.10.22"><span class="content"> </span></span><span class="verse v23" data-usfm="1CO.10.23"><span class="label">23</span><span class="content"> </span><span class="content"> “කැමැති දෙයක් කිරීමට නිදහස ඇතැ”යි කීවත් හැම දේ ම යෝග්‍ය නැත. කැමැති දෙයක් කිරීමට නිදහස ඇත. එහෙත් හැම දෙය ම ශුභසිද්ධියට ඉවහල් නොවේ. </span></span><span class="verse v24" data-usfm="1CO.10.24"><span class="label">24</span><span class="content">කිසිවෙකු තමාගේ ම වාසිය නොසොයා අසල්වාසියාගේ යහපත සෙවිය යුතු ය. </span></span><span class="verse v25" data-usfm="1CO.10.25"><span class="label">25</span><span class="content">වෙළෙඳ පොළේ විකුණන හැම කෑමක් ම, හෘදය සාක්ෂියෙන් නැඟෙන ප්‍රශ්න නොවිමසා වළඳන්න. </span></span><span class="verse v26" data-usfm="1CO.10.26"><span class="label">26</span><span class="content"> මන්ද, පොළොවත් එහි ඇති සියල්ලත් සමිඳාණන් වහන්සේගේ ය. </span></span><span class="verse v27" data-usfm="1CO.10.27"><span class="label">27</span><span class="content">නොඅදහන්නන්ගෙන් යමෙකු ඔබට ආරාධනා කළොත්, ඔබ යන්නට කැමැති නම්, එහි ගොස්, ඔබ ඉදිරියෙහි තබා ඇති කොයි දෙයක් වුවත්, හෘදය සාක්ෂියෙන් නැඟෙන ප්‍රශ්න නොවිමසා වළඳන්න. </span></span><span class="verse v28" data-usfm="1CO.10.28"><span class="label">28</span><span class="content">එහෙත් “මෙය දේවතා පිදේනියකැ”යි යමෙකු ඔබට කීවොත්, එසේ දැන්වූ තැනැත්තා නිසාත්, හෘදය සාක්ෂිය නිසාත්, ඒ ආහාර නොවළඳන්න. </span></span><span class="verse v29" data-usfm="1CO.10.29"><span class="label">29</span><span class="content">හෘදය සාක්ෂිය නිසා යයි මා කියන්නේ ඔබගේ නොව අනිත් අයගේ හෘදය සාක්ෂිය ගැන ය. කෑම පිළිබඳ මට ඇති නිදහස, අන් කෙනෙකුගේ හෘදය සාක්ෂිය මත රඳා පවතින්න ඇති උවමනාව කුමක් ද? </span></span><span class="verse v30" data-usfm="1CO.10.30"><span class="label">30</span><span class="content">මම ස්තුති දී වළඳන්නෙම් නම් එසේ ස්තුති දී වළඳන දේ ගැන මට දොස් තබන්නේ මන් ද?</span></span> 
     </div> 
     <div class="p"> <span class="verse v30" data-usfm="1CO.10.30"><span class="content"> </span></span><span class="verse v31" data-usfm="1CO.10.31"><span class="label">31</span><span class="content">එහෙයින් ඔබ කෑවත් බීවත්, වෙන දෙයක් කළත්, සියල්ල දේව ගෞරවය පිණිස කරන්න. </span></span><span class="verse v32" data-usfm="1CO.10.32"><span class="label">32</span><span class="content">ජුදෙව්වරුන්ට වත්, ග්‍රීකයන්ට වත්, දෙවියන් වහන්සේගේ සභාවට වත් බාධාවට හේතුවක් නොවන්න. </span></span><span class="verse v33" data-usfm="1CO.10.33"><span class="label">33</span><span class="content">මම නම් මාගේ ම ප්‍රයෝජනය නොසොයා, බොහෝ දෙනෙකුගේ ගැළවීම පිණිස, ඔවුන්ගේ ප්‍රයෝජනය සොයා, සියල්ලෙහි දී සියල්ලන් සතුටු කරමි.</span></span> 
     </div> 
    </div> 
   </div> 
  </div>
 </body>
</html>