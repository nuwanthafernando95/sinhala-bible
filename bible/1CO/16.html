<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch16" data-usfm="1CO.16">  
     <div class="s1"> <span class="heading"><b>දිළිඳුන් උදෙසා සම්මාදම</b></span> 
     </div> 
     <div class="p"> <span class="content"> </span><span class="verse v1" data-usfm="1CO.16.1"><span class="label">1</span><span class="content"> </span><span class="content"> දෙවියන් වහන්සේගේ සෙනඟ උදෙසා කරන සම්මාදම ගැන ගලාතියේ සභාවලට මා නියම කළ දෙය ම ඔබත් කරන්න. </span></span><span class="verse v2" data-usfm="1CO.16.2"><span class="label">2</span><span class="content">සෑම සතියක ම පළමු වන දා ඔබෙන් එකිනෙකා උපයා ගත් මුදලින් කොටසක් ඉතිරි කරගෙන තමා ළඟ වෙන් කර තබාගනී වා. එවිට මා ආ කල සම්මාදමක් කිරීමට උවමනා නැත. </span></span><span class="verse v3" data-usfm="1CO.16.3"><span class="label">3</span><span class="content">මා පැමිණි විට ඔබ දෙන පඬුර ජෙරුසලමට ගෙන යන පිණිස සුදුස්සන් යයි ඔබ අනුමත කරන තැනැත්තන් මගේ ලියුම් ඇතිව, එහි යවන්නෙමි. </span></span><span class="verse v4" data-usfm="1CO.16.4"><span class="label">4</span><span class="content">ඒ ගමන යෑම සුදුසු යයි මටත් පෙනේ නම් ඔවුන් ද මා සමඟ යනු ඇත.</span></span> 
     </div> 
     <div class="s1"> <span class="heading"><b>චාරිකා සැලැස්ම</b></span> 
     </div> 
     <div class="p"> <span class="verse v4" data-usfm="1CO.16.4"><span class="content"> </span></span><span class="verse v5" data-usfm="1CO.16.5"><span class="label">5</span><span class="content"> </span><span class="content"> මසිදෝනිය මැදින් යන්නට මා අදහස් කරන බැවින්, එසේ ගිය පසු, මම ඔබ වෙත එන්නෙමි. </span></span><span class="verse v6" data-usfm="1CO.16.6"><span class="label">6</span><span class="content">සමහරවිට ටික කලක්, නැත්නම් මුළු ශීත කාලය වුව ද, ඔබ සමඟ නවතින්නෙමි. එවිට මා කොහේ ගියත් මගේ ගමනට ඔබට ආධාර දිය හැකි ය. </span></span><span class="verse v7" data-usfm="1CO.16.7"><span class="label">7</span><span class="content">සමිඳාණන් වහන්සේ අවසර දෙන සේක් නම් ඔබ සමඟ නතර වීමට බලාපොරොත්තු වෙන බැවින් දැන් යන ගමනේ දී ටිකකට ගොඩවැදී යන්න මා කැමැති නැත. </span></span><span class="verse v8" data-usfm="1CO.16.8"><span class="label">8</span><span class="content"> </span><span class="content"> එහෙත් පෙන්තකොස්ත දිනය වන තුරු මම එපීසයෙහි නවතින්නෙමි. </span></span><span class="verse v9" data-usfm="1CO.16.9"><span class="label">9</span><span class="content">ඉමහත් බලාපොරොත්තු සහිත දොරක් එහි විවෘත වී ඇත. එහෙත්, විරුද්ධවාදීහු බොහෝ දෙනෙක් ද සිටිති.</span></span> 
     </div> 
     <div class="p"> <span class="verse v9" data-usfm="1CO.16.9"><span class="content"> </span></span><span class="verse v10" data-usfm="1CO.16.10"><span class="label">10</span><span class="content"> </span><span class="content"> තිමෝතියස් පැමිණියහොත් ඔහුට කිසි බියක් නැති ව ඔබ අතර නැවතී සිටීමට ඉඩ සලසන්න. මන්ද, ඔහු මා වාගේ ම සමිඳාණන් වහන්සේගේ සේවකයෙකි. </span></span><span class="verse v11" data-usfm="1CO.16.11"><span class="label">11</span><span class="content">එබැවින් කිසිවෙක් ඔහු හෙළා නොදකී වා. ඔහු මා වෙත එන පිණිස, ඔහුගේ ගමන සතුටු සිතින් යාමට කටයුතු කරන්න. මන්ද, මම සහෝදරයන් සමඟ ඔහුගේ පැමිණීම බලාපොරොත්තුවෙන් සිටිමි. </span></span><span class="verse v12" data-usfm="1CO.16.12"><span class="label">12</span><span class="content">අපොල්ලොස් ගැන කිව යුත්තේ සහෝදරයන් සමඟ ඔබ වෙත එන ලෙස ඔහුගෙන් මා උදක් ම ඉල්ලා සිටිය බවයි. එහෙත් දැන් ම ඒ ගමන යාම කිසිසේත් ඔහුගේ කැමැත්ත නො වී ය. අවස්ථාවක් පැමිණි විට ඔහු එනු ඇත.</span></span> 
     </div> 
     <div class="s1"> <span class="heading"><b>අවසාන ආචාර</b></span> 
     </div> 
     <div class="p"> <span class="verse v12" data-usfm="1CO.16.12"><span class="content"> </span></span><span class="verse v13" data-usfm="1CO.16.13"><span class="label">13</span><span class="content">සෝදිසියෙන් ඉන්න, ඇදහිල්ලෙහි ස්ථිර වන්න. වීරවන්ත ව සිටින්න. ශක්තිසම්පන්න වන්න. </span></span><span class="verse v14" data-usfm="1CO.16.14"><span class="label">14</span><span class="content">ඔබ කරන හැම දෙයක් ම ප්‍රේමයෙන් කරන්න. </span></span><span class="verse v15" data-usfm="1CO.16.15"><span class="label">15</span><span class="content"> සහෝදරවරුනි, මම ඔබගෙන් ඉල්ලීමක් කරමි. ස්තේපනස්ගේ ගෘහවාසීන් ග්‍රීසියේ දී මුලින් ම හැරුණු අය බව ද ඔවුන් කිතුනු සේවයට සිය කැමැත්තෙන් කැප වූ බව ද ඔබ දන්නහු ය. </span></span><span class="verse v16" data-usfm="1CO.16.16"><span class="label">16</span><span class="content">ඔවුන්ගේ ද ඔවුන් සමඟ සේවයට හවුල් වෙමින් දිරි දරන සියල්ලන්ගේ ද මූලිකත්වයෙන් කෙරෙන සේවයට ඔබ ද බැඳෙන්න. </span></span><span class="verse v17" data-usfm="1CO.16.17"><span class="label">17</span><span class="content">ස්තේපනස්ගේ ද පොර්තුනාතුස්ගේ ද අකයිකස්ගේ ද පැමිණීම ගැන ප්‍රීතිවෙමි. ඔබ නැති පාඩුව ඔවුන්ගේ පැමිණීමෙන් පිරිමැසුණි. </span></span><span class="verse v18" data-usfm="1CO.16.18"><span class="label">18</span><span class="content">එයින් මාගේ ද එසේ ම ඔබගේ ද සිතට සහනයක් ලැබිණි. මෙවැනි අය අගය කොට සලකන්න.</span></span> 
     </div> 
     <div class="p"> <span class="verse v18" data-usfm="1CO.16.18"><span class="content"> </span></span><span class="verse v19" data-usfm="1CO.16.19"><span class="label">19</span><span class="content"> </span><span class="content"> ආසියාවේ සභාවෝ ඔබට ආචාර කරති. අකිලා ද ප්‍රිස්කා ද, ඔවුන්ගේ නිවසේ රැස් වන සභාවත් සමඟ සමිඳාණන් වහන්සේ තුළ හිතවත් ලෙස ආචාර කරති. </span></span><span class="verse v20" data-usfm="1CO.16.20"><span class="label">20</span><span class="content">සියලු සහෝදරයෝ ඔබට ආචාර කරති. සාම සිඹීමකින් එකිනෙකාට ඔබත් ආචාරය කරන්න.</span></span> 
     </div> 
     <div class="p"> <span class="verse v20" data-usfm="1CO.16.20"><span class="content"> </span></span><span class="verse v21" data-usfm="1CO.16.21"><span class="label">21</span><span class="content">පාවුලු වන මම මාගේ ම අත් අකුරින් ලියා ඔබට ආචාර කරමි. </span></span><span class="verse v22" data-usfm="1CO.16.22"><span class="label">22</span><span class="content">යමෙක් සමිඳාණන් වහන්සේට ප්‍රේම නොකරන්නේ නම්, ඔහු සාප ලද්දෙක් වේ වා! ‘මරනථා’ - සමිඳාණන් වහන්ස, වැඩිය මැනව.</span></span> 
     </div> 
     <div class="p"> <span class="verse v22" data-usfm="1CO.16.22"><span class="content"> </span></span><span class="verse v23" data-usfm="1CO.16.23"><span class="label">23</span><span class="content">ජේසුස් ක්‍රිස්තුන් සමිඳාණන් වහන්සේගේ කරුණාව ඔබ සමඟ වේ වා! </span></span><span class="verse v24" data-usfm="1CO.16.24"><span class="label">24</span><span class="content">මාගේ ප්‍රේමය, ක්‍රිස්තුස් ජේසුස් වහන්සේ තුළ ඔබ සියල්ලන් සමඟ වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>