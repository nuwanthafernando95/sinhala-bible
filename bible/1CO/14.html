<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CO"> 
    <div class="chapter ch14" data-usfm="1CO.14">  
     <div class="s1"> <span class="heading"><b>විශිෂ්ට දීමනා</b></span> 
     </div> 
     <div class="p"> <span class="content"> </span><span class="verse v1" data-usfm="1CO.14.1"><span class="label">1</span><span class="content">ප්‍රේමය ඔබේ පරමාර්ථය කර ගන්න. ආත්මික දීමනා, ප්‍රධාන කොට දිවැස් වැකි දෙසීම අත් කරගැනීමට වීර්ය කරන්න. </span></span><span class="verse v2" data-usfm="1CO.14.2"><span class="label">2</span><span class="content">අන් භාෂා කථනය කරන්නා මිනිසුන්ට නොව දෙවියන් වහන්සේට කතා කරයි. ඔහු ආත්මයාණන් කරණකොටගෙන අබිරහස් කතා කරන බැවින් කිසිවෙකුට ඔහු තේරුම්ගත නොහැක. </span></span><span class="verse v3" data-usfm="1CO.14.3"><span class="label">3</span><span class="content">එහෙත් දිවැස් වැකි දෙසන්නා, අභිවෘද්ධිය ද ධෛර්යය හා සැනසීම ද දෙන වචන මිනිසුන්ට කතා කරයි. </span></span><span class="verse v4" data-usfm="1CO.14.4"><span class="label">4</span><span class="content">අන් භාෂා කථනය කරන්නා තමාගේ ම අභිවෘද්ධිය සලසාගනියි. එහෙත් දිවැස් වැකි දෙසන්නා සභාවේ අභිවෘද්ධිය සලසන්නේ ය. </span></span><span class="verse v5" data-usfm="1CO.14.5"><span class="label">5</span><span class="content">ඔබ හැම දෙන ම අන් භාෂා කථනය කරනවාට මම කැමැත්තෙමි. එහෙත් ඔබ දිවැස් වැකි දෙසන්නේ නම් ඊටත් වඩා කැමැත්තෙමි. අන් භාෂා කථනය කරන්නා, සභාවේ අභිවෘද්ධිය සඳහා කියන දෙය විසඳා නොදේ නම් ඔහුට වඩා දිවැසි වැකි දෙසන්නා උතුම් ය.</span></span> 
     </div> 
     <div class="p"> <span class="verse v5" data-usfm="1CO.14.5"><span class="content"> </span></span><span class="verse v6" data-usfm="1CO.14.6"><span class="label">6</span><span class="content">සහෝදරවරුනි, මා ඔබ වෙත පැමිණ එළිදරව් කිරීමේ ද ප්‍රඥාවේ ද දිවැසි වැකි දෙසීමේ ද අනුශාසනාවේ ද වචනවලින් ඔබට කතා නොකොට, අන් භාෂා කථනය කළොත් එයින් ඔබට කුමන ප්‍රයෝජනයක් ද? </span></span><span class="verse v7" data-usfm="1CO.14.7"><span class="label">7</span><span class="content">එලෙස ම, නළාව හෝ වීණාව හෝ වැනි අප්‍රාණික භාණ්ඩ වාදනය කරන විට නික්මෙන සංගීත ස්වර අතර වෙනසක් නැත්නම්, ඒවායින් කුමන තාලයක් වාදනය වන්නේ දැ යි හඳුනාගන්නේ කෙසේ ද? </span></span><span class="verse v8" data-usfm="1CO.14.8"><span class="label">8</span><span class="content">යුද හොරණෑව පැහැදිලි හඬක් නොදේ නම් කවරෙක් සටනට සැරසේ ද? </span></span><span class="verse v9" data-usfm="1CO.14.9"><span class="label">9</span><span class="content">එසේ ම, ඔබ අන් භාෂා කථනය කරන විට, පැහැදිලි ව කතා නොකරන්නෙහි නම්, ඔබ කියන දේ තේරුම්ගන්නේ කෙසේ ද? එය ඔබ සුළඟට කතා කරන්නාක් මෙන් වේ. </span></span><span class="verse v10" data-usfm="1CO.14.10"><span class="label">10</span><span class="content">ලෝකයේ විවිධ භාෂා ඇතත්, ඉන් එකක් වත් අර්ථ විරහිත නොවේ. </span></span><span class="verse v11" data-usfm="1CO.14.11"><span class="label">11</span><span class="content">ඒ නිසා කතා කරන භාෂාවේ තේරුම නොදනිම් නම් එය කතා කරන්නාට මම විදේශිකයෙක් වෙමි. ඔහු ද මට විදේශිකයෙක් වන්නේ ය. </span></span><span class="verse v12" data-usfm="1CO.14.12"><span class="label">12</span><span class="content">එසේ ම ඔබත් ආධ්‍යාත්මික කුශලතා අත්කර ගැන්මට උද්‍යෝගිමත් බැවින්, සභා අභිවෘද්ධිය සැලසෙන ඒවායින් පූර්ණ ව සිටීමට උත්සාහ කරන්න.</span></span> 
     </div> 
     <div class="p"> <span class="verse v12" data-usfm="1CO.14.12"><span class="content"> </span></span><span class="verse v13" data-usfm="1CO.14.13"><span class="label">13</span><span class="content">එබැවින් අන් භාෂාවක් කථනය කරන්නා, එය විසඳා දීමට ද හැකි වන ලෙස යාච්ඤා කරාවා. </span></span><span class="verse v14" data-usfm="1CO.14.14"><span class="label">14</span><span class="content">මා අන් භාෂාවකින් යාච්ඤා කරන විට මාගේ ආධ්‍යාත්මය යාච්ඤා කරන නමුත් මාගේ සිහිකල්පනාව ක්‍රියා විරහිත ය. </span></span><span class="verse v15" data-usfm="1CO.14.15"><span class="label">15</span><span class="content">එසේ නම් කුමක් කරම් ද? මම ආධ්‍යාත්මයෙන් යාච්ඤා කරමි; සිහිකල්පනාවෙන් ද යාච්ඤා කරමි; ආධ්‍යාත්මයෙන් තුති ගී ගයමි, සිහිකල්පනාවෙන් ද තුති ගී ගයමි. </span></span><span class="verse v16" data-usfm="1CO.14.16"><span class="label">16</span><span class="content">ඔබ ආධ්‍යාත්මයෙන් තුති පුදන විට, එය පිළිබඳ උගැනුම නොලත් තැනැත්තා, ඔබ කියන්නේ කුමක් දැ යි නොදන්නා බැවින්, ඔබගේ තුති පිදීමට ‘ආමෙන්’ යයි කියන්නේ කෙසේ ද? </span></span><span class="verse v17" data-usfm="1CO.14.17"><span class="label">17</span><span class="content">ඔබගේ තුති පිදීම ඉස්තරම් විය හැකි ය. එහෙත් එයින් අනික් අයට වන යහපතක් නැත.</span></span> 
     </div> 
     <div class="p"> <span class="verse v17" data-usfm="1CO.14.17"><span class="content"> </span></span><span class="verse v18" data-usfm="1CO.14.18"><span class="label">18</span><span class="content">ඔබ සියල්ලන්ට වඩා මා අන් භාෂා කථනය කරන බැවින්, මම දෙවියන් වහන්සේට ස්තුති කරමි. </span></span><span class="verse v19" data-usfm="1CO.14.19"><span class="label">19</span><span class="content">එහෙත් සභාවේ දී අන් භාෂාවකින් වචන දහසක් කථනය කරනවාට වඩා අන්‍යයන්ට උගන්වන පිණිස මාගේ සිහිකල්පනාවෙන් වචන පහක් කතා කරන්නට කැමැත්තෙමි.</span></span> 
     </div> 
     <div class="p"> <span class="verse v19" data-usfm="1CO.14.19"><span class="content"> </span></span><span class="verse v20" data-usfm="1CO.14.20"><span class="label">20</span><span class="content">සහෝදරවරුනි, සිහිබුද්ධියෙන් ළාමක නොවන්න. නපුර සම්බන්ධයෙන් බිළිඳුන් වන්න. සිහිබුද්ධියෙන් වැඩිහිටියන් වන්න. </span></span><span class="verse v21" data-usfm="1CO.14.21"><span class="label">21</span><span class="content"> “අන් භාෂාවලිනුත්,</span></span> 
     </div> 
     <div class="q2"> <span class="verse v21" data-usfm="1CO.14.21"><span class="content">අන්‍යයන්ගේ මුවිනුත්, මම මේ සෙනඟට කතා කරමි.</span></span> 
     </div> 
     <div class="q2"> <span class="verse v21" data-usfm="1CO.14.21"><span class="content">එසේ වුවත් ඔව්හු මාගේ වචන නොඅසන්නෝ යයි</span></span> 
     </div> 
     <div class="p"> <span class="verse v21" data-usfm="1CO.14.21"><span class="content">සමිඳාණන් වහන්සේ වදාරන සේකැ”යි ව්‍යවස්ථාවලියෙහි ලියා ඇත. </span></span><span class="verse v22" data-usfm="1CO.14.22"><span class="label">22</span><span class="content">ඒ අනුව අන් භාෂා කථනය, අදහන්නන්ට නොව නොඅදහන්නන්ට ලකුණක් පිණිස වේ. එහෙත් දිවැසි වැකි දෙසීම නොඅදහන්නන් උදෙසා නොව අදහන්නන් උදෙසා ය.</span></span> 
     </div> 
     <div class="p"> <span class="verse v22" data-usfm="1CO.14.22"><span class="content"> </span></span><span class="verse v23" data-usfm="1CO.14.23"><span class="label">23</span><span class="content">එබැවින් මුළු සභාව එක්රැස් වූ කල සියල්ලෝ ම අන් භාෂා කථනය කරත් නම් මේ ගැන උගැනුම නොලත් අය හෝ නොඅදහන්නන් හෝ එහි පැමිණියොත් ඔබට ඔල්මාද යයි ඔවුන් කියන්නේ නැද් ද? </span></span><span class="verse v24" data-usfm="1CO.14.24"><span class="label">24</span><span class="content">එහෙත් සියල්ලෝ ම දිවැස් වැකි දෙසත් නම්, නොඅදහන්නෙකු හෝ මේ ගැන උගැනුම නොලත් කෙනෙකු හෝ එහි පැමිණියොත්, සියල්ලන් කියන දෙයින් ඔහුගේ පාපය ඔහුට හඟවනු ලැබ, විනිශ්චය කරනු ලැබේ. </span></span><span class="verse v25" data-usfm="1CO.14.25"><span class="label">25</span><span class="content">තවද ඔහුගේ සිතෙහි රහස් හෙළිවනු ඇත. එවිට ඔහු මුණින්තලා වී, “සැබැවින් ම ඔබ අතර දෙවියන් වහන්සේ වැඩ සිටින සේකැ”යි ප්‍රකාශ කරමින් උන් වහන්සේ නමදින්නේ ය.</span></span> 
     </div> 
     <div class="s1"> <span class="heading"><b>සභාවේ විනීත හැසිරීම</b></span> 
     </div> 
     <div class="p"> <span class="verse v25" data-usfm="1CO.14.25"><span class="content"> </span></span><span class="verse v26" data-usfm="1CO.14.26"><span class="label">26</span><span class="content">එසේ නම්, සහෝදරවරුනි, කුමක් කළ යුතු ද? ඔබ එක්රැස් වන විට එක් එක්කෙනාට ගීතයක් ද අනුශාසනාවක් ද එළිදරව් කිරීමක් ද අන් භාෂා කථනයක් ද එය විසඳීමක් ද තිබිය හැකි ය. මේ සියල්ල ම සභාවේ අභිවෘද්ධිය පිණිස වේ වා! </span></span><span class="verse v27" data-usfm="1CO.14.27"><span class="label">27</span><span class="content">අන් භාෂා කථනය කෙරේ නම්, එය දෙදෙනෙකු හෝ වැඩිම වුණොත් තිදෙනෙකු හෝ පමණක් කළ යුතු ය. එය ද කළ යුත්තේ කෙනෙකුට කෙනෙක් පසුව යි. විසඳා දෙන කෙනෙක් ද විය යුතු ය. </span></span><span class="verse v28" data-usfm="1CO.14.28"><span class="label">28</span><span class="content">විසඳා දෙන කෙනෙක් නැත්නම්, අන් භාෂා කථනය කරන්නා සභාවේ නිශ්ශබ්ද ව සිටිය යුතු ය. ඔහු කතා කළ යුත්තේ තමාටත් දෙවියන් වහන්සේටත් ය. </span></span><span class="verse v29" data-usfm="1CO.14.29"><span class="label">29</span><span class="content">දිවැසි වැකි දෙසන්නෝ දෙදෙනෙක් හෝ තිදෙනෙක් හෝ කතා කරත් වා. සෙසු අය ඔවුන් කියන දෙය විමසා බලත් වා. </span></span><span class="verse v30" data-usfm="1CO.14.30"><span class="label">30</span><span class="content">එහෙත් එහි වාඩි වී සිටින යමෙකුට එළිදරව්වක් පහළ වූවොත් කතා කරමින් සිටින තැනැත්තා නිශ්ශබ්ද ව සිටිය යුතු ය. </span></span><span class="verse v31" data-usfm="1CO.14.31"><span class="label">31</span><span class="content">සියල්ලන්ගේ ඉගෙනීම පිණිසත්, සියල්ලන්ගේ ධෛර්යය පිණිසත්, ඔබ සැමට ම, පිළිවෙළින් දිවැසි වැකි දෙසීමේ අවස්ථාව සැලසෙනු ඇත. </span></span><span class="verse v32" data-usfm="1CO.14.32"><span class="label">32</span><span class="content">දිවැස් වැකි දෙසන අයගේ ආධ්‍යාත්මික කුශලතා ඔවුන්ගේ ම පාලනයෙහි තිබිය යුතු ය. </span></span><span class="verse v33" data-usfm="1CO.14.33"><span class="label">33</span><span class="content">මන්ද, දෙවියන් වහන්සේ ව්‍යාකූලත්වයේ නොව සාමයේ දෙවියන් වහන්සේ ය. කිතුනුවන්ගේ සෑම සභාවල දී මෙන් </span></span><span class="verse v34" data-usfm="1CO.14.34"><span class="label">34</span><span class="content">ස්ත්‍රීහු සභා රැස්වීම්වල දී නිශ්ශබ්ද ව සිටිත් වා. මන්ද, කතා කිරීමට ඔවුන්ට අවසරයක් නැත. ව්‍යවස්ථාවේ කියා තිබෙන පරිදි ඔව්හු ප්‍රමුඛ ව නොසිටිත් වා. </span></span><span class="verse v35" data-usfm="1CO.14.35"><span class="label">35</span><span class="content">ඔව්හු යමක් දැනගන්නට කැමැති නම් ගෙදර දී ස්වකීය ස්වාමි පුරුෂයන්ගෙන් අසා දැනගනිත් වා. මන්ද, සභා රැස්වීමක දී කතා කිරීම ස්ත්‍රියකට නොහොබී.</span></span> 
     </div> 
     <div class="p"> <span class="verse v35" data-usfm="1CO.14.35"><span class="content"> </span></span><span class="verse v36" data-usfm="1CO.14.36"><span class="label">36</span><span class="content">දෙවියන් වහන්සේගේ වචනය නික්ම ගියේ ඔබ කෙරෙන් ද? නොහොත් එය පැමිණියේ ඔබ වෙත පමණක් ද? </span></span><span class="verse v37" data-usfm="1CO.14.37"><span class="label">37</span><span class="content">යමෙක් තමා දිවැස් වැකි දෙසන්නෙකු හෝ ආධ්‍යාත්මික කුශලතා ඇත්තෙකු හෝ යයි සිතන්නේ නම්, මා ඔබට ලියන කරුණු සමිඳාණන් වහන්සේගෙන් එන ආඥාවක් බව ඔහු ඒත්තු ගනී වා. </span></span><span class="verse v38" data-usfm="1CO.14.38"><span class="label">38</span><span class="content">යමෙක් මේ කරුණ නොසලකන්නේ නම් ඔබ ද ඔහු නොසලකා හැරිය යුතු ය.</span></span> 
     </div> 
     <div class="p"> <span class="verse v38" data-usfm="1CO.14.38"><span class="content"> </span></span><span class="verse v39" data-usfm="1CO.14.39"><span class="label">39</span><span class="content">එබැවින්, සහෝදරවරුනි, දිවැස් වැකි දෙසීමට තදින් ආසා වන්න; අන් භාෂා කථනය තහනම් නොකරන්න. </span></span><span class="verse v40" data-usfm="1CO.14.40"><span class="label">40</span><span class="content">සියල්ල විනීත ව ද විධිමත් ව ද කළ යුතු ය.</span></span> 
     </div> 
    </div> 
   </div> 
  </div>
 </body>
</html>