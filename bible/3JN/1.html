<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk3JN"> 
    <div class="chapter ch1" data-usfm="3JN.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="3JN.1.1"><span class="label">1</span><span class="content"> </span><span class="content"> සභා මූලිකයෙකු වන මම, මා සැබෑ ලෙස ප්‍රේම කරන ප්‍රියාදර ගායස්ට මෙය ලියා එවමි.</span></span> 
     </div> 
     <div class="p"> <span class="verse v1" data-usfm="3JN.1.1"><span class="content"> </span></span><span class="verse v2" data-usfm="3JN.1.2"><span class="label">2</span><span class="content">මාගේ හිත මිතුර, ඔබ ආධ්‍යාත්මික ලෙස යහතින් සිටින්නාක් මෙන් සියල්ලේ දී යහතින් සිටින ලෙස ද, නිදුක් නීරෝගී ව සිටින ලෙස ද යාච්ඤා කරමි. </span></span><span class="verse v3" data-usfm="3JN.1.3"><span class="label">3</span><span class="content">සැබැවින් ම ඔබේ කල්ක්‍රියාව සත්‍යයට අනුකූල බැවින් ඔබ සත්‍යයෙහි ස්ථීර ව සිටින බවට සහෝදරයන් ඇවිත් සාක්ෂි දුන් විට, මම අතිශයින් ප්‍රීති වීමි. සැබැවින් ම ඔබේ කල්ක්‍රියාව සත්‍යයට අනුකූල ය. </span></span><span class="verse v4" data-usfm="3JN.1.4"><span class="label">4</span><span class="content">මාගේ දරුවන් සත්‍යය අනුව ජීවත් වන බව ඇසීමට වඩා ලොකු ප්‍රීතියක් මට නැත.</span></span> 
     </div> 
     <div class="s1"> <span class="heading"><b>ගායස්ට ප්‍රශංසා කිරීම</b></span> 
     </div> 
     <div class="p"> <span class="verse v4" data-usfm="3JN.1.4"><span class="content"> </span></span><span class="verse v5" data-usfm="3JN.1.5"><span class="label">5</span><span class="content">මාගේ හිත මිතුර, මේ සහෝදරයන් අමුත්තන් වුව ද ඔවුන්ට ඔබ කළ හැම සත්කාරයකින් ම ඔබේ විශ්වාසවන්තකම පෙනේ. </span></span><span class="verse v6" data-usfm="3JN.1.6"><span class="label">6</span><span class="content">ඔව්හු ඔබේ මේ ප්‍රේමය ගැන සභාව ඉදිරිපිට සාක්ෂි දැරූහ. ඔවුන්ගේ ගමනේ දී අප සේවය කරන දෙවියන් වහන්සේට ප්‍රසන්න වන ලෙස ඔවුන්ට උපකාර කරන්න. </span></span><span class="verse v7" data-usfm="3JN.1.7"><span class="label">7</span><span class="content">මන්ද, උන් වහන්සේගේ නාමය උදෙසා පිටත් ව ගිය ඔව්හු විජාතීන්ගෙන් කිසි උපකාරයක් භාර නොගත්හ. </span></span><span class="verse v8" data-usfm="3JN.1.8"><span class="label">8</span><span class="content">අප සත්‍යයෙහි හවුල් සේවකයන් වන පිණිස එබඳු අයට අපේ සහාය දිය යුතු ය.</span></span> 
     </div> 
     <div class="s1"> <span class="heading"><b>සැබෑ ඉගැන්වීම හමුවේ විරෝධතාවය</b></span> 
     </div> 
     <div class="p"> <span class="verse v8" data-usfm="3JN.1.8"><span class="content"> </span></span><span class="verse v9" data-usfm="3JN.1.9"><span class="label">9</span><span class="content">මම සභාවට ලිපියක් ලීවෙමි. එහෙත් සභාවේ නායකත්වය පතන දියොත්‍රෙපස් මට කිසිසේත් සවන් නොදෙයි. </span></span><span class="verse v10" data-usfm="3JN.1.10"><span class="label">10</span><span class="content">එබැවින් මම ආවොත් ඔහු කරන ක්‍රියා සිහි කර දෙන්නෙමි. ඔහු අපට විරුද්ධ ව දුෂ්ට චෝදනා ඉදිරිපත් කරයි. ඔහු එයිනුත් සෑහීමට නොපැමිණ, අපේ සහෝදරයන් පිළිගැනීමෙන් ද වැළකී සිටියි. එපමණක් නොව, පිළිගන්නට කැමැති අයටත් ඉඩ නොදී ඔවුන් සභාවෙන් නෙරපාදමයි.</span></span> 
     </div> 
     <div class="p"> <span class="verse v10" data-usfm="3JN.1.10"><span class="content"> </span></span><span class="verse v11" data-usfm="3JN.1.11"><span class="label">11</span><span class="content">ප්‍රේමවන්තයෙනි, නපුර නොව යහපත ආදර්ශ කරගන්න. යහපත කරන්නා දෙවියන් වහන්සේගේ දරුවෙකි; නපුර කරන්නා දෙවියන් වහන්සේ නුදුටුවෙකි.</span></span> 
     </div> 
     <div class="p"> <span class="verse v11" data-usfm="3JN.1.11"><span class="content"> </span></span><span class="verse v12" data-usfm="3JN.1.12"><span class="label">12</span><span class="content">දෙමෙත්‍රියස් ගැන සියල්ලෝ ම හොඳ කියති. සත්‍යයත් ඔහුට සාක්ෂි දරයි. මමත් එසේ ම සාක්ෂි දරමි. අපේ සාක්ෂිය සැබෑ බව ඔබ දන්නහු ය.</span></span> 
     </div> 
     <div class="s1"> <span class="heading"><b>සුභාශිංසනය</b></span> 
     </div> 
     <div class="p"> <span class="verse v12" data-usfm="3JN.1.12"><span class="content"> </span></span><span class="verse v13" data-usfm="3JN.1.13"><span class="label">13</span><span class="content">ඔබට බොහෝ දේ ලියන්නට මට ඇත. ඒවා ගැන පෑනෙන් හා තීන්තෙන් ලියා එවන්නට මම නොකැමැත්තෙමි. </span></span><span class="verse v14" data-usfm="3JN.1.14"><span class="label">14</span><span class="content">ඉක්මනින් ඔබ දකින්නට මා බලාපොරොත්තු වන බැවින්, අප මුණගැසුණ විට ඒ ගැන සාකච්ඡා කළ හැකි ය.</span></span> 
     </div> 
     <div class="p"> <span class="verse v14" data-usfm="3JN.1.14"><span class="content"> </span></span><span class="verse v15" data-usfm="3JN.1.15"><span class="label">15</span><span class="content">ඔබට සාමදානය වේ වා!</span></span> 
     </div> 
     <div class="p"> <span class="verse v15" data-usfm="3JN.1.15"><span class="content">අපේ මිත්‍රයෝ ඔබට ආචාර කරති. අපේ මිත්‍රයන්ට ඔවුන්ගේ නම් කියා ආචාර කරන්න.</span></span> 
     </div> 
    </div> 
   </div> 
  </div>
 </body>
</html>