<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkCOL"> 
    <div class="chapter ch3" data-usfm="COL.3">  
     <div class="s1"> <span class="heading"><b>පරණ ජීවිතය සහ අලුත් ජීවිතය</b></span> 
     </div> 
     <div class="p"> <span class="content"> </span><span class="verse v1" data-usfm="COL.3.1"><span class="label">1</span><span class="content"> </span><span class="content"> ඔබ ක්‍රිස්තුන් වහන්සේ සමඟ උත්ථාන කරනු ලැබූ බැවින්, දෙවියන් වහන්සේගේ දකුණු පස වැඩ හිඳින ක්‍රිස්තුන් වහන්සේ වැඩ සිටින තැන ඇති, ලොව්තුරු දේ ප්‍රාර්ථනා කරන්න. </span></span><span class="verse v2" data-usfm="COL.3.2"><span class="label">2</span><span class="content">ලෞකික දේ කෙරෙහි නොව, ලොව්තුරු දේ කෙරෙහි ඔබේ සිත යොමු කරන්න. </span></span><span class="verse v3" data-usfm="COL.3.3"><span class="label">3</span><span class="content">මන්ද, ඔබ මැරුණු බැවින් දැන් ඔබේ ජීවිතය ක්‍රිස්තුන් වහන්සේ සමඟ දෙවියන් වහන්සේ තුළ සැඟවී පවතියි. </span></span><span class="verse v4" data-usfm="COL.3.4"><span class="label">4</span><span class="content">අපේ ජීවනය වන ක්‍රිස්තුන් වහන්සේ ප්‍රකාශ වන විට, ඔබත් උන් වහන්සේ සමඟ තේජසින් ප්‍රකාශ වනු ඇත.</span></span> 
     </div> 
     <div class="p"> <span class="verse v4" data-usfm="COL.3.4"><span class="content"> </span></span><span class="verse v5" data-usfm="COL.3.5"><span class="label">5</span><span class="content">එබැවින් කාමමිථ්‍යාචාරය, අපිරිසිදුකම, කාමරාගය, නපුරු තෘෂ්ණා සහ රූප වැඳීමක් වැනි තණ්හාව යන කාමුක දුසිරිත් නසාදමන්න. </span></span><span class="verse v6" data-usfm="COL.3.6"><span class="label">6</span><span class="content">මේ දේ නිසා අකීකරු වන අය පිට දේව උදහස පැමිණෙනු ඇත. </span></span><span class="verse v7" data-usfm="COL.3.7"><span class="label">7</span><span class="content">ඔබත් එක් කාලයක දී ඔවුන් මෙන් මේ දුසිරිත්වල ඇලීගැලී ජීවත් වූවහු ය.</span></span> 
     </div> 
     <div class="p"> <span class="verse v7" data-usfm="COL.3.7"><span class="content"> </span></span><span class="verse v8" data-usfm="COL.3.8"><span class="label">8</span><span class="content">එහෙත් දැන් ඔබ ඒ සියල්ල, එනම්, උදහස, කෝපය, කුඩුකේඩුකම, අපවාදය, අසභ්‍ය කතා මුලිනුපුටා දමන්න. </span></span><span class="verse v9" data-usfm="COL.3.9"><span class="label">9</span><span class="content"> එකිනෙකාට බොරු නොකියන්න. මන්ද ඔබ පරණ ස්වභාවය එහි දුසිරිත් සමඟ ඉවත ලා, </span></span><span class="verse v10" data-usfm="COL.3.10"><span class="label">10</span><span class="content">අලුත් ස්වභාවයකින් සැරසී සිටින්නහු ය. දෙවියන් වහන්සේ පිළිබඳ සම්පූර්ණ දැනගැන්මට ඔබ පමුණුවන පිණිස, ඒ අලුත් ස්වභාවය එහි මැවුම්කාරයාණන්ගේ රූපය අනුව උන් වහන්සේ නිරන්තරයෙන් අලුත් කරන සේක. </span></span><span class="verse v11" data-usfm="COL.3.11"><span class="label">11</span><span class="content">ඒ අලුත් ජීවිතයෙහි ග්‍රීක ජුදෙව් කියා වත්, චර්මඡේදිත අචර්මඡේදිත කියා වත්, ම්ලේච්ඡ ශිෂ්ට කියා වත්, දාස නිර්දාස කියා වත් භේදයක් නැත. ඇත්තේ සියල්ලන් තුළ, සියල්ල වන, ක්‍රිස්තුන් වහන්සේ පමණෙකි.</span></span> 
     </div> 
     <div class="p"> <span class="verse v11" data-usfm="COL.3.11"><span class="content"> </span></span><span class="verse v12" data-usfm="COL.3.12"><span class="label">12</span><span class="content"> </span><span class="content"> එබැවින් දෙවියන් වහන්සේගේ තෝරාගත්, සැදැහැවත්, ප්‍රේමවන්ත අය වශයෙන්, දයානුකම්පාවෙන් ද කරුණාවෙන් ද නිහතමානිකමෙන් ද මෘදුකමෙන් ද ඉවසිලිවන්තකමෙන් ද සැරසී සිටින්න. </span></span><span class="verse v13" data-usfm="COL.3.13"><span class="label">13</span><span class="content">එකිනෙකා ගැන ඉවසමින් යමෙකුට විරුද්ධ ව පැමිණිල්ලක් ඇත්නම්, එකිනෙකාට කමා කරන්න. සමිඳාණන් වහන්සේ ඔබට කමා කළාක් මෙන් ඔබත් එකිනෙකාට කමා කළ යුතු ය. </span></span><span class="verse v14" data-usfm="COL.3.14"><span class="label">14</span><span class="content">මේ සියල්ලට ඉහළින්, සියල්ල සම්පූර්ණ ලෙස ඒකාබද්ධ කරන ප්‍රේමයෙන් සැරසෙන්න. </span></span><span class="verse v15" data-usfm="COL.3.15"><span class="label">15</span><span class="content">ක්‍රිස්තුන් වහන්සේගේ සාමය ඔබේ සිත් තුළ රජකම් කෙරේ වා! එක ම ශරීරයේ කොටස් වශයෙන් ඔබ කැඳවන ලද්දේ මේ සඳහා ය. කෘතඥතාව ද දක්වන්න. </span></span><span class="verse v16" data-usfm="COL.3.16"><span class="label">16</span><span class="content"> ක්‍රිස්තුන් වහන්සේගේ දහම් පණිවුඩය ඔබ තුළ සියලු ප්‍රඥාවෙන් සමෘද්ධ ව පවතීවා. එකිනෙකාට ඥානවන්ත ලෙස අවවාදානුශාසනා කරන්න. ගීතිකාවලින් ද ගායනාවලින් ද ශුද්ධ ගීවලින් ද සිතෙහි ස්තුතිවන්තකමින් ද දෙවියන් වහන්සේට ගායනා කරන්න. </span></span><span class="verse v17" data-usfm="COL.3.17"><span class="label">17</span><span class="content">තවද, ඔබ වචනයෙන් හෝ ක්‍රියාවෙන් හෝ කුමක් කරතත්, ඒ සියල්ල ජේසුස් ස්වාමීන් වහන්සේගේ නාමයෙන් කරමින් උන් වහන්සේ තුළින් දෙවි පියාණන් වහන්සේට ස්තුති කරන්න.</span></span> 
     </div> 
     <div class="s1"> <span class="heading"><b>පවුලේ හා සමාජයේ යුතුකම්</b></span> 
     </div> 
     <div class="p"> <span class="verse v17" data-usfm="COL.3.17"><span class="content"> </span></span><span class="verse v18" data-usfm="COL.3.18"><span class="label">18</span><span class="content"> </span><span class="content"> භාර්යාවෙනි, කිතුනුවන්ගේ යුතුකම ලෙස ඔබේ පුරුෂයන්ට යටත් ව සිටින්න.</span></span> 
     </div> 
     <div class="p"> <span class="verse v18" data-usfm="COL.3.18"><span class="content"> </span></span><span class="verse v19" data-usfm="COL.3.19"><span class="label">19</span><span class="content"> </span><span class="content"> පුරුෂයෙනි, රළු පරුෂ නොවී ඔබේ භාර්යාවන්ට ප්‍රේම කරන්න.</span></span> 
     </div> 
     <div class="p"> <span class="verse v19" data-usfm="COL.3.19"><span class="content"> </span></span><span class="verse v20" data-usfm="COL.3.20"><span class="label">20</span><span class="content"> </span><span class="content"> දරුවෙනි, සියලු කාරණාවල දී දෙමව්පියන්ට කීකරු වන්න. මන්ද, ඔබ එසේ කිරීම සමිඳාණන් වහන්සේට ප්‍රීතියකි.</span></span> 
     </div> 
     <div class="p"> <span class="verse v20" data-usfm="COL.3.20"><span class="content"> </span></span><span class="verse v21" data-usfm="COL.3.21"><span class="label">21</span><span class="content"> </span><span class="content"> පියවරුනි, ඔබේ දරුවන් කුපිත නොකරන්න. එසේ කළොත් ඔවුන් කලකිරෙනු ඇත.</span></span> 
     </div> 
     <div class="p"> <span class="verse v21" data-usfm="COL.3.21"><span class="content"> </span></span><span class="verse v22" data-usfm="COL.3.22"><span class="label">22</span><span class="content"> </span><span class="content"> දාසයෙනි, ඔබේ සමිඳාණන් වහන්සේට ගෞරව දැක්වීමක් වශයෙන් ඔබේ මෙලොව ස්වාමිවරුන්ට සියලු කාරණාවල දී කීකරු වන්න. මූණිච්චාවට ඔවුන් සතුටු කරන අදහසින් නොව, අවංක සිතින් සේවය කරන්න. </span></span><span class="verse v23" data-usfm="COL.3.23"><span class="label">23</span><span class="content">ඔබ කරන කොයි දෙයක් වුවත්, මනුෂ්‍යයන් උදෙසා නොව, සමිඳාණන් වහන්සේ උදෙසා කරන දෙයක් මෙන් මුළු සිතින් කරන්න. </span></span><span class="verse v24" data-usfm="COL.3.24"><span class="label">24</span><span class="content">සමිඳාණන් වහන්සේ පොරොන්දු වූ විපාකය ඔබට දෙන බව සිහි කරන්න. මන්ද, ඔබ සේවය කරන්නේ ඔබේ ස්වාමීන් වන ක්‍රිස්තුන් වහන්සේට ය. </span></span><span class="verse v25" data-usfm="COL.3.25"><span class="label">25</span><span class="content"> වැරදි කරන්නා තමා කරන වැරදිවල පල විපාකය ලබන්නේ ය. දෙවියන් වහන්සේ මිනිසුන්ගේ තරාතිරම් නොබලන සේක.</span></span> 
     </div> 
    </div> 
   </div> 
  </div>
 </body>
</html>