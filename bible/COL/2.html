<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkCOL"> 
    <div class="chapter ch2" data-usfm="COL.2">  
     <div class="s1"> <span class="heading"><b>පාවුලු තුමා කොලොස්සිවරුන් වෙනුවෙන් වෙහෙසීම</b></span> 
     </div> 
     <div class="p"> <span class="content"> </span><span class="verse v1" data-usfm="COL.2.1"><span class="label">1</span><span class="content">ඔබ උදෙසාත්, ලවෝදීසයේ වැසියන් උදෙසාත්, පෞද්ගලික වශයෙන් මා නුදුටු සියල්ලන් උදෙසාත් මා කෙතරම් අධික ලෙස වෙහෙස මහන්සි දරනවා දැ යි ඔබට දන්වන්නට කැමැත්තෙමි. </span></span><span class="verse v2" data-usfm="COL.2.2"><span class="label">2</span><span class="content">මා එසේ කරන්නේ ඔවුන්ගේ සිත් ධෛර්යවත් වන පිණිසත්, ඔවුන් ප්‍රේමයෙන් එකට බැඳී සිටින පිණිසත්, අවබෝධයෙන් ඇති වන සම්පූර්ණ සහතිකකමේ සම්පත උරුම කරගෙන, දෙවියන් වහන්සේගේ රහස තේරුම්ගන්නා පිණිසත් ය. ඒ රහස ක්‍රිස්තුන් වහන්සේ ම ය. </span></span><span class="verse v3" data-usfm="COL.2.3"><span class="label">3</span><span class="content">උන් වහන්සේ තුළ ප්‍රඥාවේත් දැනගැන්මේත් සකල ධන සම්භාරය නිදන් වී ඇත.</span></span> 
     </div> 
     <div class="p"> <span class="verse v3" data-usfm="COL.2.3"><span class="content"> </span></span><span class="verse v4" data-usfm="COL.2.4"><span class="label">4</span><span class="content">මා මෙසේ කියන්නේ කිසිවකුගේ බොරු චාටුවලින් ඔබ මුළා නොවන පිණිස ය. </span></span><span class="verse v5" data-usfm="COL.2.5"><span class="label">5</span><span class="content">මම ශරීරාකාරයෙන් ඈත් ව සිටින නමුත්, ආධ්‍යාත්මයෙන් ඔබ සමඟ සිටිමින්, ඔබගේ විනයානුකූල හැසිරීමත්, ක්‍රිස්තුන් වහන්සේ තුළ ඇති ඔබගේ ඇදහිල්ලේ ස්ථීරකමත් දැක ප්‍රීති වෙමි.</span></span> 
     </div> 
     <div class="s1"> <span class="heading"><b>පරිපූර්ණ ක්‍රිස්තියානි ජීවිතය</b></span> 
     </div> 
     <div class="p"> <span class="verse v5" data-usfm="COL.2.5"><span class="content"> </span></span><span class="verse v6" data-usfm="COL.2.6"><span class="label">6</span><span class="content">එබැවින් ඔබ ක්‍රිස්තුස් ජේසුස් වහන්සේ සමිඳාණන් වහන්සේ වශයෙන් පිළිගෙන තිබෙන බැවින් උන් වහන්සේ හා ඒකාබද්ධ වී ජීවත් වන්න. </span></span><span class="verse v7" data-usfm="COL.2.7"><span class="label">7</span><span class="content">උන් වහන්සේ තුළ මුල් ඇදගන්න පරිදි ස්ථීර ව සිටින්න; උන් වහන්සේ මත ඔබේ ජීවිත නිර්මාණය කරගන්න; ඔබට උගන්වන ලද ඇදහිල්ලේ පිහිටා සිටින්න. බෙහෙවින් තුති පුදන්න.</span></span> 
     </div> 
     <div class="p"> <span class="verse v7" data-usfm="COL.2.7"><span class="content"> </span></span><span class="verse v8" data-usfm="COL.2.8"><span class="label">8</span><span class="content">ක්‍රිස්තුන් වහන්සේගෙන් නොවන, මිනිස් සම්ප්‍රදායයන් හා ලෝක භූතාධිපතීන් පදනම්කොටගත් දර්ශනවාදවලින් හා සම්ප්‍රලාපවලින් උගුල් අටවන අයගෙන් පරිස්සම් වන්න. </span></span><span class="verse v9" data-usfm="COL.2.9"><span class="label">9</span><span class="content">මන්ද, ක්‍රිස්තුන් වහන්සේ තුළ, උන් වහන්සේගේ මිනිස් බවෙහි ම දේවත්වයේ පරිපූර්ණතාව වැඩ වාසය කරයි. </span></span><span class="verse v10" data-usfm="COL.2.10"><span class="label">10</span><span class="content">සකල භූතාධිපතීන්ට හා බලධාරීන්ට ඉහළින් පරමෝත්තම වන උන් වහන්සේ හා ඒකාබද්ධ වීමෙන් ඔබේ පූර්ණත්වය සැලසී ඇත.</span></span> 
     </div> 
     <div class="p"> <span class="verse v10" data-usfm="COL.2.10"><span class="content"> </span></span><span class="verse v11" data-usfm="COL.2.11"><span class="label">11</span><span class="content">උන් වහන්සේ හා ඒකාබද්ධ වීමෙන් ඔබ චර්මඡේදනය කරනු ලැබුවහු ය. ඒ වනාහි සැත්කමකින් කරන ලද චර්මඡේදනයක් නොව, මාංසික ක්ලේශයන් ඉවත් කිරීමේ චර්මඡේදනයකි. ක්‍රිස්තුන් වහන්සේගේ චර්මඡේදන පිළිවෙත එය යි. </span></span><span class="verse v12" data-usfm="COL.2.12"><span class="label">12</span><span class="content"> මන්ද, බව්තීස්ම-ස්නාපනයේ දී ඔබ උන් වහන්සේ සමඟ වළලනු ලැබ, උන් වහන්සේ මරණයෙන් උත්ථාන කළ දෙවියන් වහන්සේගේ ක්‍රියාකාරී බලය තුළ ඇති විශ්වාසය කරණකොටගෙන ක්‍රිස්තුන් වහන්සේ සමඟ උත්ථාන කරනු ලැබුවහු ය. </span></span><span class="verse v13" data-usfm="COL.2.13"><span class="label">13</span><span class="content">ඔබ පව්කාරයන් නිසාත්, අචර්මඡේදිතයන් වූ නිසාත් මැරී සිටි නමුත්, දෙවියන් වහන්සේ ඔබ ක්‍රිස්තුන් වහන්සේ සමඟ ජීවත් කර ඔබේ සියලු පව් කමා කළ සේක. </span></span><span class="verse v14" data-usfm="COL.2.14"><span class="label">14</span><span class="content">අණපණත්වලට අප බැඳ තැබූ අපට අහිතකර ඇපකරය උන් වහන්සේ අවලංගු කළ සේක. එය කුරුසියේ ඇණ ගසා අපෙන් ඉවත් කළ සේක. </span></span><span class="verse v15" data-usfm="COL.2.15"><span class="label">15</span><span class="content">මෙලෙස උන් වහන්සේ භූතාධිපතීන් ද බලධාරීන් ද නිරායුධ කොට ඔවුන් ප්‍රසිද්ධියේ ජය පෙරහරින් ගෙන ගොස් ප්‍රදර්ශනය කළ සේක.</span></span> 
     </div> 
     <div class="p"> <span class="verse v15" data-usfm="COL.2.15"><span class="content"> </span></span><span class="verse v16" data-usfm="COL.2.16"><span class="label">16</span><span class="content"> </span><span class="content"> එබැවින් කෑම ගැන වත්, බීම ගැන වත්, මංගල දවසක් ගැන වත්, අමාවක දවසක් ගැන වත්, සබත් දවස් ගැන වත් ඔබ විනිශ්චය කරන්නට කිසිවෙකුට ඉඩ නොදෙන්න. </span></span><span class="verse v17" data-usfm="COL.2.17"><span class="label">17</span><span class="content">ඒවා පැමිණෙන්නට තිබුණු දේවල ඡායාවක් පමණි. ඒ දේවල යථා තත්ත්වය ක්‍රිස්තුන් වහන්සේ ය. </span></span><span class="verse v18" data-usfm="COL.2.18"><span class="label">18</span><span class="content">තපස් රැකීම නිසා හෝ දේවදූත වන්දනා මාන නිසා හෝ විශේෂ දර්ශන නිසා හෝ උඩඟු වූ කිසිවෙකුට, ඔබට හිමි තැනින් ඔබ පහ කිරීමට ඉඩ නොදෙන්න. එබඳු අය කෙලෙස් සිතින් බැඳී පුහු අභිමානයෙන් උද්දාම වී සිටිති. </span></span><span class="verse v19" data-usfm="COL.2.19"><span class="label">19</span><span class="content"> ඔව්හු සභාවේ හිස වන ක්‍රිස්තුන් වහන්සේට සම්බන්ධ නොවෙති. එහෙත් ඇට කටු හා නහරවලින් ශරීරය ඒකාබද්ධ කොට, පෝෂණය කර, දෙවියන් වහන්සේගේ කැමැත්ත අනුව එය වර්ධනය වන්නට සලසන්නේ ඒ හිස ය.</span></span> 
     </div> 
     <div class="s1"> <span class="heading"><b>ලෝකයෙන් ජය ගැනීම</b></span> 
     </div> 
     <div class="p"> <span class="verse v19" data-usfm="COL.2.19"><span class="content"> </span></span><span class="verse v20" data-usfm="COL.2.20"><span class="label">20</span><span class="content">ඔබ ක්‍රිස්තුන් වහන්සේ සමඟ මැරී, ලෝකයේ භූතාධිපතීන්ගෙන් ජය ගත්තහු නම් තව ම ලෝකයට අයිති වූවන් මෙන් ජීවත් වෙමින්, </span></span><span class="verse v21" data-usfm="COL.2.21"><span class="label">21</span><span class="content">‘මේවාට අත නොගසනු’, ‘මේවා අනුභව නොකරනු’, ‘මේවා ස්පර්ශ නොකරනු’ යන නියෝග වලට යටත් වන්නේ මන් ද? </span></span><span class="verse v22" data-usfm="COL.2.22"><span class="label">22</span><span class="content">මනුෂ්‍යයා පැනවූ මේ නියෝග, භාවිතා කළ පසු කුණු වී යන දේ පිළිබඳ ව ය. </span></span><span class="verse v23" data-usfm="COL.2.23"><span class="label">23</span><span class="content">තමන් ම මවාගත් නමස්කාර ක්‍රම නිසාත්, ව්‍යාජ නිහතමානීකම නිසාත්, ශරීරයට වද දීම නිසාත්, බැලූ බැල්මට ඒ නියෝගවල වටිනාකමක් ඇති සේ පෙනුනත් මාංසික තෘෂ්ණා මැඬලීමට ඒවායින් කිසි රුකුලක් නොලැබේ.</span></span> 
     </div> 
    </div> 
   </div> 
  </div>
 </body>
</html>