<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkCOL"> 
    <div class="chapter ch4" data-usfm="COL.4">  
     <div class="p"> <span class="content"> </span><span class="verse v1" data-usfm="COL.4.1"><span class="label">1</span><span class="content"> </span><span class="content"> ස්වාමිවරුනි, ස්වර්ගයෙහි ඔබටත් ස්වාමිවරයෙකු සිටින බව සිතට ගෙන, ඔබේ දාසයන්ට යුතු ලෙස හා සාධාරණ ලෙස සලකන්න.</span></span> 
     </div> 
     <div class="s1"> <span class="heading"><b>ධර්මානුශාසනා</b></span> 
     </div> 
     <div class="p"> <span class="verse v1" data-usfm="COL.4.1"><span class="content"> </span></span><span class="verse v2" data-usfm="COL.4.2"><span class="label">2</span><span class="content">අවදිව, ස්තුතිවන්තකමෙන් යුක්ත ව නොකඩව යාච්ඤාවේ යෙදී සිටින්න. </span></span><span class="verse v3" data-usfm="COL.4.3"><span class="label">3</span><span class="content">ඒ සමඟ ම ක්‍රිස්තුන් වහන්සේ පිළිබඳ අබිරහස ප්‍රකාශ කරන පිණිස දහම් පණිවුඩය දේශනා කරන්නට දෙවියන් වහන්සේ අපට දොරක් ඇර දෙන ලෙස යාච්ඤා කරන්න. මා දැන් හිරභාරයේ සිටින්නේ ඒ සඳහා ම ය. </span></span><span class="verse v4" data-usfm="COL.4.4"><span class="label">4</span><span class="content">හැකි පමණ පැහැදිලි ලෙස එය ප්‍රකාශ කිරීමට මට වරම් ලැබෙන සේ යාච්ඤා කරන්න.</span></span> 
     </div> 
     <div class="p"> <span class="verse v4" data-usfm="COL.4.4"><span class="content"> </span></span><span class="verse v5" data-usfm="COL.4.5"><span class="label">5</span><span class="content"> </span><span class="content"> ක්‍රිස්තියානි නොවන අය සම්බන්ධයෙන් සිහි නුවණින් ක්‍රියා කරන්න. ඒ සඳහා හැම අවස්ථාවකින් ම ප්‍රයෝජන ගන්න. </span></span><span class="verse v6" data-usfm="COL.4.6"><span class="label">6</span><span class="content">රස මුසු, සිත් පිණවන බසින් කතා කරන්න. හැම කෙනෙකුට නිසි පිළිතුරු දිය යුත්තේ කෙසේ දැ යි දැන ගන්න.</span></span> 
     </div> 
     <div class="s1"> <span class="heading"><b>අවසාන සුබ පැතුම්</b></span> 
     </div> 
     <div class="p"> <span class="verse v6" data-usfm="COL.4.6"><span class="content"> </span></span><span class="verse v7" data-usfm="COL.4.7"><span class="label">7</span><span class="content"> </span><span class="content"> </span><span class="content">සමිඳාණන් වහන්සේගේ සේවයෙහි ප්‍රේමවන්ත සහෝදරයෙකු ද විශ්වාසවන්ත සේවකයෙකු ද හවුල් දාසයෙකු ද වන තුකිකස් මා ගැන සියලු තොරතුරු ඔබට දන්වනු ඇත. </span></span><span class="verse v8" data-usfm="COL.4.8"><span class="label">8</span><span class="content">ඔහු ඔබ වෙත එවන්නේ අප ගැන ආරංචි ඔබට දන්වා, ඔබේ සිත් ධෛර්යවත් කරන පිණිස ය. </span></span><span class="verse v9" data-usfm="COL.4.9"><span class="label">9</span><span class="content">ඔබේ ම කෙනෙකු වන, විශ්වාසවන්ත ප්‍රේමවන්ත සහෝදරයා වන ඔනේසිමස් ද, තුකිකස් සමඟ ඔබ වෙත එවමි. මෙහි තොරතුරු ඔවුන් ඔබට දන්වනු ඇත.</span></span> 
     </div> 
     <div class="p"> <span class="verse v9" data-usfm="COL.4.9"><span class="content"> </span></span><span class="verse v10" data-usfm="COL.4.10"><span class="label">10</span><span class="content"> </span><span class="content"> මා සමඟ එකට හිරකාරයෙකු ව සිටින අරිස්තාර්කස් ද බාර්ණබස්ගේ මස්සිනා වන මාක් ද ඔබට ආචාර කරති. මාක් සම්බන්ධයෙන් ඔබ උපදෙස් ලබා ඇත. ඔහු ඔබ වෙතට ආවොත් සාදරයෙන් පිළිගන්න. </span></span><span class="verse v11" data-usfm="COL.4.11"><span class="label">11</span><span class="content">යුස්තස් කියන ජේසුස් ද, එසේ ම ආචාර කරයි. චර්මඡේදිත ජුදෙව්වන්ගෙන් හැරුණු අය අතුරෙන් මේ තිදෙනා පමණක් මා සමඟ දෙවියන් වහන්සේගේ රාජ්‍යය උදෙසා සේවය කරති. ඔව්හු මට මහත් සැනසිල්ලකි.</span></span> 
     </div> 
     <div class="p"> <span class="verse v11" data-usfm="COL.4.11"><span class="content"> </span></span><span class="verse v12" data-usfm="COL.4.12"><span class="label">12</span><span class="content"> </span><span class="content"> ඔබේ ම කෙනෙකු වන, ක්‍රිස්තුස් ජේසුස් වහන්සේගේ දාසයෙකු වන, එපප්‍රස් ද ඔබට ආචාර කරයි. ඔබ දෙවියන් වහන්සේගේ කැමැත්තට සම්පූර්ණයෙන් ගැති ව, ස්ථීර අධිෂ්ඨානයෙන් සිටින පිණිස ඔහු ඉතා ඕනෑකමින් නොකඩව යාච්ඤා කරයි. </span></span><span class="verse v13" data-usfm="COL.4.13"><span class="label">13</span><span class="content">ඔහු ඔබ උදෙසාත් ලවෝදීසයෙහි හා හියරපොලිසෙහි සිටින්නන් උදෙසාත් බොහෝ සේ වෙහෙසෙන බවට මම පෞද්ගලික වශයෙන් සාක්ෂි දරමි. </span></span><span class="verse v14" data-usfm="COL.4.14"><span class="label">14</span><span class="content"> අපේ හිතවත් ලූක් නම් වෛද්‍යවරයා ද දේමස් ද ඔබට ආචාර කරති.</span></span> 
     </div> 
     <div class="p"> <span class="verse v14" data-usfm="COL.4.14"><span class="content"> </span></span><span class="verse v15" data-usfm="COL.4.15"><span class="label">15</span><span class="content">ලවෝදීසයෙහි සිටින සහෝදරයන්ටත්, නිම්පාටත්, ඇගේ ගෙදර රැස් වන සභාවටත් ආචාර කරන්න. </span></span><span class="verse v16" data-usfm="COL.4.16"><span class="label">16</span><span class="content">මේ ලියුම ඔබ අතර කියවූ පසු ලවෝදීසයේ සභාවෙහි ද එය කියවන්නට සලස්වන්න. එසේ ම ලවෝදීසයෙන් ලැබෙන ලියුම ද ඔබ අතර කියවන්න. </span></span><span class="verse v17" data-usfm="COL.4.17"><span class="label">17</span><span class="content">“සමිඳාණන් වහන්සේ ඔබට පැවරූ සේවය සම්පූර්ණ කිරීමට වගබලාගන්නැ”යි අර්කිපස්ට කියන්න.</span></span> 
     </div> 
     <div class="p"> <span class="verse v17" data-usfm="COL.4.17"><span class="content"> </span></span><span class="verse v18" data-usfm="COL.4.18"><span class="label">18</span><span class="content">පාවුලු නම් මම, මාගේ ම අතින් මේ ආචාරය ලියමි. සිරගත වී සිටින මා සිහි කරන්න. ඔබට කරුණාව වේ වා!</span></span> 
     </div> 
    </div> 
   </div> 
  </div>
 </body>
</html>