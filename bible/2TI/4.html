<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2TI"> 
    <div class="chapter ch4" data-usfm="2TI.4">  
     <div class="p"> <span class="content"> </span><span class="verse v1" data-usfm="2TI.4.1"><span class="label">1</span><span class="content">දෙවියන් වහන්සේ ඉදිරියෙහි ද, ජීවතුන්ගේ ද, මළවුන්ගේ ද විනිශ්චයකාරයාණන් වන ක්‍රිස්තුස් ජේසුස් වහන්සේ ඉදිරියෙහි ද, එතුමාණන්ගේ ආගමනයේ හා රාජ්‍යයේ ද නාමයෙන් මා ඔබට පවරන භාරදූර කටයුත්ත මේ ය: </span></span><span class="verse v2" data-usfm="2TI.4.2"><span class="label">2</span><span class="content">දේව වචනය දේශනා කරන්න. කලටත් අකලටත් එහි නිරතව සිටින්න; ඉවසිලිවන්ත ව උගන්වමින් සත්‍යය පහදා දෙන්න. තරවටු කරන්න, දිරි ගන්වන්න. </span></span><span class="verse v3" data-usfm="2TI.4.3"><span class="label">3</span><span class="content">මන්ද, සාර ධර්මය නොතකා, තමන් රිසි රිසි දෙය ඇසීමේ ආශාවෙන් ගුරුවරුන් රැස්කරගන්නා කාලයක් පැමිණෙන්නේ ය. </span></span><span class="verse v4" data-usfm="2TI.4.4"><span class="label">4</span><span class="content">එවිට ඔව්හු සත්‍යයට කන් නොදී, මිථ්‍යා ප්‍රබන්ධවලට හැරෙන්නෝ ය. </span></span><span class="verse v5" data-usfm="2TI.4.5"><span class="label">5</span><span class="content">එහෙත් ඔබ සියලු අවස්ථාවල දී සන්සුන් ලෙස ක්‍රියා කරන්න, දුක් ඉවසන්න, ධර්මදූත සේවයේ යෙදෙන්න. ඔබට පැවරී ඇති වගකීම් මනා ලෙස ඉටු කරන්න.</span></span> 
     </div> 
     <div class="p"> <span class="verse v5" data-usfm="2TI.4.5"><span class="content"> </span></span><span class="verse v6" data-usfm="2TI.4.6"><span class="label">6</span><span class="content">මා ගැන කියතොත්, මගේ ජීවිතය දැනට ම පානීය පූජාවක් මෙන් පිදීමට සූදානම් ව ඇත. මාගේ වියෝ වීමේ කාලය දැන් පැමිණ තිබේ. </span></span><span class="verse v7" data-usfm="2TI.4.7"><span class="label">7</span><span class="content">මම යහපත් සටනෙහි සටන් කෙළෙමි. මම දිවීම අවසන් කෙළෙමි, මම ඇදහිල්ල රක්ෂා කෙළෙමි. </span></span><span class="verse v8" data-usfm="2TI.4.8"><span class="label">8</span><span class="content">දැහැමි ජීවිතයක කිරීටය මට දැන් වෙන් කර තිබේ. ඒ මහා දවසේ දී සාධාරණ විනිශ්චයකාර සමිඳාණන් වහන්සේ එය මට දෙන සේක. මට පමණක් නොව, උන් වහන්සේගේ ප්‍රකාශ වීම ආශාවෙන් බලාපොරොත්තු වන සියල්ලන්ට ද එය දෙන සේක.</span></span> 
     </div> 
     <div class="s1"> <span class="heading"><b>පෞද්ගලික උපදෙස්</b></span> 
     </div> 
     <div class="p"> <span class="verse v8" data-usfm="2TI.4.8"><span class="content"> </span></span><span class="verse v9" data-usfm="2TI.4.9"><span class="label">9</span><span class="content">ඉක්මනින් මා වෙත එන්නට උත්සාහ කරන්න. </span></span><span class="verse v10" data-usfm="2TI.4.10"><span class="label">10</span><span class="content"> මන්ද, දේමස් ලෞකික ජීවිතයට ඇලුම් වී, මා අත්හැර, තෙසලෝනිකයට ගියේ ය. ක්‍රස්කේන්ස් ගලාතියටත්, තීතස් දල්මතියාවටත් ගියෝ ය. </span></span><span class="verse v11" data-usfm="2TI.4.11"><span class="label">11</span><span class="content">ලූක් පමණක් මා සමඟ සිටී. මාක් ඔබ සමඟ කැඳවාගෙන එන්න. මගේ වැඩට ඔහු ප්‍රයෝජනවත් සහකාරයෙකි. </span></span><span class="verse v12" data-usfm="2TI.4.12"><span class="label">12</span><span class="content"> තුකිකස් එපීසයට යැවීමි. </span></span><span class="verse v13" data-usfm="2TI.4.13"><span class="label">13</span><span class="content"> ත්‍රෝවස්හි දී කාර්පස් ළඟ මා තබා ආ සළුව ද පොත් ද විශේෂයෙන් සටහන් පොත් ද ඔබ එන විට ගෙනෙන්න.</span></span> 
     </div> 
     <div class="p"> <span class="verse v13" data-usfm="2TI.4.13"><span class="content"> </span></span><span class="verse v14" data-usfm="2TI.4.14"><span class="label">14</span><span class="content"> </span><span class="content"> තඹකරු ඇලෙක්සැන්දර් මට බොහෝ නපුරුකම් පෑවේ ය. සමිඳාණන් වහන්සේ ඔහු කළ දෙයට නිසි විපාක දෙන සේක. </span></span><span class="verse v15" data-usfm="2TI.4.15"><span class="label">15</span><span class="content">ඔබත් ඔහුගෙන් පරිස්සම් වෙන්න. මන්ද ඔහු අප දුන් පණිවුඩයට දරුණු ලෙස විරුද්ධ වූ බැවිනි.</span></span> 
     </div> 
     <div class="p"> <span class="verse v15" data-usfm="2TI.4.15"><span class="content"> </span></span><span class="verse v16" data-usfm="2TI.4.16"><span class="label">16</span><span class="content">මගේ පළමු නඩු විභාගයේ දී කිසිවෙක් මා සමඟ නොසිටියහ. සියල්ලෝම මා අත්හැර ගියෝ ය. ඒ ගැන ඔවුන්ට වරදක් නොපැමිණේ වා. </span></span><span class="verse v17" data-usfm="2TI.4.17"><span class="label">17</span><span class="content">එහෙත් සමිඳාණන් වහන්සේ මා අත්හැර නොගොස් මා ශක්තිමත් කළ සේක. මෙසේ මා මඟින් සුබ අස්න සම්පූර්ණ ලෙස සියලු විජාතීන්ට ඇසෙන සේ ප්‍රකාශ වනු ඇත. එසේ සිංහයාගේ කටින් මම මුදා ගනු ලැබුවෙමි. </span></span><span class="verse v18" data-usfm="2TI.4.18"><span class="label">18</span><span class="content">සමිඳාණන් වහන්සේ සියලු දරුණු උවදුරුවලින් මා මුදා, උන් වහන්සේගේ ස්වර්ග රාජ්‍යයට මා පමුණුවන සේක. උන් වහන්සේට සදහට ම මහිමය වේ වා! ආමෙන්.</span></span> 
     </div> 
     <div class="s1"> <span class="heading"><b>අවසාන ආශීර්වාදය</b></span> 
     </div> 
     <div class="p"> <span class="verse v18" data-usfm="2TI.4.18"><span class="content"> </span></span><span class="verse v19" data-usfm="2TI.4.19"><span class="label">19</span><span class="content"> </span><span class="content"> ප්‍රිස්කාට ද අකිලාට ද ඔනෙසිපොරස්ගේ පවුලේ අයට ද ආචාර කරමි. </span></span><span class="verse v20" data-usfm="2TI.4.20"><span class="label">20</span><span class="content"> එරස්තස් කොරින්තියෙහි නතර විය. ත්‍රොපිමස් අසනීප වූ නිසා මිලේතසෙහි නවත්වා ආවෙමි. </span></span><span class="verse v21" data-usfm="2TI.4.21"><span class="label">21</span><span class="content">ශීත කාලයට පෙර එන්නට උත්සාහ කරන්න, ජුබුලස් ද පුදෙන්ස් ද ලීනස් ද ක්ලෝඩියා ද සහෝදර පිරිස ද ඔබට ආචාර කරති.</span></span> 
     </div> 
     <div class="p"> <span class="verse v21" data-usfm="2TI.4.21"><span class="content"> </span></span><span class="verse v22" data-usfm="2TI.4.22"><span class="label">22</span><span class="content">සමිඳාණන් වහන්සේ ඔබ සමඟ වේ වා! ඔබ සැමට කරුණාව වේ වා!</span></span> 
     </div> 
    </div> 
   </div> 
  </div>
 </body>
</html>