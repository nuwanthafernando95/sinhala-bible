<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2TI"> 
    <div class="chapter ch3" data-usfm="2TI.3">  
     <div class="s1"> <span class="heading"><b>අවසාන කාලයේ උවදුරු</b></span> 
     </div> 
     <div class="p"> <span class="content"> </span><span class="verse v1" data-usfm="2TI.3.1"><span class="label">1</span><span class="content">මෙය හිතට ගන්න: අවසාන කාලයේ දී උවදුරු අවස්ථා ඇති වෙයි. </span></span><span class="verse v2" data-usfm="2TI.3.2"><span class="label">2</span><span class="content">ඒ කාලයේ දී මිනිස්සු ආත්මාර්ථකාමී, මිලමුදලට ආලය කරන, පුරසාරම් දොඩන, අහංකාර, දේව අපහාස කරන, දෙමව්පියන්ට අකීකරු, කෙළෙහිගුණ නොසලකන, අධර්මිෂ්ඨ, </span></span><span class="verse v3" data-usfm="2TI.3.3"><span class="label">3</span><span class="content">අනුකම්පා රහිත, දයාවිරහිත, ඕපාදූප කියන, අසංවර, කුරිරු, හොඳ දේට අකමැති, </span></span><span class="verse v4" data-usfm="2TI.3.4"><span class="label">4</span><span class="content">ද්‍රෝහී, හිතුවක්කාර, හිස උදුම්මාගත්, දෙවියන් වහන්සේට ප්‍රේම කරනවාට වඩා විනෝදයට ඇලුම් වූ අය වන්නෝ ය. </span></span><span class="verse v5" data-usfm="2TI.3.5"><span class="label">5</span><span class="content">දේව භක්තික පෙනුම ඔවුන්ට තිබුණත්, එහි බලය ප්‍රතික්ෂේප කරති. එබඳු අයගෙන් අහක් වී සිටින්න. </span></span><span class="verse v6" data-usfm="2TI.3.6"><span class="label">6</span><span class="content">මන්ද, මොවුන්ගෙන් සමහරු ගෙවලට ඇතුළු වී, පවින් බර වූ, අනේක කාමතෘෂ්ණාවලින් බැඳුණු </span></span><span class="verse v7" data-usfm="2TI.3.7"><span class="label">7</span><span class="content">නිතර ම ඉගෙනගන්න නමුත් කිසිකලෙක සත්‍යය දැනගන්නට බැරි, ළාමක ස්ත්‍රීන් වසඟ කරගන්න අය වෙති. </span></span><span class="verse v8" data-usfm="2TI.3.8"><span class="label">8</span><span class="content">යන්නෙස් සහ යම්බ්‍රෙස් මෝසෙස්ට විරුද්ධ වූවාක් මෙන්, මොවුහු සත්‍යයට විරුද්ධ ව සිටිති. ඔවුන්ගේ සිත් දූෂණය වී ඇත. ඔවුන්ගේ ඇදහිල්ල හිස් දෙයකි. </span></span><span class="verse v9" data-usfm="2TI.3.9"><span class="label">9</span><span class="content">එහෙත් ඔවුනට වැඩි දුර යන්නට නොලැබේ. මන්ද, ඒ දෙදෙනාට සිදු වූවාක් මෙන්, මොවුන්ගේ මෝඩකම කාටත් හෙළි වන බැවිනි.</span></span> 
     </div> 
     <div class="s1"> <span class="heading"><b>තිමෝතියස්ට අවසාන උපදෙස්</b></span> 
     </div> 
     <div class="p"> <span class="verse v9" data-usfm="2TI.3.9"><span class="content"> </span></span><span class="verse v10" data-usfm="2TI.3.10"><span class="label">10</span><span class="content">එහෙත් මගේ ඉගැන්වීම ද හැසිරීම ද අරමුණ ද ඇදහිල්ල ද ඉවසිලිවන්තකම ද ප්‍රේමය ද ශාන්තිය ද </span></span><span class="verse v11" data-usfm="2TI.3.11"><span class="label">11</span><span class="content"> අන්තියෝකියේදීත්, ලුස්ත්‍රාවේදීත්, ඉකොනියේදීත්, මට ඇති වුණු පීඩා හා දුක්විඳීම් ද ඔබ දන්නෙහි ය. ඒ සියල්ලෙන් ම සමිඳාණන් වහන්සේ මා මිදූ සේක. </span></span><span class="verse v12" data-usfm="2TI.3.12"><span class="label">12</span><span class="content">ක්‍රිස්තුස් ජේසුස් වහන්සේ තුළ දේව භක්තික ව ජීවත් වන්නට කැමැති සියල්ලො‍් ම පීඩා විඳින්නෝ ය. </span></span><span class="verse v13" data-usfm="2TI.3.13"><span class="label">13</span><span class="content">එහෙත් නපුරු මිනිස්සු ප්‍රයෝගයෙන් අනුන් රවටා, තමන් ද රැවටී, වැඩි වැඩියෙන් නරක් වන්නෝ ය. </span></span><span class="verse v14" data-usfm="2TI.3.14"><span class="label">14</span><span class="content">එහෙත් ඔබ ඉගෙනගත්, ඔබ සහතික ලෙස අදහන දේවල් සිතේ තබාගන්න. ඔබේ ගුරුවරුන් අමතක නොකරන්න. </span></span><span class="verse v15" data-usfm="2TI.3.15"><span class="label">15</span><span class="content">ළමාවියේ සිට ඔබ ශුද්ධ ලියවිලි දැනගත් බව ද අමතක නොකරන්න. ක්‍රිස්තුස් ජේසුස් වහන්සේ කෙරෙහි ඇදහිල්ලත්, ගැළවීමේ මාර්ගයත්, ඒවායින් ඉගෙනගත හැකි ය. </span></span><span class="verse v16" data-usfm="2TI.3.16"><span class="label">16</span><span class="content">දේවානුභාවයෙන් යුත් මුළු ශුද්ධ ලියවිල්ල, ඉගැන්වීමට ද දුර්මත දුරු කිරීමට ද හික්මවීමට ද දමිටු ජීවිතයක් ගත කිරීම පිණිස උපදෙස් දීමට ද ප්‍රයෝජනවත් වෙයි. </span></span><span class="verse v17" data-usfm="2TI.3.17"><span class="label">17</span><span class="content">දෙවියන් වහන්සේට කැප වූ පුද්ගලයා සම්පූර්ණ වශයෙන් පුහුණු වී, ඕනෑ ම යහපත් සේවයකට සූදානම් ව සිටින්නේ එසේ ය.</span></span> 
     </div> 
    </div> 
   </div> 
  </div>
 </body>
</html>