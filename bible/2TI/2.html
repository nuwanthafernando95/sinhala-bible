<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2TI"> 
    <div class="chapter ch2" data-usfm="2TI.2">  
     <div class="s1"> <span class="heading"><b>ක්‍රිස්තුස් ජේසුස් වහන්සේගේ විශ්වාසවන්ත හේවායෙක්</b></span> 
     </div> 
     <div class="p"> <span class="content"> </span><span class="verse v1" data-usfm="2TI.2.1"><span class="label">1</span><span class="content">මා ප්‍රිය පුත්‍රය, ක්‍රිස්තුස් ජේසුස් වහන්සේගේ වරප්‍රසාදයෙන් ශක්තිමත් වන්න. </span></span><span class="verse v2" data-usfm="2TI.2.2"><span class="label">2</span><span class="content">බොහෝ සාක්ෂිකරුවන් ඉදිරියෙහි ඔබ මගෙන් අසා දැනගත් දේ, අන්‍යයන්ට ඉගැන්වීමට හැකි, විශ්වාසවන්ත පුද්ගලයන්ට පවරා දෙන්න.</span></span> 
     </div> 
     <div class="p"> <span class="verse v2" data-usfm="2TI.2.2"><span class="content"> </span></span><span class="verse v3" data-usfm="2TI.2.3"><span class="label">3</span><span class="content">ක්‍රිස්තුස් ජේසුස් වහන්සේගේ විශ්වාසී හේවායෙකු සේ දුක් විඳීමට පංගුකාරයෙක් වන්න. </span></span><span class="verse v4" data-usfm="2TI.2.4"><span class="label">4</span><span class="content">ඕනෑ ම හේවායෙක් ජන සමාජයේ කටයුතුවල පැටලෙන්නේ නැති ව, තමා බඳවාගත් තැනැත්තා සතුටු කරන්නට බලයි. </span></span><span class="verse v5" data-usfm="2TI.2.5"><span class="label">5</span><span class="content">තවද, තරඟයේ සියලු නීති රීති අනුව ක්‍රියා නොකළොත්, ක්‍රීඩකයෙකුට ජය කිරුළක් පැළඳගැනීමට ලැබෙන්නේ නැත. </span></span><span class="verse v6" data-usfm="2TI.2.6"><span class="label">6</span><span class="content">අස්වැන්න කපා භුක්ති විඳීමේ අයිතිය මුලින් ම ඇත්තේ ඒ සඳහා වෙහෙස වූ ගොවියාට ය. </span></span><span class="verse v7" data-usfm="2TI.2.7"><span class="label">7</span><span class="content">මා කියන දේ ගැන කල්පනා කරන්න. මන්ද, සියල්ල තේරුම්ගැනීමේ හැකියාව සමිඳාණන් වහන්සේ ඔබට දෙනු ඇත.</span></span> 
     </div> 
     <div class="p"> <span class="verse v7" data-usfm="2TI.2.7"><span class="content"> </span></span><span class="verse v8" data-usfm="2TI.2.8"><span class="label">8</span><span class="content">මාගේ සුබ අස්නේ තේමාව නම්; “දාවිත්ගේ වංශයෙන් උපන්, මරණයෙන් උත්ථාන වූ ජේසුස් ක්‍රිස්තුන් වහන්සේ ය.” </span></span><span class="verse v9" data-usfm="2TI.2.9"><span class="label">9</span><span class="content">අපරාධකරුවෙකු මෙන් යදමින් බඳිනු ලැබ දුක් විඳින්නට මට සිදු වී තිබෙන්නේ ඒ නිසා ය. එහෙත් දේව වාක්‍යය, බැඳ තැබිය නොහැකි ය. </span></span><span class="verse v10" data-usfm="2TI.2.10"><span class="label">10</span><span class="content">එබැවින් තෝරා ගත් අයට ක්‍රිස්තුස් ජේසුස් වහන්සේ තුළින් වන ගැළවීමත්, ඒ සමඟ ම වූ සදාතන මහිමයත් ලැබෙන සේ ඔවුන් නිසා සියල්ල ඉවසමි. </span></span><span class="verse v11" data-usfm="2TI.2.11"><span class="label">11</span><span class="content">පහත දැක්වෙන්නේ විශ්වාස කටයුතු කීමක් ය.</span></span> 
     </div> 
     <div class="q2"> <span class="verse v11" data-usfm="2TI.2.11"><span class="content">“අපි උන් වහන්සේ සමඟ මැරෙමු නම්, අපි උන් වහන්සේ සමඟ ජීවත් වන්නෙමු;</span></span> 
     </div> 
     <div class="q"> <span class="verse v11" data-usfm="2TI.2.11"><span class="content"> </span></span><span class="verse v12" data-usfm="2TI.2.12"><span class="label">12</span><span class="content"> </span><span class="content"> අපි ස්ථිර ව සිටිමු නම්, උන් වහන්සේ සමඟ රජකම් කරන්නෙමු;</span></span> 
     </div> 
     <div class="q2"> <span class="verse v12" data-usfm="2TI.2.12"><span class="content">අපි උන් වහන්සේ ප්‍රතික්ෂේප කරමු නම්, උන් වහන්සේ අපත් ප්‍රතික්ෂේප කරන සේක.</span></span> 
     </div> 
     <div class="q"> <span class="verse v12" data-usfm="2TI.2.12"><span class="content"> </span></span><span class="verse v13" data-usfm="2TI.2.13"><span class="label">13</span><span class="content">අප අවිශ්වාසවන්ත වුවත්, උන් වහන්සේ විශ්වාසවන්ත ව, සිටින සේක.</span></span> 
     </div> 
     <div class="q2"> <span class="verse v13" data-usfm="2TI.2.13"><span class="content">මන්ද, උන් වහන්සේට තමන් ම ප්‍රතික්ෂේප කිරීම නොකළ හැකි ය.”</span></span> 
     </div> 
     <div class="s1"> <span class="heading"><b>පිළිගත් සේවකයෙක්</b></span> 
     </div> 
     <div class="p"> <span class="verse v13" data-usfm="2TI.2.13"><span class="content"> </span></span><span class="verse v14" data-usfm="2TI.2.14"><span class="label">14</span><span class="content">මේවා ඔවුන්ට මතක් කරමින්, වැඩක් නැති, අසන්නන්ට හානි ගෙන දෙන වචන ගැන විවාද නොකිරීමට දෙවියන් වහන්සේ ඉදිරියෙහි තරයේ අණ කරන්න. </span></span><span class="verse v15" data-usfm="2TI.2.15"><span class="label">15</span><span class="content">ඔබත් සත්‍ය ධර්මය නියම ලෙස ප්‍රකාශ කරන්න, ලජ්ජා වීමට හේතුවක් නැති සේවකයෙකු ලෙස දෙවියන් වහන්සේට ප්‍රිය තැනැත්තෙකු මෙන් පෙනී සිටීමට උත්සාහ කරන්න. </span></span><span class="verse v16" data-usfm="2TI.2.16"><span class="label">16</span><span class="content">තේරුමක් නැති හිස් දෙඩවිලිවලින් වැළකී සිටින්න. මන්ද, ඒවා නිසා භක්තිවන්තකම වැඩි වැඩියෙන් නැති වේ. </span></span><span class="verse v17" data-usfm="2TI.2.17"><span class="label">17</span><span class="content">ඔවුන්ගේ ඒ ඉගැන්වීම් පිළිකාවක් මෙන් ඔඩු දුවන්නේ ය. හිමෙනියස් ද පිලේතස් ද එවැනි අය වෙත්. </span></span><span class="verse v18" data-usfm="2TI.2.18"><span class="label">18</span><span class="content">ඔව්හු පුනරුජ්ජීවනය දැනට ම සිදු වී තිබෙන බව කියමින්, සත්‍යයෙන් බැහැර ගොස්, සමහරුන්ගේ විශ්වාසය අවුල් කරති. </span></span><span class="verse v19" data-usfm="2TI.2.19"><span class="label">19</span><span class="content"> කෙසේ වුවත්, දෙවියන් වහන්සේ දැමූ සවි අත්තිවාරම ස්ථිර ව පවතී. ඒ මත මෙසේ ලියා ඇත: “සමිඳාණන් වහන්සේ තමන්ට අයිති අය දන්නා සේක; සමිඳාණන් වහන්සේගේ නම කියා උන් වහන්සේ අමතන සියල්ලො‍් ම අධර්මිෂ්ඨකමින් වැළකිය යුත්තෝ ය.”</span></span> 
     </div> 
     <div class="p"> <span class="verse v19" data-usfm="2TI.2.19"><span class="content"> </span></span><span class="verse v20" data-usfm="2TI.2.20"><span class="label">20</span><span class="content">විශාල ගෙයක රන් රිදී භාජන පමණක් නොව, ලී හා මැටි භාජනත් තිබේ. මුලින් කී ඒවා වටිනා ලෙසත් සෙසු ඒවා නොවටිනා ලෙසත් සැලකිය හැකි ය. </span></span><span class="verse v21" data-usfm="2TI.2.21"><span class="label">21</span><span class="content">එහෙයින් යමෙක් නපුරු දේ අත්හැර, තමා ම පවිත්‍ර කරගනී නම්, ඔහු පිරිසිදු කරන ලද, සමිඳාණන් වහන්සේගේ භාවිතයට සුදුසු වටිනා දෙයකට යෙදෙන, ඕනෑ ම යහපත් සේවයකට යෝග්‍ය භාජනයක් වන්නේ ය. </span></span><span class="verse v22" data-usfm="2TI.2.22"><span class="label">22</span><span class="content">යොවුන් වියේ ඇති වන කාමතෘෂ්ණාවලින් ඉවත් වී, පිරිසිදු සිතින් සමිඳාණන් වහන්සේගේ නම අමතන අය සමඟ දමිටුකමත්, විශ්වාසයත්, ප්‍රේමයත්, සාමයත් සොයා යන්න. </span></span><span class="verse v23" data-usfm="2TI.2.23"><span class="label">23</span><span class="content">හිස්, අනුවණ විවාදවලින් කලහ හටගන්නා බව දැන, ඒවායින් වළකින්න. </span></span><span class="verse v24" data-usfm="2TI.2.24"><span class="label">24</span><span class="content">සමිඳාණන් වහන්සේගේ දාසයා කලහකාරයෙකු නොව, සියල්ලන්ට ම කරුණාවන්ත, උගන්වන්නට සමත්, ඉවසිලිවන්ත තැනැත්තෙකු විය යුතු ය. </span></span><span class="verse v25" data-usfm="2TI.2.25"><span class="label">25</span><span class="content">විරුද්ධවාදීන් සෞම්‍ය ලෙස යහමඟ යැවිය යුත්තේ දෙවියන් වහන්සේ ඔවුන්ට සිත් හරවා ගැනීමේ පසුතැවිල්ලක් දිය හැකි නිසා ය. එවිට ඔවුන්ට සත්‍යය හඳුනාගන්නට පිළිවන් වෙයි. </span></span><span class="verse v26" data-usfm="2TI.2.26"><span class="label">26</span><span class="content">මෙසේ ඔවුන්ට සිහිකල්පනාව ආ විට, ඔව්හු, යක්ෂයා විසින් සිය කැමැත්ත කරවාගන්න පිණිස තමන් අසු කරගන්නා ලද උගුලෙන් මිදෙන්නෝ ය.</span></span> 
     </div> 
    </div> 
   </div> 
  </div>
 </body>
</html>