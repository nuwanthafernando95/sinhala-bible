<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEZR"> 
    <div class="chapter ch4" data-usfm="EZR.4">  
     <div class="s1"> <span class="heading"><b>සමාරියයන්ගේ විරෝධය</b></span> 
     </div> 
     <div class="p"> <span class="content"> </span><span class="verse v1" data-usfm="EZR.4.1"><span class="label">1</span><span class="content">විප්‍රවාසයෙන් මිදී පැමිණි අය ඉශ්රායෙල්හි දෙවි සමිඳාණන් වහන්සේට මාලිගාවක් ගොඩනඟන බව ජුදාවරුන්ගේ ද බෙන්ජමින්වරුන්ගේ ද එදිරිකාරයෝ අසා, </span></span><span class="verse v2" data-usfm="EZR.4.2"><span class="label">2</span><span class="content">සෙරුබ්බාබෙල් ද පිය වංශවල ප්‍රධානීන් ද වෙත අවුත්, ඔවුන්ට කතා කොට, “ඔබ හා සමඟ මාලිගාව ගොඩනඟන්නට අපටත් ඉඩ දෙන්න; මන්ද, ඔබ සේ ම අපිත් ඔබේ දෙවියන් වහන්සේ අදහමු; මෙතැනට අප ගෙනාවා වූ අසිරියාවේ රජු වන ඒසර්-හද්දොන්ගේ කාලයේ පටන් අපි උන් වහන්සේට පූජා කරමින් සිටියෙමු”යි කී හ.</span></span> 
     </div> 
     <div class="p"> <span class="verse v2" data-usfm="EZR.4.2"><span class="content"> </span></span><span class="verse v3" data-usfm="EZR.4.3"><span class="label">3</span><span class="content">එහෙත්, සෙරුබ්බාබෙල් ද ජෝෂුවා ද ඉශ්රායෙල් පිය වංශවල සෙසු ප්‍රධානීහු ද ඔවුන්ට කතා කොට, “අපේ දෙවියන් වහන්සේට මාලිගාවක් ගොඩනැඟීමේ දී ඔබ අප සමඟ එක් වීමෙන් අපට කිසි වැඩක් නැත. පර්සියාවේ සයිරස් රජ අපට අණ කර තිබෙන පරිදි, අපි පමණක් ම ඉශ්රායෙල් දෙවි සමිඳාණන් වහන්සේට එය ගොඩනඟන්නෙමු”යි කී හ.</span></span> 
     </div> 
     <div class="p"> <span class="verse v3" data-usfm="EZR.4.3"><span class="content"> </span></span><span class="verse v4" data-usfm="EZR.4.4"><span class="label">4</span><span class="content">එවිට දේශයේ සෙනඟ, ජුදා සෙනඟ අධෛර්යවත් කරවන්නටත්, තවදුරටත් ගොඩනැඟීමේ වැඩ නොකරන ලෙස ඔවුන් බියගන්වන්නත් පටන්ගත්හ. </span></span><span class="verse v5" data-usfm="EZR.4.5"><span class="label">5</span><span class="content">තවද, ඔවුන්ගේ වැඩ ව්‍යර්ථ කරන පිණිස ඔව්හු රජයේ නිලධාරීන්ට අල්ලස් දුන්හ. මේ තත්ත්වය පර්සියාවේ රජු වූ සයිරස්ගේ මුල් කාලයේ සිට පර්සියාවේ රජු වූ දාරියුස් රජකමට පැමිණෙන තුරු ම පැවතිණි.</span></span> 
     </div> 
     <div class="p"> <span class="verse v5" data-usfm="EZR.4.5"><span class="content"> </span></span><span class="verse v6" data-usfm="EZR.4.6"><span class="label">6</span><span class="content"> </span><span class="content">අහස්වේරොෂ් රජකමට පත් වූ මුල් කාලයේ දී ඔව්හු ජුදාහි ද ජෙරුසලමෙහි ද වැසියන්ට විරුද්ධ ව චෝදනාවක් ලියා ඉදිරිපත් කළහ.</span></span> 
     </div> 
     <div class="p"> <span class="verse v6" data-usfm="EZR.4.6"><span class="content"> </span></span><span class="verse v7" data-usfm="EZR.4.7"><span class="label">7</span><span class="content">තවද, අර්තක්ෂස්තා රජු දවස, බිෂ්ලාම් ද මිතේදාත් ද ටබෙයෙල් ද ඔවුන්ගේ සෙසු සහකාරයෝ ද පර්සියාවේ රජු වූ අර්තක්ෂස්තාට ලියුමක් ලියා යැවූ හ. ඒ ලියුම අරමීය භාෂාවෙන් අරමීය අකුරුවලින් ලියන ලද්දේ ය.</span></span> 
     </div> 
     <div class="p"> <span class="verse v7" data-usfm="EZR.4.7"><span class="content"> </span></span><span class="verse v8" data-usfm="EZR.4.8"><span class="label">8</span><span class="content">ආණ්ඩුකාරයා වූ රෙහුම් ද ලේකම් වූ ෂිම්ෂයි ද ජෙරුසලමට විරුද්ධ ව මතු දැක්වෙන ලියුම අර්තක්ෂස්තා රජුට ලියා යැවූ හ.</span></span> 
     </div> 
     <div class="p"> <span class="verse v8" data-usfm="EZR.4.8"><span class="content"> </span></span><span class="verse v9" data-usfm="EZR.4.9"><span class="label">9</span><span class="content">ආණ්ඩුකාර වූ රෙහුම් ද ලේකම් වූ ෂිම්ෂයි ද ඔවුන්ගේ සෙසු සහකාරයෝ ද විනිශ්චයකරුවෝ ද තානාපතියෝ ද පර්සියානු නිලධාරීහු ද උරුක් හා බබිලෝනි වැසියෝ ද සූසාහි ඒලාම්වරු ද </span></span><span class="verse v10" data-usfm="EZR.4.10"><span class="label">10</span><span class="content">උතුම් වූ, ගරුතර වූ අසුර්බනිපාල් විසින් ගෙනෙන ලදුව, සමාරියේ නගරවල හා යුප්‍රටීස් ගඟෙන් එතෙර පළාතේ පදිංචි කරවන ලද සෙසු සෙනඟ ද එයට පංගුකාර වූ හ.</span></span> 
     </div> 
     <div class="p"> <span class="verse v10" data-usfm="EZR.4.10"><span class="content"> </span></span><span class="verse v11" data-usfm="EZR.4.11"><span class="label">11</span><span class="content">ඔව්හු අර්තක්ෂස්තා රජු වෙත මෙසේ ලියා යැවූ හ: “ගඟින් එතෙර වාසය කරන සෙනඟ වන අපි, රජතුමා වෙත මෙසේ ලියා එවමු: </span></span><span class="verse v12" data-usfm="EZR.4.12"><span class="label">12</span><span class="content">ඔබ කෙරෙන් අප වෙත ආ ජුදෙව්වන් ජෙරුසලමට පැමිණ ඒ කැරලිකාර නපුරු නගරය ගොඩනඟන බව ඔබ තුමාට දැන්විය යුතු ය. පවුරුවල වැඩ නිම කරන්නට ළඟ ය. ඔව්හු අත්තිවාරම අලුත්වැඩියා කරගෙන යති. </span></span><span class="verse v13" data-usfm="EZR.4.13"><span class="label">13</span><span class="content">ඉතින් මේ නගරය ගොඩනඟා පවුරු සාදා නිම කරනු ලැබුවොත් මොවුන් තීරු බද්ද වත්, ආදායම් බද්ද වත්, සුංගම් වත් නොදෙන බව ද මෙසේ අන්තිමේ දී රජුට එයින් අලාභ හානි සිද්ධ වන බව ද ඔබ තුමාට දැන්විය යුතු ය. </span></span><span class="verse v14" data-usfm="EZR.4.14"><span class="label">14</span><span class="content">ඉතින් අපි ඔබ තුමාට ණයගැති ව සිටිය දී ඔබට අලාභ හානි පැමිණෙනු බලා සිටීම අපට නුසුදුසු බැවින්, </span></span><span class="verse v15" data-usfm="EZR.4.15"><span class="label">15</span><span class="content">ඔබේ පියවරුන්ගේ ලේඛනාගාරයේ වාර්තා පොත විභාග කරන පිණිස ඔබ තුමාට දන්වා එවමු. මෙසේ ඔබ වාර්තා පොතෙහි සොයා බැලුවොත්, මේ නගරය කැරලිකාර, රජුටත් රටවලටත් අලාභ හානි කරන නගරයක් බවත්, පෙර සිට ම එහි ද්‍රෝහිකම්වලට තුඩු දීම් සිදු වූ බවත්, එම කාරණය නිසා ඒ නගරය වනසනු ලැබූ බවත් ඔබට දැනගන්නට ලැබෙනු ඇත. </span></span><span class="verse v16" data-usfm="EZR.4.16"><span class="label">16</span><span class="content">මේ නගරය ගොඩනඟා පවුරු සාදා නිම කරනු ලැබුවොත්, යුප්‍රටීස් ගඟින් මෙගොඩ ඔබට කිසි පෙදෙසක් අයිති නොවන බව අපි ඔබ තුමාට දන්වා සිටිමු.”</span></span> 
     </div> 
     <div class="s1"> <span class="heading"><b>රජතුමාගේ පිළිතුර</b></span> 
     </div> 
     <div class="p"> <span class="verse v16" data-usfm="EZR.4.16"><span class="content"> </span></span><span class="verse v17" data-usfm="EZR.4.17"><span class="label">17</span><span class="content">එවිට රජතුමා මේ පිළිතුර යැවී ය: “රෙහුම් ආණ්ඩුකාරයාටත්, ෂිම්ෂයි ලේකම්ටත්, සමාරියේ වාසය කරන ඔවුන්ගේ සෙසු සහකාරයන්ටත්, යුප්‍රටීස් ගඟින් එගොඩ සිටින සෙසු අයටත් සෙත් වේ වා! </span></span><span class="verse v18" data-usfm="EZR.4.18"><span class="label">18</span><span class="content">ඔබ අප වෙත එවූ ලිපිය පරිවර්තනය කර මා ඉදිරියෙහි පැහැදිලි ලෙස කියවන ලද්දේ ය. </span></span><span class="verse v19" data-usfm="EZR.4.19"><span class="label">19</span><span class="content">මා අණ දුන් පරිදි විභාගයක් ද කරන ලද්දේ ය. ඒ අනුව, මේ නගරය පුරාණ කාලයේ සිට රජවරුන්ට එදිරිවාදිකම් කර ඇති බවත්, එහි කැරලිගැසීම් ද ද්‍රෝහිකම් ද සිදු වී ඇති බවත් පෙනී ගොස් තිබේ. </span></span><span class="verse v20" data-usfm="EZR.4.20"><span class="label">20</span><span class="content">තවද, යුප්‍රටීස් ගඟින් එගොඩ තිබෙන මුළු රට ආණ්ඩු කළ රජුන් ජෙරුසලමෙහි සිටි බවත්, තීරු බද්ද ද ආදායම් බද්ද ද සුංගම් ද ඔවුන්ට දෙන ලද බවත් දැනගන්නට ලැබී ඇත. </span></span><span class="verse v21" data-usfm="EZR.4.21"><span class="label">21</span><span class="content">එබැවින් මා විසින් නියෝගයක් පමුණුවන තුරු ඒ නගරය ගොඩනොනඟන පිණිස ඒ මිනිසුන්ගේ වැඩ නවත්වන හැටියට නියෝගයක් කරන්න. </span></span><span class="verse v22" data-usfm="EZR.4.22"><span class="label">22</span><span class="content">රජුට අලාභ හානි වන විධියේ අනතුරු වැඩි වන්නට ඉඩ නොහරින පිණිස අප්‍රමාද ව මෙය කරන ලෙස වගබලාගන්න.”</span></span> 
     </div> 
     <div class="p"> <span class="verse v22" data-usfm="EZR.4.22"><span class="content"> </span></span><span class="verse v23" data-usfm="EZR.4.23"><span class="label">23</span><span class="content">අර්තක්ෂස්තා රජුගේ මේ ලිපියේ පිටපත රෙහුම් ද ෂිම්ෂයි ලේකම් ද ඔවුන්ගේ සහකාරයන් ද ඉදිරියෙහි කියෙවූ විගස ම, ඔව්හු ජෙරුසලමෙහි සිටි ජුදෙව්වරුන් වෙත සැණෙකින් ගොස් බලහත්කාරයෙන් ඔවුන්ගේ වැඩ නතර කළහ. </span></span><span class="verse v24" data-usfm="EZR.4.24"><span class="label">24</span><span class="content">එකල ජෙරුසලමෙහි තිබෙන දෙවියන් වහන්සේගේ මාලිගාවේ වැඩ නැවතුණේ ය; පර්සියාවේ රජ වූ දාරියුස්ගේ රාජ පාලනයේ දෙ වන අවුරුද්ද දක්වා එය නැවතී තිබිණි.</span></span> 
     </div> 
    </div> 
   </div> 
  </div>
 </body>
</html>