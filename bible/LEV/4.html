<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch4" data-usfm="LEV.4">  
     <div class="s1"> <span class="heading"><b>පාප පූජා</b></span> 
     </div> 
     <div class="p"> <span class="content"> </span><span class="verse v1" data-usfm="LEV.4.1"><span class="label">1</span><span class="content">සමිඳාණන් වහන්සේ මෝසෙස් අමතමින්, </span></span><span class="verse v2" data-usfm="LEV.4.2"><span class="label">2</span><span class="content">“ඉශ්රායෙල් ජනයාට මෙසේ කියන්නැ”යි වදාළ සේක.</span></span> 
     </div> 
     <div class="q2"> <span class="verse v2" data-usfm="LEV.4.2"><span class="content">“යමෙකු අදහස් නොකර, සමිඳාණන් වහන්සේගේ ආඥාවකට විරුද්ධ ව පව් කොට, තහනම් කළ දෙයක් කර යම් පණතක් කඩ කරන්නට පුළුවන. එවිට ඔහු මෙලෙස කළ යුතු ය.”</span></span> 
     </div> 
     <div class="s1"> <span class="heading"><b>පූජකවරයා සඳහා පූජා</b></span> 
     </div> 
     <div class="p"> <span class="verse v2" data-usfm="LEV.4.2"><span class="content"> </span></span><span class="verse v3" data-usfm="LEV.4.3"><span class="label">3</span><span class="content">“ආලේප ලත් පූජකවරයා සෙනඟ පිට වරද පමුණුවමින් පව් කෙළේ නම්, තමා කළ පාපය සඳහා පාප පූජාවක් වශයෙන් නොකැළැල් ගොන් වස්සෙකු සමිඳාණන් වහන්සේ වෙත ගෙනා යුතු ය. </span></span><span class="verse v4" data-usfm="LEV.4.4"><span class="label">4</span><span class="content">ඔහු ද සමිඳාණන් වහන්සේ ඉදිරියෙහි සම්මුඛ මණ්ඩපයේ දොරටුව ළඟට ඌ ගෙනවුත් උගේ හිස මත අත තබා සමිඳාණන් වහන්සේ ඉදිරියෙහි ඌ මැරිය යුතු ය. </span></span><span class="verse v5" data-usfm="LEV.4.5"><span class="label">5</span><span class="content">පසුව ආලේප ලත් පූජකවරයා වස්සාගේ ලේ මඳක් රැගෙන සම්මුඛ මණ්ඩපයට ගෙන ආ යුතු ය. </span></span><span class="verse v6" data-usfm="LEV.4.6"><span class="label">6</span><span class="content">ඔහු ද තම ඇඟිල්ල ලේවල ගල්වා, සමිඳාණන් වහන්සේ ඉදිරියෙහි ශුද්ධස්ථානයේ තිරය මත හත් වරක් එය ඉසිය යුතු ය. </span></span><span class="verse v7" data-usfm="LEV.4.7"><span class="label">7</span><span class="content">ඉන්පසු ඔහු සම්මුඛ මණ්ඩපය තුළ සමිඳාණන් වහන්සේ ඉදිරියෙහි ඇති සුවඳ දුම් පූජාසනයේ අං මත එම ලෙයින් කොටසක් දැමිය යුතු ය. පසුව වස්සාගේ ඉතිරි ලේ සියල්ල ම සම්මුඛ මණ්ඩපයේ දොරකඩ ඇති දවන යාගය පුදන පූජාසනයේ පාමුල වත් කළ යුතු ය.</span></span> 
     </div> 
     <div class="p"> <span class="verse v7" data-usfm="LEV.4.7"><span class="content"> </span></span><span class="verse v8" data-usfm="LEV.4.8"><span class="label">8</span><span class="content">“තවද, ඔහු පාප පූජාව සඳහා පිදූ වස්සාගේ සියලු තෙල් එනම්, අතුණු වසා තිබූ තෙල හා අතුණු පිට වූ තෙල සම්පූර්ණයෙන් ද </span></span><span class="verse v9" data-usfm="LEV.4.9"><span class="label">9</span><span class="content">වකුගඩු දෙක හා ඒවා මත තුනටිය පෙදෙසහි ඇති තෙල ද වකුගඩු සමඟ අක්මාව පිට ඇති සිවිය ද අහකට ගත යුතු ය. </span></span><span class="verse v10" data-usfm="LEV.4.10"><span class="label">10</span><span class="content">සහභාගිකමේ පූජාවට පිදූ ගොනාගේ කොටස් ඉවතට ගත් ලෙස, පූජකවරයා ඒවා ගෙන, දවන යාගය පුදන පූජාසනයේ දැවිය යුතු ය. </span></span><span class="verse v11" data-usfm="LEV.4.11"><span class="label">11</span><span class="content">ඉන්පසු ඔහු වස්සාගේ සම ද මස් සියල්ල ද හිස ද කකුල් ද අතුණු සහ ගොම ද </span></span><span class="verse v12" data-usfm="LEV.4.12"><span class="label">12</span><span class="content">යන කොටස් සියල්ල ම කඳවුරෙන් පිටත අළු දමන පවිත්‍ර ස්ථානයකට ගෙන ගොස්, දර පිට තබා ගින්නෙන් දැවිය යුතු ය. මෙලෙස ඌ දැවිය යුත්තේ අළු දමන ස්ථානයක ය.”</span></span> 
     </div> 
     <div class="s1"> <span class="heading"><b>මුළු ඉශ්රායෙල් ජනතාව සඳහා පූජා</b></span> 
     </div> 
     <div class="p"> <span class="verse v12" data-usfm="LEV.4.12"><span class="content"> </span></span><span class="verse v13" data-usfm="LEV.4.13"><span class="label">13</span><span class="content">“මුළු ඉශ්රායෙල් ජනතාව අදහස් නොකර ද, සභාව නොදැනුවත්ව ද පව් කරමින්, තහනම් දෙයක් කොට සමිඳාණන් වහන්සේගේ යම් කිසි පණතක් කඩ කොට වැරදිකරුවන් වුවහොත්, </span></span><span class="verse v14" data-usfm="LEV.4.14"><span class="label">14</span><span class="content">ඔවුන් වැරදිකරුවන් වීමට හේතු වූ පාපය දැනගත් කල, පාපය උදෙසා ජනතාව ගොන් වස්සෙකු පුද කොට, සම්මුඛ මණ්ඩපය ඉදිරියට ඌ ගෙනා යුතු ය. </span></span><span class="verse v15" data-usfm="LEV.4.15"><span class="label">15</span><span class="content">ප්‍රජා මූලිකයන් සමිඳාණන් වහන්සේ ඉදිරියෙහි ඒ වස්සාගේ හිස පිට අත් තබා, සමිඳාණන් වහන්සේ ඉදිරියෙහි ඌ මැරිය යුතු ය. </span></span><span class="verse v16" data-usfm="LEV.4.16"><span class="label">16</span><span class="content">ආලේප ලත් පූජකවරයා ද වස්සාගේ ලේ මඳක් සම්මුඛ මණ්ඩපයට ගෙනා යුතු ය. </span></span><span class="verse v17" data-usfm="LEV.4.17"><span class="label">17</span><span class="content">පසුව ඔහු ලේවල තම ඇඟිල්ල ගල්වා සමිඳාණන් වහන්සේ ඉදිරියෙහි තිරය මත හත්වරක් ඉසිය යුතු ය. </span></span><span class="verse v18" data-usfm="LEV.4.18"><span class="label">18</span><span class="content">ඔහු සම්මුඛ මණ්ඩපය තුළ සමිඳාණන් වහන්සේ ඉදිරියෙහි ඇති සුවඳ දුම් පූජාසනයේ අං මත ලෙයින් කොටසක් දැමිය යුතු ය. පසුව වස්සාගේ ඉතිරි ලේ සියල්ල ම සම්මුඛ මණ්ඩපයේ දොරකඩ ඇති දවන යාගය පුදන පූජාසනයේ පාමුල වත් කළ යුතු ය. </span></span><span class="verse v19" data-usfm="LEV.4.19"><span class="label">19</span><span class="content">ඔහු උගේ තෙල ද සම්පූර්ණයෙන් ම රැගෙන, පූජාසනය පිට එය දැවිය යුතු ය. </span></span><span class="verse v20" data-usfm="LEV.4.20"><span class="label">20</span><span class="content">පාප පූජාව සඳහා පිදූ වස්සාට කළ ලෙස ඔහු මේ වස්සාට ද කළ යුතු ය. මෙසේ පූජකවරයා සෙනඟ උදෙසා පව් කමා කිරීමේ පිළිවෙත ඉටු කළ විට, ඔවුන්ගේ පව් කමා කරනු ලැබේ. </span></span><span class="verse v21" data-usfm="LEV.4.21"><span class="label">21</span><span class="content">ඉන්පසු පූජකවරයා වස්සා කඳවුරෙන් පිටතට ගෙන ගොස්, පළමු වස්සා දැවූ ලෙස මේ වස්සා ද දැවිය යුතු ය. මෙය ජනතාව සඳහා පුදන පාප පූජාවකි.”</span></span> 
     </div> 
     <div class="s1"> <span class="heading"><b>අධිපතියෙකු සඳහා පූජාව</b></span> 
     </div> 
     <div class="p"> <span class="verse v21" data-usfm="LEV.4.21"><span class="content"> </span></span><span class="verse v22" data-usfm="LEV.4.22"><span class="label">22</span><span class="content">“අධිපතියෙකු අදහස් නොකර පව් කරමින්, තම දෙවි සමිඳාණන් වහන්සේගේ පණත්වලින් තහනම් කළ දෙයක් කර, වැරදිකරුවෙකු වී, </span></span><span class="verse v23" data-usfm="LEV.4.23"><span class="label">23</span><span class="content">තමා කළ පාපය දන්වනු ලැබූ කල, ඔහු තම පූජාව පිණිස එළුවන්ගෙන් නොකැළැල් පිරිමි සතෙකු ගෙනා යුතු ය. </span></span><span class="verse v24" data-usfm="LEV.4.24"><span class="label">24</span><span class="content">ඔහු ද එළුවාගේ හිස මත තම අත තබා, සමිඳාණන් වහන්සේ ඉදිරියෙහි දවන යාගයට ගත් සතා මැරූ ස්ථානයෙහි ම ඌ මැරිය යුතු ය. මෙය පාප පූජාවකි. </span></span><span class="verse v25" data-usfm="LEV.4.25"><span class="label">25</span><span class="content">පසුව පූජකවරයා පාප පූජාවට පිදූ සතාගේ ලෙයින් ටිකක් ඇඟිල්ලෙන් ගෙන දවන යාගය පුදන පූජාසනයේ අං මත දැමිය යුතු ය. ලෙයින් ඉතිරි කොටස දවන යාගය පුදන පූජාසනයේ පාමුල වත් කළ යුතු ය. </span></span><span class="verse v26" data-usfm="LEV.4.26"><span class="label">26</span><span class="content">ඉන්පසු ඔහු සහභාගිකමේ පූජාවලට පිදූ සතුන්ගේ තෙලට කළ ලෙස, උගේ තෙල සම්පූර්ණයෙන් ම පූජාසනය මත දැවිය යුතු ය. මෙසේ පූජකවරයා ඔහුගේ පාපයට කමා කිරීමේ පිළිවෙත ඉටු කළ පසු එය ඔහුට කමා කරනු ලැබේ.”</span></span> 
     </div> 
     <div class="s1"> <span class="heading"><b>අන් පුද්ගලයන් සඳහා පූජා</b></span> 
     </div> 
     <div class="p"> <span class="verse v26" data-usfm="LEV.4.26"><span class="content"> </span></span><span class="verse v27" data-usfm="LEV.4.27"><span class="label">27</span><span class="content"> </span><span class="content">“සාමාන්‍ය කෙනෙකු අදහස් නොකර පව් කරමින්, සමිඳාණන් වහන්සේගේ පණතකින් තහනම් වූ දෙයක් කොට වැරදිකාරයෙකු වී, </span></span><span class="verse v28" data-usfm="LEV.4.28"><span class="label">28</span><span class="content">තමා කළ පාපය දන්වනු ලැබූ පසු, ඔහු තමා කළ පාපය වෙනුවට නොකැළැල් එළුදෙනක පූජාව වශයෙන් ගෙනා යුතු ය. </span></span><span class="verse v29" data-usfm="LEV.4.29"><span class="label">29</span><span class="content">ඔහු ඒ සතාගේ හිස මත අත තබා, දවන යාග පිදූ ස්ථානයෙහි ම ඌ මැරිය යුතු ය. </span></span><span class="verse v30" data-usfm="LEV.4.30"><span class="label">30</span><span class="content">ඉන්පසු පූජකවරයා උගේ ලෙයින් ටිකක් තම ඇඟිල්ලෙන් ගෙන දවන යාග පුදන පූජාසනයේ අං මත දැමිය යුතු ය. ඉතිරි ලේ සියල්ල පූජාසනයේ පාමුල වත් කළ යුතු ය. </span></span><span class="verse v31" data-usfm="LEV.4.31"><span class="label">31</span><span class="content">පසුව සහභාගිකමේ පූජාවලින් තෙල ඉවතට ගත් ලෙස උගේ තෙල ද ඉවතට ගෙන, සමිඳාණන් වහන්සේ වෙත නඟින සුමිහිරි සුවඳක් මෙන් එය පූජාසනය මත දැවිය යුතු ය. මෙසේ පූජකවරයා ඔහු වෙනුවෙන් පව් කමා කිරීමේ පිළිවෙත ඉටු කළ විට, ඒවා ඔහුට කමා කරනු ලැබේ. </span></span><span class="verse v32" data-usfm="LEV.4.32"><span class="label">32</span><span class="content">තවද, ඔහු පාප පූජාව සඳහා බැටළුවෙකු ගෙනෙන්නේ නම්, ඌ නොකැළැල් බැටළුදෙනක විය යුතු ය. </span></span><span class="verse v33" data-usfm="LEV.4.33"><span class="label">33</span><span class="content">ඔහු ඒ සතාගේ හිස පිට අත තබා, පාප පූජාව සඳහා දවන යාග පූජාවට ගත් සතා මැරූ ස්ථානයෙහි ම ඌ මැරිය යුතු ය. </span></span><span class="verse v34" data-usfm="LEV.4.34"><span class="label">34</span><span class="content">පූජකවරයා ද උගේ ලෙයින් ටිකක් තම ඇඟිල්ලෙන් ගෙන දවන යාගය පුදන පූජාසනයේ අං මත දැමිය යුතු ය. ඉතිරි ලේ සියල්ල පූජාසනයේ පාමුල වත් කළ යුතු ය. </span></span><span class="verse v35" data-usfm="LEV.4.35"><span class="label">35</span><span class="content">පසුව ඔහු සහභාගිකමේ පූජාවට ගත් බැටළුවාගෙන් තෙල අහකට ගත් ලෙස උගේ තෙල් ද අහකට ගත යුතු ය. ඉන්පසු සමිඳාණන් වහන්සේට ගින්නෙන් දවා පුදන පූජාවක් මෙන් එය පූජාසනය මත දැවිය යුතු ය. මෙලෙස පූජකවරයා ඔහු කළ පාපයන්ට කමා කිරීමේ පිළිවෙත ඉටු කළ විට ඒවා ඔහුට කමා කරනු ලැබේ.”</span></span> 
     </div> 
    </div> 
   </div> 
  </div>
 </body>
</html>