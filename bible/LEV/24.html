<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch24" data-usfm="LEV.24">  
     <div class="s1"> <span class="heading"><b>නිරතුරු දැල්වෙන පහන</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 27:20-21</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LEV.24.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="LEV.24.2"><span class="label">2</span><span class="content">“පහන් නිතර ම දැල්වෙමින් පවතින පිණිස ඒවා සඳහා ඉස්තරම්, පිරිසිදු ඔලීව තෙල් ගෙනෙන්න ඉශ්රායෙල් ජනයාට අණ කරන්න. </span></span><span class="verse v3" data-usfm="LEV.24.3"><span class="label">3</span><span class="content">සම්මුඛ මණ්ඩපයේ ගිවිසුම් කරඬුව ඉදිරිපිට ඇති තිරයට පිටතින් ඒවා සවස සිට උදය දක්වා සමිඳාණන් වහන්සේ ඉදිරියෙහි නිතර ම දැල්වෙමින් තැබීමට ආරොන් වග බලාගත යුතු ය. මෙය නුඹලාගේ පෙළපත තුළ සදහට ම වලංගු නියෝගයකි. </span></span><span class="verse v4" data-usfm="LEV.24.4"><span class="label">4</span><span class="content">තවද, ඔහු සමිඳාණන් වහන්සේ ඉදිරියෙහි නිතර ම තනි රන් පහන් රුක මත ඒවා තැබීමට අණ කළ යුතු ය.”</span></span> 
     </div> 
     <div class="s1"> <span class="heading"><b>දෙවියන් වහන්සේට පුදන රොටි</b></span> 
     </div> 
     <div class="p"> <span class="verse v4" data-usfm="LEV.24.4"><span class="content"> </span></span><span class="verse v5" data-usfm="LEV.24.5"><span class="label">5</span><span class="content"> </span><span class="content">“නුඹ සිහින් පිටි රැගෙන රොටි දොළොසක් සාදන්න. එක රොටියක පිටි කිලෝග්‍රෑම් එකක් විය යුතු ය. </span></span><span class="verse v6" data-usfm="LEV.24.6"><span class="label">6</span><span class="content">පසුව සමිඳාණන් වහන්සේ ඉදිරියෙහි තනි රන් ගාන ලද මේසය උඩ, එක පේළියකට හය බැගින් පේළි දෙකකට රොටි තැබිය යුතු ය. </span></span><span class="verse v7" data-usfm="LEV.24.7"><span class="label">7</span><span class="content">ඉන්පසු පේළි දෙකේ ම පිරිසිදු තුවරලා දැමිය යුතු ය. මෙලෙස රොටි මත වැටෙන තුවරලා සමිඳාණන් වහන්සේට ගින්නෙන් දවා පුද කරන ආහාර පූජාවක් සිහිවීමේ ලකුණක් වනු ඇත. </span></span><span class="verse v8" data-usfm="LEV.24.8"><span class="label">8</span><span class="content">සෑම සබත් දවසක ම මින් ඉදිරියට ඔහු සමිඳාණන් වහන්සේ ඉදිරියෙහි මේවා පිළිවෙළට තැබිය යුතු ය. මෙලෙස ඉශ්රායෙල් ජනයා උදෙසා ඒවා සදාතන ගිවිසුමක් වනු ඇත. </span></span><span class="verse v9" data-usfm="LEV.24.9"><span class="label">9</span><span class="content">මේ රොටි ආරොන්ට සහ ඔහුගේ පුත්‍රයන් හට අයිති වනු ඇත. ඔවුන් ඒවා ශුද්ධස්ථානයක වැළඳිය යුතු ය. මේවා පූජකවරුන් සඳහා සමිඳාණන් වහන්සේට ගින්නෙන් දවා පුදන ආහාර පූජාවේ අතිශුද්ධ කොටස් වේ. මෙසේ කිරීම සදහට ම වලංගු නියෝගයකි.”</span></span> 
     </div> 
     <div class="s1"> <span class="heading"><b>දේවාපහාසයට දඬුවම්</b></span> 
     </div> 
     <div class="p"> <span class="verse v9" data-usfm="LEV.24.9"><span class="content"> </span></span><span class="verse v10" data-usfm="LEV.24.10"><span class="label">10</span><span class="content">තවද, මිසර වැසියෙකුට දාව ඉශ්රායෙල් ජාතික ස්ත්‍රියකගෙන් උපන් එක්තරා මිනිසෙක්, ඉශ්රායෙල් ජනයා අතර විය. මොහු කඳවුර තුළ දී ඉශ්රායෙල් වැසියෙකු සමඟ දබර කෙළේ ය. </span></span><span class="verse v11" data-usfm="LEV.24.11"><span class="label">11</span><span class="content">ඒ තැනැත්තාගේ මවගේ නම ෂෙලොමිත් ය. ඈ දාන්ගේ ගෝත්‍රයේ දිබ්රීගේ දුව වූවා ය. ඒ තැනැත්තා ද දබර කරන විට දෙවියන් වහන්සේගේ නාමයට අපහාස කොට සාප කෙළෙන්, සෙනඟ මෝසෙස් වෙත ඔහු ගෙනාවෝ ය. </span></span><span class="verse v12" data-usfm="LEV.24.12"><span class="label">12</span><span class="content">මෙසේ ගෙනවුත්, සමිඳාණන් වහන්සේගේ තීරණය දැනගන්න තෙක් ඔව්හු ඔහු හිර අඩස්සි කළහ.</span></span> 
     </div> 
     <div class="p"> <span class="verse v12" data-usfm="LEV.24.12"><span class="content"> </span></span><span class="verse v13" data-usfm="LEV.24.13"><span class="label">13</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v14" data-usfm="LEV.24.14"><span class="label">14</span><span class="content">“සාප කළ තැනැත්තා කඳවුරෙන් පිටතට ගෙනෙන්න. ඔහු කී දේට කන් දුන් සියල්ලන් ඔහුගේ හිස මත අත් තබා, මුළු ජනතාව ම ඔහුට ගල් ගැසිය යුතු ය. </span></span><span class="verse v15" data-usfm="LEV.24.15"><span class="label">15</span><span class="content">නුඹ ද ඉශ්රායෙල් ජනයාට කතා කොට මෙසේ කියන්න: යමෙකු දෙවියන් වහන්සේට සාප කළොත්, ඔහු ඒ පාපයේ දුර්විපාකය දැරිය යුතු ය. </span></span><span class="verse v16" data-usfm="LEV.24.16"><span class="label">16</span><span class="content">ඔහු උන් වහන්සේගේ නාමයට අපහාස කළ බැවින් මරණයට පත් කළ යුතු ය. විදේශිකයෙක් වේවා, දේශයේ උපන් තැනැත්තෙක් වේවා, ඔහු දෙවියන් වහන්සේගේ නාමයට අපහාස කළොත්, මුළු ජනතාව එවැන්නෙකුට ගල් ගසා ඔහු මරණයට පත් කළ යුතු ය.</span></span> 
     </div> 
     <div class="p"> <span class="verse v16" data-usfm="LEV.24.16"><span class="content"> </span></span><span class="verse v17" data-usfm="LEV.24.17"><span class="label">17</span><span class="content"> </span><span class="content">“යමෙකු මිනිසෙකු මැරුවොත්, ඔහු ද මැරිය යුතු ය. </span></span><span class="verse v18" data-usfm="LEV.24.18"><span class="label">18</span><span class="content">යමෙකු මෘගයෙකු මැරුවොත්, මෘගයා වෙනුවට, වන්දි වශයෙන් මෘගයෙකු ගෙවිය යුතු ය.</span></span> 
     </div> 
     <div class="p"> <span class="verse v18" data-usfm="LEV.24.18"><span class="content"> </span></span><span class="verse v19" data-usfm="LEV.24.19"><span class="label">19</span><span class="content">“යමෙකු මිනිසෙකුට තුවාළයක් කළොත්, ඔහුටත් එලෙස ම කරනු ලැබේ.‍ </span></span><span class="verse v20" data-usfm="LEV.24.20"><span class="label">20</span><span class="content">ඇටකටුවට ඇටකටුව ය, ඇසට ඇස ය, දතට දත ය. යමෙකු යමෙකුට තුවාළ කළොත්, ඔහුටත් එලෙස ම කරනු ලැබේ.</span></span> 
     </div> 
     <div class="p"> <span class="verse v20" data-usfm="LEV.24.20"><span class="content"> </span></span><span class="verse v21" data-usfm="LEV.24.21"><span class="label">21</span><span class="content">“යමෙකු මෘගයෙකු මැරුවොත්, ඔහු ඒ වෙනුවට මෘගයෙකු දිය යුතු ය. යමෙකු මිනිසෙකු මැරුවොත්, ඔහු ද මරනු ලැබේ.</span></span> 
     </div> 
     <div class="p"> <span class="verse v21" data-usfm="LEV.24.21"><span class="content"> </span></span><span class="verse v22" data-usfm="LEV.24.22"><span class="label">22</span><span class="content"> </span><span class="content">“ඉශ්රායෙල් ජනයා කෙරෙහි මෙන් ම ඔවුන් අතර වසන විදේශිකයන් කෙරෙහි ද එක ම නීතියක් බල පාන්නේ ය. මන්ද මම වනාහි නුඹලාගේ දෙවි සමිඳාණන් වහන්සේ වෙමි.”</span></span> 
     </div> 
     <div class="p"> <span class="verse v22" data-usfm="LEV.24.22"><span class="content"> </span></span><span class="verse v23" data-usfm="LEV.24.23"><span class="label">23</span><span class="content">මෙසේ මෝසෙස් ඉශ්රයෙල් ජනයාට කතා කෙළේ ය. ඔහු කී ලෙස ඔව්හු සාප කළ තැනැත්තා කඳවුරෙන් පිටතට ගෙනවුත් ඔහුට ගල් ගසා මැරුවෝ ය. ඉශ්රායෙල් ජනයා ද සමිඳාණන් වහන්සේ මෝසෙස්ට අණ කළ පරිදි ඉටු කළහ.</span></span> 
     </div> 
    </div> 
   </div> 
  </div>
 </body>
</html>