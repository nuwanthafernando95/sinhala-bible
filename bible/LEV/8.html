<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch8" data-usfm="LEV.8">  
     <div class="s1"> <span class="heading"><b>පූජකවරයන් කැප කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 29:1-37</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LEV.8.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v2" data-usfm="LEV.8.2"><span class="label">2</span><span class="content">“ආරොන් සහ ඔහු සමඟ ඔහුගේ පුත්‍රයන් ද පූජක වස්ත්‍ර සහ ආලේප තෛලය ද පාප පූජාව සඳහා වස්සෙකු ද බැටළුවන් දෙදෙනෙකු ද නුමුහුන් රොටි පැස ද ගෙන </span></span><span class="verse v3" data-usfm="LEV.8.3"><span class="label">3</span><span class="content">මුළු ජනතාව සම්මුඛ මණ්ඩපයේ දොරටුව ළඟ රැස් කරවන්නැ”යි වදාළ සේක.</span></span> 
     </div> 
     <div class="p"> <span class="verse v3" data-usfm="LEV.8.3"><span class="content"> </span></span><span class="verse v4" data-usfm="LEV.8.4"><span class="label">4</span><span class="content">සමිඳාණන් වහන්සේ මෝසෙස්ට අණ කළ පරිදි ඔහු ඉටු කළ විට, මුළු සභාව සම්මුඛ මණ්ඩපයේ දොරටුව ළඟ රැස්වූ හ. </span></span><span class="verse v5" data-usfm="LEV.8.5"><span class="label">5</span><span class="content">එවිට ඔහු ජනතාව අමතමින්: “සමිඳාණන් වහන්සේ ඉටු කිරීමට අණ කළ දේ මේ ය”යි කී ය. </span></span><span class="verse v6" data-usfm="LEV.8.6"><span class="label">6</span><span class="content">ඉන්පසු ඔහු ආරොන් සහ ඔහුගේ පුත්‍රයන් කැඳවා ඔවුන් නෑවුවේ ය. </span></span><span class="verse v7" data-usfm="LEV.8.7"><span class="label">7</span><span class="content">පසුව මෝසෙස් ඔහුට කබාය හඳවා, ඉඟපටිය බැඳ, සළුව පළඳවා, ඒපොද් නම් සැට්ටය ඔහු පිට දමා, එම සැට්ටයේ ගෙත්තම් කළ පටියෙන් ඔහු ඉණ වටකර බැඳ එය සවි කෙළේ ය. </span></span><span class="verse v8" data-usfm="LEV.8.8"><span class="label">8</span><span class="content">ඉන්පසු ළය වැස්ම ද ඔහුට පළඳවා එය තුළ ඌරිම් සහ තුම්මිම් යන පස ඇට දැමී ය. </span></span><span class="verse v9" data-usfm="LEV.8.9"><span class="label">9</span><span class="content">ඔහුගේ හිස මත මකුටය ද ඊට උඩින් ඉදිරියෙන් රන් තහඩුව වන ශුද්ධ කිරීටය ද සමිඳාණන් වහන්සේ මෝසෙස්ට අණ කළ පරිදි තැබුවේ ය.</span></span> 
     </div> 
     <div class="p"> <span class="verse v9" data-usfm="LEV.8.9"><span class="content"> </span></span><span class="verse v10" data-usfm="LEV.8.10"><span class="label">10</span><span class="content">ඉන්පසු මෝසෙස් ආලේප තෛලය ගෙන මණ්ඩපයත්, එය තුළ වූ සියල්ලත් ආලේප කොට කැප කෙළේ ය. </span></span><span class="verse v11" data-usfm="LEV.8.11"><span class="label">11</span><span class="content">ඔහු ඒ තෛලය පූජාසනය මත හත්වරක් ඉස, පූජාසනය ද එහි සියලු උපකරණ ද වතුර භාජන හා එහි අඩිය ද ආලේප කොට කැප කෙළේ ය. </span></span><span class="verse v12" data-usfm="LEV.8.12"><span class="label">12</span><span class="content">පසුව ඔහු ආලේප තෛලය ආරොන්ගේ හිස මත වත් කොට ඔහු කැප කරමින් ආලේප කෙළේ ය. </span></span><span class="verse v13" data-usfm="LEV.8.13"><span class="label">13</span><span class="content">එවිට ඔහු ආරොන්ගේ පුත්‍රයන් ද කැඳවා සමිඳාණන් වහන්සේ අණ කළ පරිදි, ඔවුන්ට කබා හඳවා, ඉඟ පටි බැඳ හිස් වැසුම් පැළඳවී ය.</span></span> 
     </div> 
     <div class="p"> <span class="verse v13" data-usfm="LEV.8.13"><span class="content"> </span></span><span class="verse v14" data-usfm="LEV.8.14"><span class="label">14</span><span class="content">ඔහු ද පාප පූජාවට පුදන වස්සා ගෙනා කල, ආරොන් සහ ඔහුගේ පුත්‍රයෝ එම වස්සාගේ හිස මත තම අත් තැබූ හ. </span></span><span class="verse v15" data-usfm="LEV.8.15"><span class="label">15</span><span class="content">ඉන්පසු මෝසෙස් ඌ මරා, උගේ ලේ ගෙන, තම ඇඟිල්ලෙන් පූජාසනය වටේට තිබූ අං මත එය තවරා, පූජාසනයේ දොස් පහකොට, එහි පාමුල ඉතිරි ලේ වත් කොට එය මත පව් කමා කිරීමේ පිළිවෙත ඉටු කරමින් එය කැප කෙළේ ය. </span></span><span class="verse v16" data-usfm="LEV.8.16"><span class="label">16</span><span class="content">පසුව ඔහු සතාගේ අතුණු මත තිබූ තෙල සම්පූර්ණයෙන් ද අක්මාව වසා තිබූ සිවිය ද වකුගඩු දෙක සමඟ ඒවායේ තෙල ද ගෙන පූජාසනය මත දැවී ය; </span></span><span class="verse v17" data-usfm="LEV.8.17"><span class="label">17</span><span class="content">එහෙත්, සමිඳාණන් වහන්සේ අණ කළ පරිදි ගවයාගේ ඉතිරි කොටස් වන උගේ හම සහ මාංසය ද ගොම ද කඳවුරෙන් පිටත ගින්නේ දැවී ය.</span></span> 
     </div> 
     <div class="p"> <span class="verse v17" data-usfm="LEV.8.17"><span class="content"> </span></span><span class="verse v18" data-usfm="LEV.8.18"><span class="label">18</span><span class="content">ඉන්පසු ඔහු දවන යාග පූජාව සඳහා බැටළුවා ගෙනා විට ආරොන් සහ ඔහුගේ පුත්‍රයෝ උගේ හිස මත තම අත් තැබූ හ. </span></span><span class="verse v19" data-usfm="LEV.8.19"><span class="label">19</span><span class="content">මෝසෙස් ද ඌ මරා උගේ ලේ පූජාසනය පිට හාත්පසින් ඉස්සේ ය. </span></span><span class="verse v20" data-usfm="LEV.8.20"><span class="label">20</span><span class="content">ඉන්පසු ඔහු ඌ කෑලිවලට කපා, උගේ හිස ද කෑලි සහ තෙල ද ගින්නේ දැවී ය. </span></span><span class="verse v21" data-usfm="LEV.8.21"><span class="label">21</span><span class="content">ඔහු සතාගේ අතුණු හා කකුල් වතුරෙන් සෝදා සතා මුළුමනින් ම පූජාසනය මත දැවී ය. එය වනාහි සමිඳාණන් වහන්සේ මෝසෙස්ට අණ කළ පරිදි ගින්නෙන් දවා, සමිඳාණන් වහන්සේට පුදන සුමිහිරි සුවඳක් සහිත දවන යාග පූජාවකි.</span></span> 
     </div> 
     <div class="p"> <span class="verse v21" data-usfm="LEV.8.21"><span class="content"> </span></span><span class="verse v22" data-usfm="LEV.8.22"><span class="label">22</span><span class="content">පූජකයන් කැප කිරීමේ දී පුදන අනික් බැටළුවා ගෙනා කල, උගේ හිස මත ආරොන් සහ ඔහුගේ පුත්‍රයෝ තම අත් තැබූ හ. </span></span><span class="verse v23" data-usfm="LEV.8.23"><span class="label">23</span><span class="content">මෝසෙස් ද ඌ මරා, උගේ ලේ ගෙන, ආරොන්ගේ දකුණු කන්පෙත්තෙහි ද දකුණතේ මාපටැඟිල්ලේ ද දකුණු පයේ මාපටැඟිල්ලේ ද තැවරී ය. </span></span><span class="verse v24" data-usfm="LEV.8.24"><span class="label">24</span><span class="content">පසුව ඔහු ආරොන්ගේ පුත්‍රයන් කැඳවා ඔවුන්ගේ දකුණු කන් පෙතිවල ද දකුණතේ මාපටැඟිලිවල ද දකුණු පාදයේ මාපටැඟිලිවල ද ලේ තැවරී ය. ඉතිරි ලේ පූජාසනය පිට හාත්පසින් ඉස්සේ ය.</span></span> 
     </div> 
     <div class="p"> <span class="verse v24" data-usfm="LEV.8.24"><span class="content"> </span></span><span class="verse v25" data-usfm="LEV.8.25"><span class="label">25</span><span class="content">ඉන්පසු ඔහු සතාගේ තෙල ද එනම්, තර වල්ගය ද අතුණු මත තිබූ තෙල මුළුමනින් ම ද අක්මාව පිට ඇති සිවිය ද වකුගඩු දෙක හා ඒවායේ තෙල ද දකුණු ගාතය ද ගත්තේ ය. </span></span><span class="verse v26" data-usfm="LEV.8.26"><span class="label">26</span><span class="content">පසුව සමිඳාණන් වහන්සේ ඉදිරියෙහි තිබූ නුමුහුන් රොටි පැසෙන් එක නුමුහුන් රොටියක් ද තෙල් මිශ්‍ර රොටියක් ද එක තුනී රොටි පෙත්තක් ද ගෙන ඔහු ඒවා සතාගේ තෙල හා දකුණු ගාතය මත තබා </span></span><span class="verse v27" data-usfm="LEV.8.27"><span class="label">27</span><span class="content">මේ සියල්ල ම ආරොන්ගේ හා ඔහුගේ පුතුන්ගේ අත්වලට දී සමිඳාණන් වහන්සේ ඉදිරියෙහි පිළිගැන්වීමේ පිළිවෙත ඉටු කෙරෙව්වේ ය. </span></span><span class="verse v28" data-usfm="LEV.8.28"><span class="label">28</span><span class="content">මෙසේ කළ පසු, මෝසෙස් ඒවා ඔවුන්ගේ අත්වලින් ගෙන පූජාසනයේ දවන යාග පූජාව මත දැවී ය. එය වනාහි ගින්නෙන් දවා, සමිඳාණන් වහන්සේට පුදන සුමිහිරි සුවඳැති කැප කිරීමේ පූජාවකි. </span></span><span class="verse v29" data-usfm="LEV.8.29"><span class="label">29</span><span class="content">ඉන්පසු මෝසෙස් සතාගේ ළපැත්ත ගෙන සමිඳාණන් වහන්සේ ඉදිරියෙහි පිළිගැන්වීමේ පිළිවෙත ඉටු කෙළේ ය. සමිඳාණන් වහන්සේ ඔහුට අණ කළ පරිදි, එය වනාහි කැප කිරීමේ බැටළුවාගෙන් මෝසෙස්ට හිමි කොටස වේ.</span></span> 
     </div> 
     <div class="p"> <span class="verse v29" data-usfm="LEV.8.29"><span class="content"> </span></span><span class="verse v30" data-usfm="LEV.8.30"><span class="label">30</span><span class="content">ඉන්පසු මෝසෙස් ආලේප තෛලයෙන් හා පූජාසනය මත වූ ලෙයින් ස්වල්පයක් ගෙන ආරොන් හා ඔහුගේ වස්ත්‍ර මත ද ඔහුගේ පුත්‍රයන් හා ඔවුන්ගේ වස්ත්‍ර මත ද ඉස, ආරොන් සහ ඔහුගේ වස්ත්‍ර ද ඔහුගේ පුත්‍රයන් හා ඔවුන්ගේ වස්ත්‍ර ද කැප කෙළේ ය.</span></span> 
     </div> 
     <div class="p"> <span class="verse v30" data-usfm="LEV.8.30"><span class="content"> </span></span><span class="verse v31" data-usfm="LEV.8.31"><span class="label">31</span><span class="content">එවිට මෝසෙස් ආරොන්ට සහ ඔහුගේ පුතුන්ට කතා කොට, මා අණ කළ පරිදි, “සම්මුඛ මණ්ඩපයේ දොරකඩ ඒ මාංස තම්බා, ‘ආරොන් සහ ඔහුගේ පුතුන් එය වැළඳිය යුතු ය’ කියා එහි දී කැප කිරීමට ගත් පැසේ ඇති රොටි සමඟ වළඳන්න. </span></span><span class="verse v32" data-usfm="LEV.8.32"><span class="label">32</span><span class="content">තවද, මස්වලින් හා රොටිවලින් ඉතිරි වන කොටස ගින්නේ දැවිය යුතු ය. </span></span><span class="verse v33" data-usfm="LEV.8.33"><span class="label">33</span><span class="content">කැප කිරීමේ දින ගණන අවසාන වන තෙක්, දින හතක් ඔබ සම්මුඛ මණ්ඩපයේ දොරටුවෙන් පිටතට නොයා යුතු ය. ඒ සඳහා දින හතක් ගත වේ. </span></span><span class="verse v34" data-usfm="LEV.8.34"><span class="label">34</span><span class="content">අප මෙදින කළ ලෙස ඔබේ පාපවලට කමාව අයැදිනු පිණිස සමිඳාණන් වහන්සේ මෙසේ කිරීමට අණ කළ සේක. </span></span><span class="verse v35" data-usfm="LEV.8.35"><span class="label">35</span><span class="content">එබැවින් ඔබ දිවා රෑ, හත්දිනක් සම්මුඛ මණ්ඩපයේ දොරටුව ළඟ සමිඳාණන් වහන්සේගේ අණ පිළිපදිමින් නැවතී සිටිය යුතු ය. එලෙස නොකළොත්, ඔබ නසින්නහු ය. මක්නිසා ද උන් වහන්සේ මට එසේ අණ කළ සේකැ”යි කීවේ ය. </span></span><span class="verse v36" data-usfm="LEV.8.36"><span class="label">36</span><span class="content">මෙලෙස ආරොන් සහ ඔහුගේ පුත්‍රයෝ සමිඳාණන් වහන්සේ මෝසෙස් මඟින් අණ කළ සියල්ල ඉටු කළහ.</span></span> 
     </div> 
    </div> 
   </div> 
  </div>
 </body>
</html>