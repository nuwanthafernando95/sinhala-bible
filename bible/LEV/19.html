<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch19" data-usfm="LEV.19">  
     <div class="s1"> <span class="heading"><b>සුචරිතය හා යුක්තිය පිළිබඳ නීති</b></span> 
     </div> 
     <div class="p"> <span class="content"> </span><span class="verse v1" data-usfm="LEV.19.1"><span class="label">1</span><span class="content">සමිඳාණන් වහන්සේ මෝසෙස් අමතා, </span></span><span class="verse v2" data-usfm="LEV.19.2"><span class="label">2</span><span class="content">මුළු ඉශ්රායෙල් ජනතාවට කතා කොට ඔවුන්ට කියන ලෙස මෙසේ වදාළ සේක: “නුඹලාගේ දෙවි සමිඳාණන් වහන්සේ වන මා ශුද්ධ බැවින් නුඹලා ද ශුද්ධ ව සිටිය යුතු ය. </span></span><span class="verse v3" data-usfm="LEV.19.3"><span class="label">3</span><span class="content">නුඹලා එකිනෙකා තම තමාගේ පියාට හා මවට ගෞරව දැක්විය යුතු ය. සබත් දවස පැවැත්විය යුතු ය. නුඹලාගේ දෙවි සමිඳාණන් වහන්සේ මම වෙමි.</span></span> 
     </div> 
     <div class="p"> <span class="verse v3" data-usfm="LEV.19.3"><span class="content"> </span></span><span class="verse v4" data-usfm="LEV.19.4"><span class="label">4</span><span class="content"> </span><span class="content">“බොරු දේව පිළිම වෙත නොහැරෙන්න; ලෝහයෙන් වාත්තු කළ දෙවිවරුන් සාදා නොගන්න. නුඹලාගේ දෙවි සමිඳාණන් වහන්සේ මම වෙමි.</span></span> 
     </div> 
     <div class="p"> <span class="verse v4" data-usfm="LEV.19.4"><span class="content"> </span></span><span class="verse v5" data-usfm="LEV.19.5"><span class="label">5</span><span class="content">“නුඹලා සමිඳාණන් වහන්සේට සහභාගිවීමේ පූජාවක් ඔප්පු කරන්නහු නම්, නුඹලා පිළිගනු ලබනු පිණිස එය නිසි ලෙස පුදන්න. </span></span><span class="verse v6" data-usfm="LEV.19.6"><span class="label">6</span><span class="content">සතා මැරූ දවසේ ම නැතහොත් පසු දින උගේ මස් අනුභව කළ යුතු ය. තුන් වන දින දක්වා යමක් ඉතිරි වුවහොත්, එය ගින්නේ දැවිය යුතු ය. </span></span><span class="verse v7" data-usfm="LEV.19.7"><span class="label">7</span><span class="content">තුන් වන දින එයින් අනුභව කිරීම පිළිකුලකි. එම පූජාව ද පිළිගනු නොලැබේ. </span></span><span class="verse v8" data-usfm="LEV.19.8"><span class="label">8</span><span class="content">යමෙකු එයින් අනුභව කළොත්, සමිඳාණන් වහන්සේට කැප කළ දේ කෙලෙසූ බැවින් තම දුෂ්ටකම ගැන වගකිව යුතු ය. එවැන්නෙක් තම සෙනඟ අතරින් නෙරපාදමනු ලැබේ.</span></span> 
     </div> 
     <div class="p"> <span class="verse v8" data-usfm="LEV.19.8"><span class="content"> </span></span><span class="verse v9" data-usfm="LEV.19.9"><span class="label">9</span><span class="content"> </span><span class="content">“නුඹලාගේ කෙත්වලින් අස්වැන්න නෙළන විට, කෙත්වල මායිමේ තිබෙන අස්වැන්න සම්පූර්ණයෙන් ම කපා නොගත යුතු ය. අස්වැන්න වරක් නෙළාගත් පසු ඉතිරි වූ කරල් එකතු කර නොගන්න. </span></span><span class="verse v10" data-usfm="LEV.19.10"><span class="label">10</span><span class="content">එලෙස ම මිදි වත්තෙන් ඉතිරි වූ මිදි පල සියල්ල ම නෙළා නොගන්න. තවද, මිදි වත්තේ වැටී තිබෙන මිදි පල ද එකතු කර නොගත යුතු ය. ඒවා දුප්පතුන් සඳහා ද විදේශිකයන් සඳහා ද ඉතුරු කළ යුතු ය. නුඹලාගේ දෙවි සමිඳාණන් වහන්සේ මම වෙමි.</span></span> 
     </div> 
     <div class="p"> <span class="verse v10" data-usfm="LEV.19.10"><span class="content"> </span></span><span class="verse v11" data-usfm="LEV.19.11"><span class="label">11</span><span class="content"> </span><span class="content">“නුඹලා සොරකම් නොකළ යුතු ය. වංචා නොකළ යුතු ය. කෙනෙකු අනෙකකුට බොරු නොකිව යුතු ය. </span></span><span class="verse v12" data-usfm="LEV.19.12"><span class="label">12</span><span class="content"> තවද, නුඹලා මාගේ නාමයෙන් බොරුවට නොදිවුළ යුතු ය. දෙවියන් වහන්සේගේ නාමයට නුඹලා අපහාස නොකළ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v12" data-usfm="LEV.19.12"><span class="content"> </span></span><span class="verse v13" data-usfm="LEV.19.13"><span class="label">13</span><span class="content"> </span><span class="content">“නුඹලා අසල්වැසියාගෙන් අයුතු ලෙස වාසි නොගත යුතු ය. ඔහුගෙන් කොල්ලකෑම යුතු නැත. කම්කරුවාගේ වේතනය ඔහුට නොදී පසුදා උදේ වන තුරු එය නුඹලා ළඟ තබා නොගත යුතු ය. </span></span><span class="verse v14" data-usfm="LEV.19.14"><span class="label">14</span><span class="content">බිහිරි කෙනෙකුට සාප නොකළ යුතු ය. අන්ධ කෙනෙකු යන මඟ හරහා අවහිරයක් නොතැබිය යුතු ය. නුඹලාගේ දෙවියන් වහන්සේට ගරුබිය පෑ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v14" data-usfm="LEV.19.14"><span class="content"> </span></span><span class="verse v15" data-usfm="LEV.19.15"><span class="label">15</span><span class="content"> </span><span class="content"> “නඩු තීන්දුවක් දෙන විට සාධාරණ ව සිටිය යුතු ය. දිළින්දාගේ පහත් තත්ත්වය වත්, බලවතාගේ උසස් තත්ත්වය වත් නොසලකා, සාධාරණ ලෙස නුඹේ අසල්වැසියා විනිශ්චය කළ යුතු ය. </span></span><span class="verse v16" data-usfm="LEV.19.16"><span class="label">16</span><span class="content">සෙනඟ අතර ගතු කේලාම් දොඩමින් ඔබමොබ නොයා යුතු ය. යමෙකු මරණයට තීන්දු විය හැකි නඩුවක දී, නුඹේ සාක්ෂියෙන් ඔහුගේ පණ බේරාගැනීමට ඉඩ තිබේ නම්, එය කියා පෑ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v16" data-usfm="LEV.19.16"><span class="content"> </span></span><span class="verse v17" data-usfm="LEV.19.17"><span class="label">17</span><span class="content"> </span><span class="content">“නුඹේ සහෝදරයාට විරුද්ධ ව හිතේ ක්‍රෝධය තබා නොගත යුතු ය. අසල්වැසියාගේ වරදක් ඇත්නම්, නොසඟවා ඔහුට කිව යුතු ය. එවිට ඔහු නිසා නුඹ පාපයට නොවැටෙනු ඇත. </span></span><span class="verse v18" data-usfm="LEV.19.18"><span class="label">18</span><span class="content">කෙනෙකුගෙන් පළි නොගත යුතු ය. නුඹලාගේ ජනයාට විරුද්ධ ව බද්ධ වෛරයක් තබා නොගත යුතු ය. නුඹ නුඹට ප්‍රේම කරන ලෙස ම නුඹේ අසල්වැසියාටත් ප්‍රේම කළ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v18" data-usfm="LEV.19.18"><span class="content"> </span></span><span class="verse v19" data-usfm="LEV.19.19"><span class="label">19</span><span class="content"> </span><span class="content">“මාගේ නීති නුඹලා ඉටු කළ යුතු ය. නුඹලාගේ ගවයන්ට වෙන වර්ගයක සතුන් සමඟ පට්ටි ගැසීමට ඉඩ නොදිය යුතු ය. දෙවර්ගයක ධාන්‍ය බීජ නුඹලාගේ කෙතේ නොවැපිරිය යුතු ය. හණ සහ ලෝම මිශ්‍ර ව සාදන ලද වස්ත්‍රයක් ද ඇඟලා නොගත යුතු ය.</span></span> 
     </div> 
     <div class="p"> <span class="verse v19" data-usfm="LEV.19.19"><span class="content"> </span></span><span class="verse v20" data-usfm="LEV.19.20"><span class="label">20</span><span class="content">“යමෙකු තම වහල් දාසිය යම් කෙනෙකුට අනියම් බිරිඳ වශයෙන් විකුණන්නට පොරොන්දු වූ නමුත්, මේ තැනැත්තා ඈ සඳහා වන්දි මුදල නොගෙවා ද, ඈ නිදහස නොලබා ද සිටිය දී ඇගේ හිමියා ඈ සමඟ සයනය කළහොත්, දෙදෙනා ම මරණයට පත් නොකළ යුතු ය. එහෙත්, ඈ තවමත් ඔහුට අයිති බැවින් දෙදෙනාට ම දඬුවම් කළ යුතු ය. </span></span><span class="verse v21" data-usfm="LEV.19.21"><span class="label">21</span><span class="content">ඔහු සම්මුඛ මණ්ඩපයේ දොරකඩ සමිඳාණන් වහන්සේ වෙත වන්දි ගෙවීමේ පූජාව වශයෙන් බැටළුවෙකු ගෙනා යුතු ය. </span></span><span class="verse v22" data-usfm="LEV.19.22"><span class="label">22</span><span class="content">පූජකවරයා ඒ තැනැත්තා කළ පාපය උදෙසා සමිඳාණන් වහන්සේ ඉදිරියෙහි වන්දි ගෙවීමේ පූජාවේ බැටළුවා ඔප්පු කරමින් ඔහු උදෙසා පව් කමාවේ පිළිවෙත ඉටු කළ යුතු ය. එවිට ඔහු කළ පාපය ඔහුට කමා කරනු ලැබේ.</span></span> 
     </div> 
     <div class="p"> <span class="verse v22" data-usfm="LEV.19.22"><span class="content"> </span></span><span class="verse v23" data-usfm="LEV.19.23"><span class="label">23</span><span class="content">“නුඹලා දේශයට පැමිණ, ආහාර සඳහා විවිධ ගස් වර්ග රෝපණය කළ පසු, පළමු අවුරුදු තුනේ දී ඒවායේ පල කෑම තහනම් ලෙස සැලකිය යුතු ය. ඒවා අනුභව නොකළ යුතු ය. </span></span><span class="verse v24" data-usfm="LEV.19.24"><span class="label">24</span><span class="content">සතර වන අවුරුද්දේ දී ද ප්‍රශංසාවක් පිණිස මුළු පලදාව සමිඳාණන් වහන්සේට කැප කළ යුතු ය. </span></span><span class="verse v25" data-usfm="LEV.19.25"><span class="label">25</span><span class="content">එහෙත්, පස් වන අවුරුද්දේ එහි පලදාව නුඹලාට කන්නට පුළුවන. මෙසේ කළොත්, එහි පලදාව ද වර්ධනය වනු ඇත. මම නුඹලාගේ දෙවි සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v25" data-usfm="LEV.19.25"><span class="content"> </span></span><span class="verse v26" data-usfm="LEV.19.26"><span class="label">26</span><span class="content"> </span><span class="content">“යමක ලේ තිබිය දී නුඹලා එය කෑමට නොගත යුතු ය. නුඹලා අනවින සහ නිමිති නොසැලකිය යුතු ය. </span></span><span class="verse v27" data-usfm="LEV.19.27"><span class="label">27</span><span class="content">නළලේ දෙකෙළවරේ හිසකෙස් අක්බඹුරු නොකළ යුතු ය. රැවුලේ අගිස් ද නොකැපිය යුතු ය. </span></span><span class="verse v28" data-usfm="LEV.19.28"><span class="label">28</span><span class="content">මළගිය ඇත්තන් නිසා නුඹලාගේ සිරුරෙහි කැපුමක් නොකළ යුතු ය. ඇඟේ හමේ රූප කොටා නොගත යුතුය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v28" data-usfm="LEV.19.28"><span class="content"> </span></span><span class="verse v29" data-usfm="LEV.19.29"><span class="label">29</span><span class="content"> </span><span class="content">“නුඹේ දුව වෙසඟනක කොට අනාචාරයට දී ඇය දූෂණය නොකරන්න. එසේ කළොත්, දේශය අනාචාරයෙන් ද දුෂ්ටකමෙන් ද පිරී යනු ඇත. </span></span><span class="verse v30" data-usfm="LEV.19.30"><span class="label">30</span><span class="content">මාගේ සබත් දවස් පවත්වා ශුද්ධස්ථානයට ගරු කළ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v30" data-usfm="LEV.19.30"><span class="content"> </span></span><span class="verse v31" data-usfm="LEV.19.31"><span class="label">31</span><span class="content"> </span><span class="content">“නුඹලා නොකෙලෙසෙන පිණිස ආත්ම බන්ධනකාරයන්ගෙන් ගුරුකම් ගන්න අය නොතකන්න. මන්ත්‍රකාරයන් සොයා නොයන්න. මම නුඹලාගේ දෙවි සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v31" data-usfm="LEV.19.31"><span class="content"> </span></span><span class="verse v32" data-usfm="LEV.19.32"><span class="label">32</span><span class="content">“වයස්ගත ඇත්තන් ඉදිරියෙහි නැඟිට සිට, මහල්ලන්ට ගරු කළ යුතු ය. නුඹලාගේ දෙවියන් වහන්සේට ගරුබිය පාන්න, මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v32" data-usfm="LEV.19.32"><span class="content"> </span></span><span class="verse v33" data-usfm="LEV.19.33"><span class="label">33</span><span class="content"> </span><span class="content">“නුඹලාගේ දේශයෙහි වාසය කරන විදේශිකයෙකුට නුඹලා හිංසා නොකළ යුතු ය. </span></span><span class="verse v34" data-usfm="LEV.19.34"><span class="label">34</span><span class="content">නුඹලා අතර වාසය කරන විදේශිකයා සැලකිය යුත්තේ, නුඹලා අතර උපන් කෙනෙකු මෙන් ය. නුඹලා නුඹලාට ප්‍රේම කරන ලෙස ම ඔහුට ද ප්‍රේම කළ යුතු ය. මිසර දේශයේ දී නුඹලා විදේශිකයන් මෙන් සිටි බව සිහි කරන්න. නුඹලාගේ දෙවි සමිඳාණන් වහන්සේ මම වෙමි.</span></span> 
     </div> 
     <div class="p"> <span class="verse v34" data-usfm="LEV.19.34"><span class="content"> </span></span><span class="verse v35" data-usfm="LEV.19.35"><span class="label">35</span><span class="content"> </span><span class="content">“යමක දිග පළල, යමක බර, යමක ප්‍රමාණය තීරණය කිරීමේ දී නුඹලා අසාධාරණ ව ක්‍රියා නොකළ යුතු ය. </span></span><span class="verse v36" data-usfm="LEV.19.36"><span class="label">36</span><span class="content">නුඹලා භාවිතා කළ යුත්තේ හරි තරාදි ද හරි පඩි ද නියම ද්‍රව, ද්‍රව්‍ය මිමි ද ආදිය ය. මිසර දේශයෙන් නුඹලා පිටතට ගෙනා නුඹලාගේ දෙවි සමිඳාණන් වහන්සේ මම වෙමි. </span></span><span class="verse v37" data-usfm="LEV.19.37"><span class="label">37</span><span class="content">එබැවින් නුඹලා මාගේ නීති ද සියලු විනිශ්චයයන් ද පිළිපැදිය යුතු ය. මම සමිඳාණන් වහන්සේ වෙමි.”</span></span> 
     </div> 
    </div> 
   </div> 
  </div>
 </body>
</html>