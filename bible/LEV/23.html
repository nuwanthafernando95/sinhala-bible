<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch23" data-usfm="LEV.23">  
     <div class="s1"> <span class="heading"><b>ආගමික මංගලෝත්සව</b></span> 
     </div> 
     <div class="p"> <span class="content"> </span><span class="verse v1" data-usfm="LEV.23.1"><span class="label">1</span><span class="content">සමිඳාණන් වහන්සේ මෝසෙස් අමතා, </span></span><span class="verse v2" data-usfm="LEV.23.2"><span class="label">2</span><span class="content">“ඉශ්රායෙල් ජනයාට කතා කොට මෙසේ කියන්නැ”යි වදාළ සේක. “නමස්කාරය සඳහා රැස්වීමක් පැවැත්විය යුතු සමිඳාණන් වහන්සේගේ මංගල්‍ය පහත සඳහන් ඒවා ය කියා ප්‍රකාශ කළ යුතු ය.”</span></span> 
     </div> 
     <div class="s1"> <span class="heading"><b>සබත් දවස</b></span> 
     </div> 
     <div class="p"> <span class="verse v2" data-usfm="LEV.23.2"><span class="content"> </span></span><span class="verse v3" data-usfm="LEV.23.3"><span class="label">3</span><span class="content"> </span><span class="content">“දවස් හයක් වැඩ කළ යුතු ය. හත් වන දින වන්දනාමාන පිණිස රැස්වීම් පවත්වන නිවාඩුවේ සබත් දිනය ය. එදින කිසි ම වැඩක් නොකළ යුතු ය. නුඹලා සියලු දෙන කොතැනක වාසය කළත්, එදින සමිඳාණන් වහන්සේට අයිති සබත් දින වේ. </span></span><span class="verse v4" data-usfm="LEV.23.4"><span class="label">4</span><span class="content">තවද, ශුද්ධ නමස්කාරය සඳහා රැස්වීමක් පැවැත්විය යුතු, පහත දක්වන සමිඳාණන් වහන්සේගේ මංගල්‍ය, නියමිත කාලවල දී නුඹ ප්‍රකාශ කළ යුතු ය.”</span></span> 
     </div> 
     <div class="s1"> <span class="heading"><b>පාස්කුව සහ නුමුහුන් රොටි මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 28:15-25</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="LEV.23.4"><span class="content"> </span></span><span class="verse v5" data-usfm="LEV.23.5"><span class="label">5</span><span class="content"> </span><span class="content">“සමිඳාණන් වහන්සේගේ ගෞරවය පිණිස පවත්වන පාස්කුව අරඹනුයේ පළමු වන මාසයේ දහහතර වන දින සවස ය. </span></span><span class="verse v6" data-usfm="LEV.23.6"><span class="label">6</span><span class="content">එම මාසයේ ම පසළොස් වන දින සමිඳාණන් වහන්සේගේ ගෞරවය පිණිස පවත්වන නුමුහුන් රොටි මංගල්‍යයයි. දවස් හතක් නුඹලා නුමුහුන් රොටි අනුභව කළ යුතු ය. </span></span><span class="verse v7" data-usfm="LEV.23.7"><span class="label">7</span><span class="content">පළමු වන දින නුඹලා ශුද්ධ නමස්කාරය සඳහා රැස්වීමක් පැවැත්විය යුතු ය. එදින කිසි බර වැඩක් නොකළ යුතු ය. </span></span><span class="verse v8" data-usfm="LEV.23.8"><span class="label">8</span><span class="content">දින හතක් තුළ නුඹලා සමිඳාණන් වහන්සේට ගින්නෙන් දවා පුදන ආහාර පූජා ඔප්පු කළ යුතු ය. හත් වන දින ශුද්ධ නමස්කාරය සඳහා පවත්වන රැස්වීමකි. එදින කිසි බර වැඩක් නොකළ යුතු ය.”</span></span> 
     </div> 
     <div class="s1"> <span class="heading"><b>නාඹුල් පල මංගල්‍යය</b></span> 
     </div> 
     <div class="p"> <span class="verse v8" data-usfm="LEV.23.8"><span class="content"> </span></span><span class="verse v9" data-usfm="LEV.23.9"><span class="label">9</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v10" data-usfm="LEV.23.10"><span class="label">10</span><span class="content">“ඉශ්රායෙල් ජනයාට කතා කොට මෙසේ කියන්න: ‘මා නුඹලාට දෙන්නට යන දේශයට නුඹලා පැමිණ, එහි අස්වැන්න නෙළාගත් විට, අස්වැන්නෙන් පළමුවෙන් ම කපාගත් ගොයම් මිටිය නුඹලා පූජකවරයා වෙත ගෙනා යුතු ය. </span></span><span class="verse v11" data-usfm="LEV.23.11"><span class="label">11</span><span class="content">නුඹලා උදෙසා එය පිළිගනු ලබන ලෙස ඔහු සමිඳාණන් වහන්සේ ඉදිරියෙහි එය පිදිය යුතු ය. ඔහු එය පිදිය යුත්තේ සබත් දවසට පසු දවසේ ය. </span></span><span class="verse v12" data-usfm="LEV.23.12"><span class="label">12</span><span class="content">ධාන්‍ය පූජාව ඔප්පු කරන දින ම අවුරුද්දක් වයසැති කැළැල් රහිත බැටළු පැටියෙකු දවන යාග පූජාවක් වශයෙන් සමිඳාණන් වහන්සේට පිදිය යුතු ය. </span></span><span class="verse v13" data-usfm="LEV.23.13"><span class="label">13</span><span class="content">ඒ සමඟ ම තෙලින් මිශ්‍ර සිහින් පිටි කිලෝග්‍රෑම් දෙකක් ධාන්‍ය පූජාවක් වශයෙන් සමිඳාණන් වහන්සේ වෙත නඟින සුමිහිරි සුවඳක් වන ලෙස ගින්නෙන් දවා උන් වහන්සේට පූජා කළ යුතු ය. තවද, මුද්‍රික පානය ලීටර එකක් ගෙන එය ද පානීය පූජාවක් ලෙස ඔප්පු කළ යුතු ය. </span></span><span class="verse v14" data-usfm="LEV.23.14"><span class="label">14</span><span class="content">නුඹලාගේ නාඹුල් පල පඬුර දෙවියන් වහන්සේ වෙත ගෙනෙන දින වන තෙක් නුඹලා අලුත් ධාන්‍ය රොටි මෙන් සාදා හෝ අමුවෙන් හෝ විළඳ ලෙස හෝ අනුභව නොකළ යුතු ය. නුඹලා කොතැනක වාසය කළත්, නුඹලාගේ පෙළපත් තුළ මෙය සදහට ම වලංගු නියෝගයකි.”</span></span> 
     </div> 
     <div class="s1"> <span class="heading"><b>අස්වැන්න මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 28:16-31</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="LEV.23.14"><span class="content"> </span></span><span class="verse v15" data-usfm="LEV.23.15"><span class="label">15</span><span class="content"> </span><span class="content">“නුඹලා පිළිගැන්වීමේ පිළිවෙතින් පළමුවෙන් කපාගත් ගොයම් මිටිය පඬුරු ලෙස පුද කළ සබත් දිනට පසු දින පටන් සම්පූර්ණ සබත් දින හතක් ගණන් කළ යුතු ය. </span></span><span class="verse v16" data-usfm="LEV.23.16"><span class="label">16</span><span class="content">හත් වන සබත් දිනට පසු පැමිණෙන පණස් වන දිනේ දී නුඹලා නව ධාන්‍ය පූජාවක් සමිඳාණන් වහන්සේට පිදිය යුතු ය. </span></span><span class="verse v17" data-usfm="LEV.23.17"><span class="label">17</span><span class="content">එක් එක් පවුල, සිහින් පිටි කිලෝග්‍රෑම් දෙකක් ගෙන මුහුන් මිශ්‍ර කොට පුළුස්සන ලද රොටි දෙක බැගින් පිළිගැන්වීමේ පිළිවෙත ඉටු කරනු පිණිස ගෙනා යුතු ය. ඒවා සමිඳාණන් වහන්සේට පුදන නාඹුල් පල වනු ඇත. </span></span><span class="verse v18" data-usfm="LEV.23.18"><span class="label">18</span><span class="content">තවද, නුඹලා රොටි සමඟ අවුරුද්දක් වයසැති බැටළු පැටවුන් හත් දෙනෙකු ද එක ගොන් වස්සෙකු ද එළුවන් දෙදෙනකු ද ඔප්පු කළ යුතු ය. ඒවා දවන යාග පූජාවක් ලෙස ධාන්‍ය පූජාව සහ පානීය පූජාව සමඟ සමිඳාණන් වහන්සේට පිදිය යුතු ය. මෙලෙස ගින්නෙන් දවා පුදන පූජාව උන් වහන්සේට සුමිහිරි සුවඳක් වනු ඇත. </span></span><span class="verse v19" data-usfm="LEV.23.19"><span class="label">19</span><span class="content">ඉන්පසු පාප පූජාවක් සඳහා එක එළු පැටියෙකු ද සහභාගිකමේ පූජාවක් සඳහා අවුරුද්දක් වයසැති බැටළු පැටවුන් දෙදෙනෙකු ද පුද කළ යුතු ය. </span></span><span class="verse v20" data-usfm="LEV.23.20"><span class="label">20</span><span class="content">පූජකවරයා නාඹුල් පල වශයෙන් ගත් රොටි සමඟ බැටළු පැටියන් දෙදෙනෙකු පිළිගැන්වීමේ පිළිවෙත ඉටු කරමින් පුද කළ යුතු ය. උන් වහන්සේට ශුද්ධ පඬුරු වන ඒවා පූජකවරයාට හිමි වනු ඇත. </span></span><span class="verse v21" data-usfm="LEV.23.21"><span class="label">21</span><span class="content">එදින නුඹලා ශුද්ධ නමස්කාරය පිණිස රැස්වන ලෙස ද බර වැඩ නොකරන ලෙස ද ප්‍රකාශ කළ යුතු ය. මෙය නුඹලාගේ පෙළපත් තුළ නුඹලා කොතැනක විසුවත්, සදහට ම වලංගු නියෝගයකි.</span></span> 
     </div> 
     <div class="p"> <span class="verse v21" data-usfm="LEV.23.21"><span class="content"> </span></span><span class="verse v22" data-usfm="LEV.23.22"><span class="label">22</span><span class="content"> </span><span class="content">“නුඹලාගේ කෙත්වල අස්වැන්න නෙළන විට, කෙතේ මායිම්වල තිබෙන ගොයම් සියල්ල ම නොකැපිය යුතු ය. ඉතිරි වූ කරල් ඇහිලීමට කෙතට ආපසු නොයා යුතු ය. ඒවා දුප්පතුන් හා විදේශිකයන් සඳහා නුඹලා ඉතිරි කළ යුතු ය. නුඹලාගේ දෙවි සමිඳාණන් වහන්සේ මම වෙමි.”</span></span> 
     </div> 
     <div class="s1"> <span class="heading"><b>අලුත් අවුරුදු මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 29:1-6</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="LEV.23.22"><span class="content"> </span></span><span class="verse v23" data-usfm="LEV.23.23"><span class="label">23</span><span class="content">සමිඳාණන් වහන්සේ මෝසෙස් අමතා, “ඉශ්රායෙල් ජනයාට කතා කොට මෙසේ කියන්නැ”යි වදාළ සේක. </span></span><span class="verse v24" data-usfm="LEV.23.24"><span class="label">24</span><span class="content">“හත් වන මාසයේ පළමු වන දින දී නුඹලා විශේෂ සබත් දවසක් පැවැත්විය යුතු ය. හොරණෑ නද දෙන විට ශුද්ධ නමස්කාරය සඳහා රැස්විය යුතු ය. </span></span><span class="verse v25" data-usfm="LEV.23.25"><span class="label">25</span><span class="content">එදින නුඹලා බර වැඩ නොකළ යුතු ය. එහෙත්, ආහාර පූජාවක් ගින්නෙන් දවා ඔප්පු කළ යුතු ය.”</span></span> 
     </div> 
     <div class="s1"> <span class="heading"><b>වන්දි ගෙවීමේ දිනය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 29:7-11</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="LEV.23.25"><span class="content"> </span></span><span class="verse v26" data-usfm="LEV.23.26"><span class="label">26</span><span class="content">සමිඳාණන් වහන්සේ මෝසෙස්ට මෙසේ වදාළ සේක:</span><span class="content"> </span></span><span class="verse v27" data-usfm="LEV.23.27"><span class="label">27</span><span class="content">“හත් වන මාසයේ දස වන දින පව් කමාව ලැබීමේ පිළිවෙත ඉටු කරන දිනයකි. එදින නුඹලා ශුද්ධ නමස්කාරය සඳහා රැස්විය යුතු ය. එදින උපවාස කර, ගින්නෙන් දවා ආහාර පූජාවක් සමිඳාණන් වහන්සේට පිදිය යුතු ය. </span></span><span class="verse v28" data-usfm="LEV.23.28"><span class="label">28</span><span class="content">එදින කිසි ම වැඩක් නොකළ යුතු ය. එදින නුඹලා දෙවි සමිඳාණන් වහන්සේ ඉදිරියෙහි නුඹලා උදෙසා පව් කමා කිරීමේ පිළිවෙත ඉටු කරන දිනයකි. </span></span><span class="verse v29" data-usfm="LEV.23.29"><span class="label">29</span><span class="content">එදින යමෙක් උපවාස නොකරන්නේ ද ඔහු තම සෙනඟ අතරෙන් නෙරපාදමනු ලැබේ. </span></span><span class="verse v30" data-usfm="LEV.23.30"><span class="label">30</span><span class="content">එදින යමෙක් වැඩ කරන්නේ ද, ඔහු ද තම සෙනඟ අතරෙන් මරණයට පත් කරනු ලබනු ඇත. </span></span><span class="verse v31" data-usfm="LEV.23.31"><span class="label">31</span><span class="content">එදින කිසි වැඩක් නොකළ යුතු ය. නුඹලා කොතැනක විසුවත් මෙය නුඹලාගේ පෙළපත් තුළ සදහට ම වලංගු නියෝගයකි. </span></span><span class="verse v32" data-usfm="LEV.23.32"><span class="label">32</span><span class="content">එදින නුඹලා උපවාසය රකින මහා සබත් දවසක් විය යුතු ය. නව වන දින සවස සිට පසු දින සවස දක්වා මේ සබත් දිනය නුඹලා පැවැත්විය යුතු ය.”</span></span> 
     </div> 
     <div class="s1"> <span class="heading"><b>කූඩාරම් මංගල්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 29:12-40</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="LEV.23.32"><span class="content"> </span></span><span class="verse v33" data-usfm="LEV.23.33"><span class="label">33</span><span class="content"> </span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v34" data-usfm="LEV.23.34"><span class="label">34</span><span class="content">“ඉශ්රායෙල් ජනයාට කතා කොට මෙසේ කියන්නැ”යි වදාළ සේක. “සත් වන මාසයේ පසළොස් වන දින කූඩාරම් මංගල්‍යය අරඹනු ලැබේ. එය හත් දිනක් පැවැත්විය යුතු ය. </span></span><span class="verse v35" data-usfm="LEV.23.35"><span class="label">35</span><span class="content">පළමු වන දින ශුද්ධ වන්දනාමාන පිණිස රැස්වීම පැවැත්විය යුතු ය. එදින නුඹලා බර වැඩ නොකළ යුතු ය. </span></span><span class="verse v36" data-usfm="LEV.23.36"><span class="label">36</span><span class="content">හත් දිනක් ම සමිඳාණන් වහන්සේට ගින්නෙන් දවා ආහාර පූජාවක් ඔප්පු කළ යුතු ය. අට වන දින ශුද්ධ නමස්කාරය සඳහා රැස්වීමක් පවත්වා ගින්නෙහි දවා ආහාර පූජාවක් සමිඳාණන් වහන්සේට ඔප්පු කළ යුතු ය. එදින ශුද්ධ නමස්කාරය සඳහා ප්‍රසිද්ධ රැස්වීමක් පවත්වන බැවින් කිසි බර වැඩක් නොකළ යුතු ය.</span></span> 
     </div> 
     <div class="p"> <span class="verse v36" data-usfm="LEV.23.36"><span class="content"> </span></span><span class="verse v37" data-usfm="LEV.23.37"><span class="label">37</span><span class="content">“ඒ ඒ දවසට නියමිත ලෙස කළ යුතු වූ, සමිඳාණන් වහන්සේට ගින්නෙන් කරන පූජාවන් නම්, දවන යාග පූජා, ධාන්‍ය පූජා, යාග පඬුරු සහ පානීය පූජාවන් ය. මෙම පූජා ඔප්පු කිරීම පිණිස ශුද්ධ සභා රැස්වීම කැඳවා ප්‍රකාශ කළ යුතු ය. </span></span><span class="verse v38" data-usfm="LEV.23.38"><span class="label">38</span><span class="content">මෙකී මංගල්‍ය, සමිඳාණන් වහන්සේගේ සබත් දින, උන් වහන්සේට දෙන නුඹලාගේ පඬුරුවලට, බාරවලට හා ස්වේච්ඡා පූජාවලට අමතර ව වේ.”</span></span> 
     </div> 
     <div class="s1"> <span class="heading"><b>මංගල්‍යයන් යළි සැමරීම</b></span> 
     </div> 
     <div class="p"> <span class="verse v38" data-usfm="LEV.23.38"><span class="content"> </span></span><span class="verse v39" data-usfm="LEV.23.39"><span class="label">39</span><span class="content"> </span><span class="content"> “හත් වන මාසයේ පසළොස් වන දින නුඹලා දේශයේ පලදාව රැස්කරගත් පසු, හත් දිනක් ම සමිඳාණන් වහන්සේට මංගල්‍ය පැවැත්විය යුතු ය. පළමු වන දවස හා අට වන දවස විවේක ගත යුතු දින විය. </span></span><span class="verse v40" data-usfm="LEV.23.40"><span class="label">40</span><span class="content">පළමු වන දවසේ දී නුඹලා ඉස්තරම් පලතුරු ද තල් අතු ද කොළ පිරුණු අතු ද ගං තෙරින් ගත් විලෝ ද ගෙන, නුඹලාගේ දෙවි සමිඳාණන් වහන්සේ ඉදිරියෙහි ප්‍රීති ප්‍රමෝද වෙමින් හත් දිනක් මංගල්‍ය පැවැත්විය යුතු ය. </span></span><span class="verse v41" data-usfm="LEV.23.41"><span class="label">41</span><span class="content">මෙලෙස අවුරුද්දට හත් දිනක් තුළ සමිඳාණන් වහන්සේට මංගල්‍ය පැවැත්විය යුතු ය. මෙය නුඹලාගේ පෙළපත් තුළ සදහට ම වලංගු නියෝගයකි. නුඹලා මේ මංගල්‍ය පැවැත්විය යුත්තේ හත් වන මාසයේ දී ය. </span></span><span class="verse v42" data-usfm="LEV.23.42"><span class="label">42</span><span class="content">හත් දිනක් ම නුඹලා පැල්පත්වල වාසය කළ යුතු ය. ඉශ්රායෙල් ජාතිකයන් සියලු දෙන මෙසේ විසිය යුතු ය. </span></span><span class="verse v43" data-usfm="LEV.23.43"><span class="label">43</span><span class="content">මෙලෙස මා ඉශ්රායෙල් ජනයා මිසර දේශයෙන් පිටතට ගෙනෙන විට මා ඔවුන්ට පැල්පත්වල වාසය කිරීමට සැලැසූ බව නුඹලාගේ අනාගත පරම්පරා දැනගන්නෝ ය. නුඹලාගේ දෙවි සමිඳාණන් වහන්සේ මම ය.”</span></span> 
     </div> 
     <div class="p"> <span class="verse v43" data-usfm="LEV.23.43"><span class="content"> </span></span><span class="verse v44" data-usfm="LEV.23.44"><span class="label">44</span><span class="content">මෝසෙස් සමිඳාණන් වහන්සේගේ මංගල්‍ය ඉශ්රායෙල් ජනයාට ප්‍රකාශ කෙළේ ය.</span></span> 
     </div> 
    </div> 
   </div> 
  </div>
 </body>
</html>