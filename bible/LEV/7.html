<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch7" data-usfm="LEV.7">  
     <div class="s1"> <span class="heading"><b>වන්දි ගෙවීමේ පූජා</b></span> 
     </div> 
     <div class="p"> <span class="content"> </span><span class="verse v1" data-usfm="LEV.7.1"><span class="label">1</span><span class="content">“වන්දි ගෙවීමේ පූජාව පිළිබඳ නීතිය මේ ය: එය අතිශුද්ධ දෙයකි. </span></span><span class="verse v2" data-usfm="LEV.7.2"><span class="label">2</span><span class="content">දවන යාග පූජාව පිණිස සතා මරන ස්ථානයේ දී වන්දි ගෙවීමේ පූජාව පිණිස ගත් සතා ද මැරිය යුතු ය. පසුව උගේ ලේ පූජාසනය පිට හාත්පසින් ඉසිය යුතු ය. </span></span><span class="verse v3" data-usfm="LEV.7.3"><span class="label">3</span><span class="content">උගේ තෙල සම්පූර්ණයෙන් ම ද එනම්, උගේ වල්ගය ද අතුණු වසා ඇති තෙල ද </span></span><span class="verse v4" data-usfm="LEV.7.4"><span class="label">4</span><span class="content">වකුගඩු දෙක ද ඒවා මත තුනටිය ළඟ ඇති තෙල ද අක්මාව පිට සිවිය ද වකුගඩු සමඟ ඉවතට ගත යුතු ය. </span></span><span class="verse v5" data-usfm="LEV.7.5"><span class="label">5</span><span class="content">පූජකවරයා ඒවා පූජාසනය මත ගින්නෙන් දවා සමිඳාණන් වහන්සේට පුදන පූජාවක් මෙන් ඔප්පු කළ යුතු ය. මෙය වන්දි ගෙවීමේ පූජාවකි. </span></span><span class="verse v6" data-usfm="LEV.7.6"><span class="label">6</span><span class="content">පූජකවරුන් අතර සිටින සෑම පිරිමියෙකුට ම ඉන් වැළඳිය හැකි ය. එය වැළඳිය යුත්තේ ද ශුද්ධස්ථානයක ය. එය අතිශුද්ධ දෙයකි.</span></span> 
     </div> 
     <div class="p"> <span class="verse v6" data-usfm="LEV.7.6"><span class="content"> </span></span><span class="verse v7" data-usfm="LEV.7.7"><span class="label">7</span><span class="content">“පාප පූජාවට වලංගු නීතිය වන්දි ගෙවීමේ පූජාවට ද වලංගු වේ. පූජා ඔප්පු කරන පූජකවරයාට ඒවා අයිති ය. </span></span><span class="verse v8" data-usfm="LEV.7.8"><span class="label">8</span><span class="content">යමෙකුගේ දවන යාග පූජාව පුදන පූජකවරයාට, ඔහු පිදූ සතාගේ හම අයිති ය. </span></span><span class="verse v9" data-usfm="LEV.7.9"><span class="label">9</span><span class="content">උදුනක පිසූ ධාන්‍ය පූජාව මුළුමනින් ද කබලක හෝ තාච්චියක හෝ පිළියෙළ කළ සියල්ල ද පිදූ පූජකවරයාට අයිති ය. </span></span><span class="verse v10" data-usfm="LEV.7.10"><span class="label">10</span><span class="content">තෙල් මිශ්‍ර සහ අමිශ්‍ර ධාන්‍ය පූජා සියල්ල ම ආරොන්ගේ පුත්‍රයන් සියලු දෙනා සම සේ බෙදාගත යුතු ය.”</span></span> 
     </div> 
     <div class="s1"> <span class="heading"><b>සහභාගිකමේ පූජා</b></span> 
     </div> 
     <div class="p"> <span class="verse v10" data-usfm="LEV.7.10"><span class="content"> </span></span><span class="verse v11" data-usfm="LEV.7.11"><span class="label">11</span><span class="content">“සමිඳාණන් වහන්සේට පිදිය යුතු සහභාගිකමේ පූජා පිළිබඳ නීතිය මේ ය: </span></span><span class="verse v12" data-usfm="LEV.7.12"><span class="label">12</span><span class="content">යමෙක් ස්තුති දීමක් වශයෙන් එය පුදන්නේ නම්, ස්තුති දීමේ පූජාවක් සමඟ තෙල් මිශ්‍ර නුමුහුන් රොටි ද තෙල් ගෑ නුමුහුන් රොටි පෙති ද සිහින් පිටිවලින් බදින ලද තෙල් මිශ්‍ර රොටි ද පුද කළ යුතු ය. </span></span><span class="verse v13" data-usfm="LEV.7.13"><span class="label">13</span><span class="content">තවද, රොටි සමඟ මුහුන් මිශ්‍ර රොටි ද තම පූජාවට එකතු කොට සහභාගිකමේ පූජාව සමඟ ස්තුති පූජාවක් වශයෙන් පුද කළ යුතු ය. </span></span><span class="verse v14" data-usfm="LEV.7.14"><span class="label">14</span><span class="content">ඔහු සෑම රොටි වර්ගවලින් ම එක් කොටසක් බැගින් විශේෂ පඬුරක් වශයෙන් සමිඳාණන් වහන්සේට පිදිය යුතු ය. එය සහභාගිකමේ පූජාවට පිදූ සතාගේ ලේ ඉසින පූජකවරයාට අයිති ය. </span></span><span class="verse v15" data-usfm="LEV.7.15"><span class="label">15</span><span class="content">ස්තුති දීම සඳහා සහභාගිකමේ පූජාව වශයෙන් පුදන සතාගේ මාංසය ඌ පුදන දවසේ දී ම වැළඳිය යුතු ය. ඉන් කිසිවක් පසුදින උදය දක්වා නොතැබිය යුතු ය.</span></span> 
     </div> 
     <div class="p"> <span class="verse v15" data-usfm="LEV.7.15"><span class="content"> </span></span><span class="verse v16" data-usfm="LEV.7.16"><span class="label">16</span><span class="content">“එහෙත්, පූජා කරන සතා පුදන්නේ භාරයක් හෝ ස්වේච්ඡා පූජාවක් හෝ වශයෙන් නම්, ඔහු එය පුදන දවසේ දී වැළඳිය යුතු ය. ඉන් ඉතිරි කොටස පසුදින ද වළඳන්නට පුළුවන. </span></span><span class="verse v17" data-usfm="LEV.7.17"><span class="label">17</span><span class="content">එහෙත් ඌගේ මාංසයෙන් ඉතිරි වන කොටස තුන් වන දවසේ දී ගින්නේ දැවිය යුතු ය. </span></span><span class="verse v18" data-usfm="LEV.7.18"><span class="label">18</span><span class="content">එහෙත්, යමෙකු සහභාගිකමේ පූජාව වශයෙන් පුදන සතාගේ මාංසය තුන් වන දවසේ දී වැළඳුවහොත්, ඔහුගේ පූජාව නොපිළිගනු ලැබේ. පූජාව පුදන තැනැත්තාට එයින් වන ආනිශංසයක් නැත. එය පිළිකුලක් වනු ඇත. එයින් වළඳන තැනැත්තා එය ගැන වගකිව යුතු ය. </span></span><span class="verse v19" data-usfm="LEV.7.19"><span class="label">19</span><span class="content">අපවිත්‍ර යමකට ස්පර්ශ වන ඒ මාංසය නොවැළඳිය යුතු අතර එය ගින්නේ දැවිය යුතු ය.</span></span> 
     </div> 
     <div class="p"> <span class="verse v19" data-usfm="LEV.7.19"><span class="content">“ඉතිරි මාංසය ආගමික චාරිත්‍ර අනුව පවිත්‍ර ව සිටින සෑම කෙනෙකුට ම වැළඳිය හැක. </span></span><span class="verse v20" data-usfm="LEV.7.20"><span class="label">20</span><span class="content">එහෙත්, ආගමික චාරිත්‍ර අනුව අපවිත්‍ර යයි සැලකෙන යමෙකු සහභාගිකමේ පූජාව වශයෙන් පිදූ සතාගේ මාංසය කෑවහොත්, ඔහු තම සෙනඟ කෙරෙන් නෙරපාදමනු ලැබේ. </span></span><span class="verse v21" data-usfm="LEV.7.21"><span class="label">21</span><span class="content">තවද, යමෙකු මනුෂ්‍යයෙකුගේ හෝ මෘගයෙකුගේ හෝ ආගමික චාරිත්‍ර අනුව අපවිත්‍ර යයි සැලකෙන යමක් හෝ පිළිකුල් අපවිත්‍ර දෙයක් හෝ ස්පර්ශ කොට, සහභාගිකමේ පූජාවක් වශයෙන් සමිඳාණන් වහන්සේට පුදන ලද සතෙකුගේ මාංස වැළඳුවහොත්, ඔහු සිය සෙනඟ කෙරෙන් නෙරපාදමනු ලැබේ.”</span></span> 
     </div> 
     <div class="p"> <span class="verse v21" data-usfm="LEV.7.21"><span class="content"> </span></span><span class="verse v22" data-usfm="LEV.7.22"><span class="label">22</span><span class="content">සමිඳාණන් වහන්සේ මෝසෙස් අමතමින්, </span></span><span class="verse v23" data-usfm="LEV.7.23"><span class="label">23</span><span class="content">“ඉශ්රායෙල් ජනතාවට කතා කොට මෙසේ කියන්න, ‘නුඹලා ගවයෙකුගේ හෝ බැටළුවෙකුගේ හෝ එළුවෙකුගේ හෝ තෙල කෑමට නොගත යුතු ය. </span></span><span class="verse v24" data-usfm="LEV.7.24"><span class="label">24</span><span class="content">ස්වාභාවික ලෙස මැරුණු සතෙකුගේ හෝ වන මෘගයෙකු විසින් ඉරාදමනු ලබන සතෙකුගේ හෝ තෙල කිසි සේත් නොකෑ යුතු ය. එහෙත්, එය යම්කිසි ප්‍රයෝජනයකට ගත හැකි ය. </span></span><span class="verse v25" data-usfm="LEV.7.25"><span class="label">25</span><span class="content">මිනිසුන් විසින් ගින්නෙන් දවා සමිඳාණන් වහන්සේට පුදන ලද සතෙකුගේ තෙල යමෙක් කන්නේ ද, ඔහු සිය සෙනඟ කෙරෙන් නෙරපාදමනු ලැබේ. </span></span><span class="verse v26" data-usfm="LEV.7.26"><span class="label">26</span><span class="content">නුඹ වසන කිසිම තැනක පක්ෂියෙකුගේ වේවා, මෘගයෙකුගේ වේවා ලේ කෑමට නොගත යුතු ය.</span><span class="content"> </span></span><span class="verse v27" data-usfm="LEV.7.27"><span class="label">27</span><span class="content">යමෙක් ලේ කෑමට ගන්නේ ද ඔහු සිය සෙනඟ කෙරෙන් නෙරපාදමනු ලැබේ ය’ ”යි වදාළ සේක.</span></span> 
     </div> 
     <div class="s1"> <span class="heading"><b>පූජකවරයාගේ කොටස</b></span> 
     </div> 
     <div class="p"> <span class="verse v27" data-usfm="LEV.7.27"><span class="content"> </span></span><span class="verse v28" data-usfm="LEV.7.28"><span class="label">28</span><span class="content">නැවතත් සමිඳාණන් වහන්සේ මෝසෙස් අමතා, </span></span><span class="verse v29" data-usfm="LEV.7.29"><span class="label">29</span><span class="content">“ඉශ්රායෙල් ජනතාවට කතා කොට මෙසේ කියන්නැ”යි වදාළ සේක. “යමෙක් සහභාගිකමේ පූජාවක් සමිඳාණන් වහන්සේට ඔප්පු කරන්නේ ද, ඔහු ඉන් කොටසක් දීමනාවක් වශයෙන් සමිඳාණන් වහන්සේ වෙත ගෙනා යුතු ය. </span></span><span class="verse v30" data-usfm="LEV.7.30"><span class="label">30</span><span class="content">ගින්නෙන් දවා සමිඳාණන් වහන්සේට පුදන පූජාව ඔහු සිය අතින් ම ගෙනා යුතු ය. ඔහු සතාගේ ළපැත්ත සමඟ තෙල ද ගෙනවුත්, එයින් සමිඳාණන් වහන්සේ ඉදිරියෙහි පිළිගැන්වීමේ පිළිවෙත ඉටු කළ යුතු ය. </span></span><span class="verse v31" data-usfm="LEV.7.31"><span class="label">31</span><span class="content">පූජකවරයා පූජාසනය මත තෙල දැවිය යුතු ය. සතාගේ ළපැත්ත ආරොන්ට සහ ඔහුගේ පුත්‍රයන්ට අයිති වේ. </span></span><span class="verse v32" data-usfm="LEV.7.32"><span class="label">32</span><span class="content">සහභාගිකමේ පූජාවේ විශේෂ පඬුරක් වශයෙන් සතාගේ දකුණු ගාතය නුඹ පූජකවරයාට දිය යුතු ය. </span></span><span class="verse v33" data-usfm="LEV.7.33"><span class="label">33</span><span class="content">ආරොන්ගේ පුත්‍රයන් අතරෙන් සහභාගිකමේ පූජාවේ සතාගේ ලෙය සහ තෙල පුදන තැනැත්තාට තම කොටස වශයෙන් දකුණු ගාතය හිමි වේ. </span></span><span class="verse v34" data-usfm="LEV.7.34"><span class="label">34</span><span class="content">මෙලෙස මම ඉශ්රායෙල් ජනයාගේ සහභාගිකමේ පූජා පඬුරුවලින් පිළිගැන්වීමේ පිළිවෙත කළ සතුන්ගේ ළපැත්ත සහ විශේෂයෙන් පිදූ දකුණු ගාතය පූජක ආරොන්ට සහ ඔහුගේ පුතුන්ට දෙමි. මෙය ඉශ්රායෙල් ජනයා අතර සදහට ම වලංගු නියෝගයකි.”</span></span> 
     </div> 
     <div class="p"> <span class="verse v34" data-usfm="LEV.7.34"><span class="content"> </span></span><span class="verse v35" data-usfm="LEV.7.35"><span class="label">35</span><span class="content">ආරොන් සහ ඔහුගේ පුත්‍රයන් පූජක නිල තනතුරේ සමිඳාණන් වහන්සේට සේවය කරනු පිණිස ඉදිරිපත් කොට, ඔවුන් ආලේප කළ දවසේ දී ගින්නෙන් දවා සමිඳාණන් වහන්සේට පුදන පූජාවලින් ඔවුන්ට හිමි කොටස මෙය වේ. </span></span><span class="verse v36" data-usfm="LEV.7.36"><span class="label">36</span><span class="content">මෝසෙස් ඔවුන් ආලේප කරන දවසේ දී ඉශ්රායෙල් ජනයා ඔවුන්ට දිය යුතු ලෙස සමිඳාණන් වහන්සේ ඔවුන්ට අණ කළ දේ මේ ය. තවද, මෙය ඔවුන්ගේ පෙළපත් තුළ සදහට ම වලංගු නියෝගයකි. </span></span><span class="verse v37" data-usfm="LEV.7.37"><span class="label">37</span><span class="content">දවන යාග පූජාව හා ධාන්‍ය පූජාව ද පාප පූජාව හා වන්දි ගෙවීමේ පූජාව ද ආලේප කිරීමේ හා සහභාගිකමේ පූජාව ද පිළිබඳ නීතිය මේ ය. </span></span><span class="verse v38" data-usfm="LEV.7.38"><span class="label">38</span><span class="content">සීනයි පාළුකරයේ සීනයි කන්ද මත සමිඳාණන් වහන්සේට පූජා පිදීමට ඉශ්රායෙල් ජනයාට මෝසෙස් නියම කළ දවසේ දී උන් වහන්සේ ඔහුට අණ කෙළේ එසේ ය.</span></span> 
     </div> 
    </div> 
   </div> 
  </div>
 </body>
</html>