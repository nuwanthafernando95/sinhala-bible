<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch18" data-usfm="LEV.18">  
     <div class="s1"> <span class="heading"><b>කාමයෙහි වරදවා හැසිරීම</b></span> 
     </div> 
     <div class="p"> <span class="content"> </span><span class="verse v1" data-usfm="LEV.18.1"><span class="label">1</span><span class="content">සමිඳාණන් වහන්සේ මෝසෙස් අමතා, </span></span><span class="verse v2" data-usfm="LEV.18.2"><span class="label">2</span><span class="content">“ඉශ්රායෙල් ජනයාට කතා කොට ඔවුන්ට මෙසේ කියන්නැ”යි වදාළ සේක. “මම නුඹලාගේ දෙවි සමිඳාණන් වහන්සේ වෙමි. </span></span><span class="verse v3" data-usfm="LEV.18.3"><span class="label">3</span><span class="content">නුඹලා වාසය කළ මිසර දේශයෙහි වැසියන්ගේ ක්‍රියා නුඹලා අනුගමනය නොකළ යුතු ය. තවද, මා නුඹලා පමුණුවන්නට යන කානාන් දේශයේ වැසියන්ගේ ක්‍රියා ද අනුගමනය නොකළ යුතු ය. ඔවුන්ගේ නියෝගයන්ට ද කීකරු නොවිය යුතු ය. </span></span><span class="verse v4" data-usfm="LEV.18.4"><span class="label">4</span><span class="content">නුඹලා මාගේ විනිශ්චයයන් ඉටු කරමින්, නියෝග පවත්වමින් ඒවාට කීකරු විය යුතු ය. මම වනාහි නුඹලාගේ දෙවි සමිඳාණන් වහන්සේ වෙමි. </span></span><span class="verse v5" data-usfm="LEV.18.5"><span class="label">5</span><span class="content">මාගේ නීති හා විනිශ්චයයන් නුඹලා පිළිපැදිය යුතු ය. යමෙක් ඒවා ඉටු කරන්නේ ද ඔහු ඒ මඟින් ජීවත් වනු ඇත. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v5" data-usfm="LEV.18.5"><span class="content"> </span></span><span class="verse v6" data-usfm="LEV.18.6"><span class="label">6</span><span class="content">“නුඹලාගෙන් කිසිවෙකු කිට්ටු ඥාතියෙකුගේ නිරුවත අනාවරණය නොකළ යුතු ය. මම සමිඳාණන් වහන්සේ ය. </span></span><span class="verse v7" data-usfm="LEV.18.7"><span class="label">7</span><span class="content">නුඹේ මවගේ නිරුවත අනාවරණය කොට නුඹේ පියාට නින්දා නොකළ යුතු ය. ඈ නුඹේ මව බැවින් ඇගේ නිරුවත අනාවරණය නොකළ යුතු ය. </span></span><span class="verse v8" data-usfm="LEV.18.8"><span class="label">8</span><span class="content">නුඹේ පියාගේ බිරිඳකගේ නිරුවත අනාවරණය නොකළ යුතු ය. එසේ කිරීම නුඹේ පියාට කරන නින්දාවකි. </span></span><span class="verse v9" data-usfm="LEV.18.9"><span class="label">9</span><span class="content">ගෙදර උපන් හෝ අන් තැනක උපන් හෝ නුඹේ පියාගේ හෝ මවගේ හෝ දුව වන නුඹේ සහෝදරියගේ නිරුවත අනාවරණය නොකළ යුතු ය. </span></span><span class="verse v10" data-usfm="LEV.18.10"><span class="label">10</span><span class="content">නුඹේ පුතෙකුට උපන් හෝ දුවකට උපන් හෝ නුඹේ මිණිබිරියකගේ නිරුවත අනාවරණය නොකළ යුතු ය. එය නුඹට ම කරගන්න නින්දාවකි. </span></span><span class="verse v11" data-usfm="LEV.18.11"><span class="label">11</span><span class="content">නුඹේ පියාට දාව උපන්, ඔහුගේ වෙන කසාදයක දුව, නුඹේ සොහොයුරිය වන බැවින්, ඇගේ නිරුවත අනාවරණය නොකළ යුතු ය. </span></span><span class="verse v12" data-usfm="LEV.18.12"><span class="label">12</span><span class="content">නුඹේ පියාගේ සොහොයුරිය, නුඹේ පියාගේ කිට්ටු නෑයෙකු බැවින් ඇගේ නිරුවත අනාවරණය නොකළ යුතු ය. </span></span><span class="verse v13" data-usfm="LEV.18.13"><span class="label">13</span><span class="content">නුඹේ මවගේ සොහොයුරිය, නුඹේ මවගේ කිට්ටු නෑයෙකු බැවින්, ඇගේ නිරුවත අනාවරණය නොකළ යුතු ය. </span></span><span class="verse v14" data-usfm="LEV.18.14"><span class="label">14</span><span class="content">නුඹේ පියාගේ සහෝදරයාගේ බිරිඳ නුඹේ කුඩම්මා වන බැවින් ඇගේ නිරුවත අනාවරණය නොකළ යුතු ය. </span></span><span class="verse v15" data-usfm="LEV.18.15"><span class="label">15</span><span class="content">නුඹේ ලේලි, නුඹේ පුතාගේ බිරිඳ වන බැවින්, ඇගේ නිරුවත අනාවරණය නොකළ යුතු ය. </span></span><span class="verse v16" data-usfm="LEV.18.16"><span class="label">16</span><span class="content">නුඹේ සහෝදරයාගේ බිරිඳගේ නිරුවත අනාවරණය නොකළ යුතු ය. එය ඔහුට කරන නින්දාවකි. </span></span><span class="verse v17" data-usfm="LEV.18.17"><span class="label">17</span><span class="content">නුඹ යම් ස්ත්‍රියකගේ නිරුවත අනාවරණය කළ පසු ඇගේ දුවගේ හෝ ඇගේ මිණිබිරියගේ හෝ නිරුවත අනාවරණය නොකළ යුතු ය. ඔවුන් කිට්ටු නෑයන් වන බැවින් එසේ කිරීම දුෂ්ටකමකි. </span></span><span class="verse v18" data-usfm="LEV.18.18"><span class="label">18</span><span class="content">නුඹේ භාර්යාව ජීවත් ව සිටිය දී, ඇගේ සහෝදරිය තවත් භාර්යාවක වශයෙන් පාවාගෙන ඇගේ නිරුවත අනාවරණය නොකළ යුතු ය.</span></span> 
     </div> 
     <div class="p"> <span class="verse v18" data-usfm="LEV.18.18"><span class="content"> </span></span><span class="verse v19" data-usfm="LEV.18.19"><span class="label">19</span><span class="content"> </span><span class="content">“යම් ස්ත්‍රියකගේ ඔසප් වීමේ කාලයේ දී ඇගේ නිරුවත අනාවරණය නොකළ යුතු ය. </span></span><span class="verse v20" data-usfm="LEV.18.20"><span class="label">20</span><span class="content">තවද, වෙනත් මිනිසෙකුගේ භාර්යාවක සමඟ සයනය නොකරන්න. එසේ කළොත්, ඔබ කෙලෙසෙනු ඇත. </span></span><span class="verse v21" data-usfm="LEV.18.21"><span class="label">21</span><span class="content">නුඹේ දෙවියන් වහන්සේට අපහාස නොකළ යුතු බැවින්, නුඹ කිසි ම දරුවෙකු මොලෙක් නම් දෙවියාට පූජා නොකළ යුතු ය. මම සමිඳාණන් වහන්සේ ය. </span></span><span class="verse v22" data-usfm="LEV.18.22"><span class="label">22</span><span class="content">නුඹ ස්ත්‍රියක සමඟ සයනය කරන අයුරින් ම පිරිමියෙකු සමඟ ද නොහැසිරිය යුතු ය. මෙසේ කිරීම පිළිකුලකි. </span></span><span class="verse v23" data-usfm="LEV.18.23"><span class="label">23</span><span class="content">නුඹ හෝ කිසි ම ස්ත්‍රියක හෝ මෘගයෙකු සමඟ මෛථූනයෙහි නොයෙදිය යුතු ය. එසේ කිරීම අස්වාභාවික දූෂණයකි.</span></span> 
     </div> 
     <div class="p"> <span class="verse v23" data-usfm="LEV.18.23"><span class="content"> </span></span><span class="verse v24" data-usfm="LEV.18.24"><span class="label">24</span><span class="content">“මෙවැනි ක්‍රියා කිසිවකින් නුඹ කෙලෙසා නොගන්න. මෙවැනි දේ කිරීමෙන් විජාතීහු තමන් කෙලෙසාගත්හ. නුඹලා යන්නට කලින් මම ඔවුන් ඒ රටින් පන්නාදමමි. </span></span><span class="verse v25" data-usfm="LEV.18.25"><span class="label">25</span><span class="content">ඔව්හු එසේ හැසිර දේශය කෙලෙසාගත්හ. එබැවින් මම ඔවුන්ගේ දුෂ්ටකමට දඬුවම් දෙමි. ඒ දේශය පවා තම වැසියන් නෙරපා දමන්නේ ය. </span></span><span class="verse v26" data-usfm="LEV.18.26"><span class="label">26</span><span class="content">එබැවින් නුඹලා මාගේ නීති ද විනිශ්චයයන් ද පවත්වා මෙවැනි කිසි ම පිළිකුල් ක්‍රියාවක් නොකටයුතු ය. නුඹලා අතරෙන් යමෙකු හෝ නුඹලා අතර වසන ඕනෑ ම විදේශිකයෙකු හෝ එවැන්නක් නොකළ යුතු ය. </span></span><span class="verse v27" data-usfm="LEV.18.27"><span class="label">27</span><span class="content">නුඹලාට කලින් ඒ දේශවාසීහු මේ සියලු පිළිකුල්කම් කළහ. එසේ කිරීමෙන් දේශය දූෂ්‍ය විය. </span></span><span class="verse v28" data-usfm="LEV.18.28"><span class="label">28</span><span class="content">නුඹලාට කලින් ඔවුන් එසේ කර, දේශය එහි වැසියන් නෙරපාදැමී ය. එලෙස ම නුඹලාත් දේශය කෙලෙසුවොත්, දේශය නුඹලාත් නෙරපාදමනු ඇත. එබැවින් එලෙස නොකිරීමට වග බලාගත යුතු ය. </span></span><span class="verse v29" data-usfm="LEV.18.29"><span class="label">29</span><span class="content">යමෙකු මෙවැනි පිළිකුල්කම් කිසිවක් කළොත්, එවැන්නෙකු ඔවුන්ගේ සෙනඟ අතරෙන් නෙරපාදමනු ලැබිය යුතු ය.</span></span> 
     </div> 
     <div class="p"> <span class="verse v29" data-usfm="LEV.18.29"><span class="content"> </span></span><span class="verse v30" data-usfm="LEV.18.30"><span class="label">30</span><span class="content">“එබැවින් නුඹලා මාගේ නියෝගයන් පිළිපැදිය යුතු ය. නුඹලාට කලින් කරන ලද මෙකී පිළිකුල් සිරිත්වලින් කිසිවක් නුඹලා නොකළ යුතු ය. එවිට ඒවායින් නුඹලා කෙලෙසා නොගන්නහු ය. මම නුඹලාගේ දෙවි සමිඳාණන් වහන්සේ වෙමි.”</span></span> 
     </div> 
    </div> 
   </div> 
  </div>
 </body>
</html>