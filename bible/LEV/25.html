<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch25" data-usfm="LEV.25">  
     <div class="s1"> <span class="heading"><b>සබත් වර්ෂය</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 15:1-11</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LEV.25.1"><span class="label">1</span><span class="content"> </span><span class="content">සමිඳාණන් වහන්සේ සීනයි කන්දේ දී මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="LEV.25.2"><span class="label">2</span><span class="content">“ඉශ්රායෙල් ජනයාට කතා කොට මෙය කියන්න: මා නුඹලාට දෙන්නට යන දේශයට පැමිණි කල, සමිඳාණන් වහන්සේගේ ගෞරවය පිණිස එම දේශයට සබත් විවේකයක් දිය යුතු ය. </span></span><span class="verse v3" data-usfm="LEV.25.3"><span class="label">3</span><span class="content">අවුරුදු හයක් තුළ නුඹලාට කෙත් වැපිරිය හැකි ය; මිදි වතුවල අතු පෑහිය හැකි ය; ඒවා කප්පාදු කොට පල නෙළාගත හැකි ය. </span></span><span class="verse v4" data-usfm="LEV.25.4"><span class="label">4</span><span class="content">එහෙත්, හත් වන අවුරුද්දේ දී සමිඳාණන් වහන්සේ උදෙසා දේශයට ශුද්ධ සබත් විවේකයක් දිය යුතු ය. ඒ අවුරුද්දේ නුඹලා නොවපුළ යුතු ය. මිදි වතුවල අතු නොපෑහිය යුතු ය. </span></span><span class="verse v5" data-usfm="LEV.25.5"><span class="label">5</span><span class="content">ඉබේ ම වැඩෙන අස්වැන්න ද නෙළා නොගත යුතු ය. අතු නොපාහින ලද මිදි වැල්වල පල රැස් නොකළ යුතු ය. එය දේශයට ද දෙන අවුරුද්දක නිවාඩුවකි. </span></span><span class="verse v6" data-usfm="LEV.25.6"><span class="label">6</span><span class="content">වගා නොකළ කෙත් වතුවලින් නුඹලාට ද නුඹලාගේ දැසිදසුන්ට ද කුලීකරුවාට ද නුඹලා සමඟ සිටින විදේශිකයාට ද </span></span><span class="verse v7" data-usfm="LEV.25.7"><span class="label">7</span><span class="content">නුඹේ ගවයන්ට ද ඉඩම්වල සිටින මෘගයන්ට ද ආහාර ලැබෙනු ඇත. වගා නොකළ කෙත් වතුවලින් ඇති වන සියල්ල නුඹලාට කෑ හැකි ය.”</span></span> 
     </div> 
     <div class="s1"> <span class="heading"><b>ජුබිලි වර්ෂය</b></span> 
     </div> 
     <div class="p"> <span class="verse v7" data-usfm="LEV.25.7"><span class="content"> </span></span><span class="verse v8" data-usfm="LEV.25.8"><span class="label">8</span><span class="content">“අවුරුදු හතෙන් හතට පැමිණෙන සබත් වර්ෂ හතක් හතෙන් වැඩි කළ විට අවුරුදු හතළිස් නවයක් ලැබෙනු ඇත. </span></span><span class="verse v9" data-usfm="LEV.25.9"><span class="label">9</span><span class="content">එවිට හත් වන මාසයේ දහ වන දින, එනම්, පව් කමා කිරීමේ පිළිවෙත ඉටු කරන දින, මුළු රට පුරා හොරණෑව රැව් පිළිරැව් දීමට සැලැස්විය යුතු ය. </span></span><span class="verse v10" data-usfm="LEV.25.10"><span class="label">10</span><span class="content">මෙලෙස නුඹලා පණස් වන අවුරුද්ද වෙන් කොට මුළු දේශය පුරා එහි සිටින සියල්ලන්ට නිදහස දීම ගැන ප්‍රකාශයක් කළ යුතු ය. එම අවුරුද්ද ජුබිලියක් නිසා එකිනෙකා තම තමාගේ උරුමයටත් තම තමාගේ පෙළපතටත් නැවත පැමිණිය යුතු ය. </span></span><span class="verse v11" data-usfm="LEV.25.11"><span class="label">11</span><span class="content">පණස් වන අවුරුද්ද ජුබිලියක් බැවින් නුඹලා නොවැපිරිය යුතු ය. ඉබේ ම වැවෙන දේවලින් අස්වැන්න නෙළා නොගත යුතු ය. අතු නොපාහින ලද මිදි වතුවලින් පලදාව රැස් කොට නොගත යුතු ය. </span></span><span class="verse v12" data-usfm="LEV.25.12"><span class="label">12</span><span class="content">එය ජුබිලියක් බැවින්, එය නුඹලාට ශුද්ධ වර්ෂයක් විය යුතු ය. නුඹලා වගා නොකළ කෙත්වලින් ලැබෙන අස්වැන්න නුඹලාට කන්නට පුළුවන.</span></span> 
     </div> 
     <div class="p"> <span class="verse v12" data-usfm="LEV.25.12"><span class="content"> </span></span><span class="verse v13" data-usfm="LEV.25.13"><span class="label">13</span><span class="content">“මිල දී ගත් බඩු මේ අවුරුද්දේ දී හිමිකරුට ආපසු දිය යුතු ය. </span></span><span class="verse v14" data-usfm="LEV.25.14"><span class="label">14</span><span class="content">එබැවින් නුඹලා තවත් ඉශ්රායෙල් ජාතිකයෙකුට යමක් විකුණන විට හෝ ඔහුගෙන් යමක් මිලට ගන්න විට හෝ ඔහු සමඟ අසාධාරණ ලෙස ක්‍රියා නොකළ යුතු ය. </span></span><span class="verse v15" data-usfm="LEV.25.15"><span class="label">15</span><span class="content">ජුබිලියෙන් පසු යමක් කෙනෙකුගෙන් මිල දී ගන්න විට, එහි වටිනාකම තක්සේරු කළ යුත්තේ ඊළඟ ජුබිලිය දක්වා පලදාව ලබාගන්නට පුළුවන් අවුරුදු ගණන අනුව ය. </span></span><span class="verse v16" data-usfm="LEV.25.16"><span class="label">16</span><span class="content">අවුරුදු ගණන වැඩි නම්, මිල වැඩි විය යුතු ය. අවුරුදු ගණන අඩු නම්, මිල අඩු විය යුතු ය. මන්ද, විකුණනු ලබන්නේ අස්වනු ගණන බැවිනි. </span></span><span class="verse v17" data-usfm="LEV.25.17"><span class="label">17</span><span class="content">එබැවින් නුඹලා එකිනෙකාට වංචා නොකළ යුතු ය. නුඹලාගේ දෙවියන් වහන්සේට ගරුබිය පාන්න. මම නුඹලාගේ දෙවි සමිඳාණන් වහන්සේ වෙමි.”</span></span> 
     </div> 
     <div class="s1"> <span class="heading"><b>සබත් වර්ෂ හා වගාව</b></span> 
     </div> 
     <div class="p"> <span class="verse v17" data-usfm="LEV.25.17"><span class="content"> </span></span><span class="verse v18" data-usfm="LEV.25.18"><span class="label">18</span><span class="content">“නුඹලා මාගේ නීති සහ විනිශ්චයයන් පිළිපදිමින් ඒවා ඉටු කරන්න. එවිට නුඹලා දේශයේ සුරැකි ව වසනු ඇත. </span></span><span class="verse v19" data-usfm="LEV.25.19"><span class="label">19</span><span class="content">දේශය ද පලදාව උපදවන විට නුඹලාට කන්නට උවමනා සෑම දේ දෙන්නේ ය. නුඹලා එහි සුරැකි ව වසන්නහු ය. </span></span><span class="verse v20" data-usfm="LEV.25.20"><span class="label">20</span><span class="content">හත් වන අවුරුද්දේ දී වපුරන්නේ වත්, පලදාව එකතු කරන්නේ වත් නැති බැවින් එම අවුරුද්දේ දී අපි කුමක් කන්නෙමු ද කියා කෙනෙකුට ඇසිය හැකි ය. </span></span><span class="verse v21" data-usfm="LEV.25.21"><span class="label">21</span><span class="content">හය වන අවුරුද්දේ දී තුන් අවුරුද්දක ආශීර්වාදය ලැබෙන හැටියට මාගේ ආශීර්වාදය නුඹලා වෙත පැමිණීමට මම අණ කරමි. </span></span><span class="verse v22" data-usfm="LEV.25.22"><span class="label">22</span><span class="content">අට වන අවුරුද්දේ නුඹලා වපුරන විට නව වන අවුරුද්ද දක්වා කලින් ලැබූ පලදාව නුඹලාට අනුභව කළ හැකි ය. මෙසේ ඒ අවුරුද්දේ අස්වැන්න නෙළන තෙක් නුඹලාට කෑමට කලින් ලැබුණු පලදාව ප්‍රමාණවත් වේ.”</span></span> 
     </div> 
     <div class="s1"> <span class="heading"><b>ඉඩකඩම් ආපසු දීම</b></span> 
     </div> 
     <div class="p"> <span class="verse v22" data-usfm="LEV.25.22"><span class="content"> </span></span><span class="verse v23" data-usfm="LEV.25.23"><span class="label">23</span><span class="content">“දේශය අයිති මට බැවින් එය නිත්‍ය අයිතියක් වන ලෙස නොවිකිණිය යුතු ය. මාගේ ආගන්තුකයන් වන නුඹලා මා සමඟ කලක් නේවාසික ව සිටින්නහු ය.</span></span> 
     </div> 
     <div class="p"> <span class="verse v23" data-usfm="LEV.25.23"><span class="content"> </span></span><span class="verse v24" data-usfm="LEV.25.24"><span class="label">24</span><span class="content">“ඉඩකඩම් විකුණන විට ඒවා ආපසු මිල දී ගැනීමට මුල් හිමිකරුගේ අයිතිය පිළිගත යුතු ය. </span></span><span class="verse v25" data-usfm="LEV.25.25"><span class="label">25</span><span class="content">යමෙකු දිළිඳු තත්ත්වයට පත් ව, ඔහුගේ ඉඩකඩම් විකුණන්නට ඔහුට සිදු වී නම්, ඔහුගේ කිට්ටු ම නෑයෙකු ඉදිරියට අවුත්, ඒ තැනැත්තා විකුණූ ඉඩකඩම් ඔහුට මිල දී ආපසු ගත හැකි ය. </span></span><span class="verse v26" data-usfm="LEV.25.26"><span class="label">26</span><span class="content">එහෙත්, යමෙකුට ඒවා මිල දී ගැනීමට කිට්ටු නෑයෙකු නැති වුවත්, ඒ තැනැත්තා පසුව ධනවත් ව මිල දී ගැනීමට සෑහෙන වත්කමක් ලබන්නට පුළුවන. </span></span><span class="verse v27" data-usfm="LEV.25.27"><span class="label">27</span><span class="content">එවැනි අවස්ථාවක දී ඔහු විකුණූ දා සිට අවුරුදු ගණන ගණන් කොට, ඊළඟ ජුබිලිය දක්වා තිබෙන අවුරුදු ගණන අනුව, ඒවා මිල දී ගත් තැනැත්තාට ආපසු ගෙවා තම ඉඩකඩම් ආපසු ලබා ගන්නේ ය. </span></span><span class="verse v28" data-usfm="LEV.25.28"><span class="label">28</span><span class="content">එහෙත්, ඔහුට මිල දී ගන්නට නොහැකි නම්, එය ජුබිලි වර්ෂය වන තෙක් ඊට මුදල් ගෙවූ තැනැත්තාට අයිති ය. ජුබිලි වර්ෂයේ දී නැවත එය පළමු අයිතිකාරයා සතු වන්නේ ය.</span></span> 
     </div> 
     <div class="p"> <span class="verse v28" data-usfm="LEV.25.28"><span class="content"> </span></span><span class="verse v29" data-usfm="LEV.25.29"><span class="label">29</span><span class="content">“යමෙකු පවුරකින් වට කළ නගරයක වූ නිවාසයක් වික්කොත්, විකුණූ දින සිට සම්පූර්ණ පළමු අවුරුද්ද තුළ දී ආපසු මුදල් ගෙවා එය ගත හැකි ය. </span></span><span class="verse v30" data-usfm="LEV.25.30"><span class="label">30</span><span class="content">එහෙත්, සම්පූර්ණ අවුරුද්ද ඇතුළත දී ඔහු මුදල් ගෙවා ආපසු නොගතහොත්, එය මිල ගෙවා ගත් තැනැත්තාටත්, ඔහුගේ පරපුරටත් සදහට ම අයිති වේ. ජුබිලි වර්ෂයේ දී ද අයිතිය ආපසු මාරු නොවනු ඇත. </span></span><span class="verse v31" data-usfm="LEV.25.31"><span class="label">31</span><span class="content">එහෙත්, පවුරුවලින් වට නො වූ ග්‍රාමවල ඇති නිවාස නම්, කෙත්වතු සමඟ ගණන් ගත යුතු වේ. මුදල් ගෙවා ඒවා ආපසු ගත හැක, ජුබිලි වර්ෂයේ දී ඒවායේ අයිතිය මාරු වනු ඇත. </span></span><span class="verse v32" data-usfm="LEV.25.32"><span class="label">32</span><span class="content">එහෙත් ලෙවීවරුන්ට නම්, ඔවුන්ගේ නගරවල පිහිටි නිවාස කැමැති වේලාවක මුදල් ගෙවා ආපසු හිමි කරගත හැක. </span></span><span class="verse v33" data-usfm="LEV.25.33"><span class="label">33</span><span class="content">ලෙවී කෙනෙකු විසින් විකුණන ලද පවුරුවලින් වට වූ නගරයක ඇති නිවාසයක් මුදල් ගෙවා ආපසු නොගතහොත්, ජුබිලි වර්ෂයේ දී එය ආපසු ඔහුට දිය යුතු ය. මන්ද, නගරවල පිහිටි ලෙවීවරුන්ගේ නිවාස, ඉශ්රායෙල් ජනයා අතර ඔවුන්ට සදහට ම අයිති වේ. </span></span><span class="verse v34" data-usfm="LEV.25.34"><span class="label">34</span><span class="content">එහෙත්, ලෙවීවරුන්ගේ නගර වට කර ඇති තණ බිම් නම්, කවරදා වත් නොවිකිණිය යුතු ය. ඒවා ඔවුන්ට සදහට ම අයිති වනු ඇත.”</span></span> 
     </div> 
     <div class="s1"> <span class="heading"><b>දුප්පතුන්ට ණය මුදල් දීම</b></span> 
     </div> 
     <div class="p"> <span class="verse v34" data-usfm="LEV.25.34"><span class="content"> </span></span><span class="verse v35" data-usfm="LEV.25.35"><span class="label">35</span><span class="content"> </span><span class="content">“යම් ඉශ්රායෙල් ජාතිකයෙකු දිළිඳු බවට පත් වී, තමා නඩත්තු කරගැන්මට නොහැකි වේ නම්, ඔහුට නුඹලා සමඟ ජීවත් වීමට හැකි වන ලෙස, නුඹලා විදේශිකයෙකුට හෝ ආගන්තුකයෙකුට හෝ ආධාර කරන්නා සේ ඔහුට ද ආධාර කළ යුතු ය. </span></span><span class="verse v36" data-usfm="LEV.25.36"><span class="label">36</span><span class="content">ඔහුගෙන් පොළියක් හෝ ලාභයක් හෝ නොගත යුතු ය. නුඹලාගේ දෙවියන් වහන්සේට ගරුබිය පාන්න. එවැන්නෙකුට නුඹලා සමඟ ජීවත් වීමට ඉඩ හරින්න. </span></span><span class="verse v37" data-usfm="LEV.25.37"><span class="label">37</span><span class="content">නුඹලා ඔහුට පොළියට මුදල් නොදිය යුතු ය. ලාභ අල්ලාගෙන ඔහුට ආහාර නොවිකිණිය යුතු ය. </span></span><span class="verse v38" data-usfm="LEV.25.38"><span class="label">38</span><span class="content">කානාන් දේශය නුඹලාට දෙනු පිණිසත්, නුඹලාගේ දෙවියන් වහන්සේ වනු පිණිසත්, මිසර දේශයෙන් නුඹලා පිටතට ගෙනා නුඹලාගේ දෙවි සමිඳාණන් වහන්සේ මම වෙමි.”</span></span> 
     </div> 
     <div class="s1"> <span class="heading"><b>වහලුන් මිදීම</b></span> 
     </div> 
     <div class="p"> <span class="verse v38" data-usfm="LEV.25.38"><span class="content"> </span></span><span class="verse v39" data-usfm="LEV.25.39"><span class="label">39</span><span class="content"> </span><span class="content">“යම් ඉශ්රායෙල් ජාතිකයෙකු දිළිඳු බවට පත් වී, ඔහු තමා ම නුඹලාට විකුණාගනු ලැබුවහොත්, වහලෙකු මෙන් මෙහෙ කිරීමට ඔහුට බල නොකළ යුතු ය. </span></span><span class="verse v40" data-usfm="LEV.25.40"><span class="label">40</span><span class="content">එහෙත්, කුලීකරුවෙකු මෙන් ද ආගන්තුකයෙකු මෙන් ද ඔහුට නුඹලා සමඟ විසිය හැක. ජුබිලි වර්ෂය දක්වා ඔහු නුඹලාට මෙහෙ කළ යුතු ය. </span></span><span class="verse v41" data-usfm="LEV.25.41"><span class="label">41</span><span class="content">එවිට ඔහු ද ඔහුගේ දරුවන් ද නුඹලාගෙන් පිට වී, තමාගේ පවුලට හා පියාගේ උරුමයට ආපසු යනු ඇත. </span></span><span class="verse v42" data-usfm="LEV.25.42"><span class="label">42</span><span class="content">මා විසින් මිසර දේශයෙන් පිටතට ගෙනෙන ලද මාගේ මෙහෙකරුවෝ ඔව්හු ය. එබැවින් වහලුන් මෙන් ඔවුන් නොවිකිණිය යුතු ය. </span></span><span class="verse v43" data-usfm="LEV.25.43"><span class="label">43</span><span class="content">දැඩි ලෙස ඔවුන් පාලනය නොකළ යුතු ය. නුඹලාගේ දෙවියන් වහන්සේට නුඹලා ගරුබිය පෑ යුතු ය. </span></span><span class="verse v44" data-usfm="LEV.25.44"><span class="label">44</span><span class="content">නුඹලාට වහල් දැසිදසුන් අවශ්‍ය නම්, නුඹලා අවට සිටින විජාතීන්ගෙන් නුඹලා එවැන්නන් මිල දී ගත යුතු ය. </span></span><span class="verse v45" data-usfm="LEV.25.45"><span class="label">45</span><span class="content">නුඹලා අතර වසන විදේශිකයන්ගේ දරුවන් නුඹලාට මිල දී ගත හැක. නුඹලාගේ රටෙහි උපදින මෙවැන්නන් නුඹලාට උරුම වනු ඇත. </span></span><span class="verse v46" data-usfm="LEV.25.46"><span class="label">46</span><span class="content">තවද, නුඹලාගෙන් පසු නුඹලාගේ දරුවන්ට ද ඔවුන් උරුම කොට හිමි කර දෙන්නට පුළුවන. ඔවුන් සදහට ම නුඹලාගේ වහලුන් වනු ඇත. එහෙත්, නුඹලාගේ ජාතිකයන් වන ඉශ්රායෙල් ජනයා දැඩි ලෙස පාලනය නොකළ යුතු ය.</span></span> 
     </div> 
     <div class="p"> <span class="verse v46" data-usfm="LEV.25.46"><span class="content"> </span></span><span class="verse v47" data-usfm="LEV.25.47"><span class="label">47</span><span class="content">“නුඹලා සමඟ සිටින තාවකාලික ව වසන්නෙකු හෝ විදේශිකයෙකු හෝ පොහොසත් වන අතර, ඉශ්රායෙල් ජාතිකයෙකු දුගී බවට පත් වී, ඔහු විදේශිකයෙකුට හෝ ආගන්තුකයෙකුට හෝ විදේශිකයෙකුගේ පරපුරෙන් පැවතෙන යමෙකුට හෝ තමා ම විකුණාගතහොත් </span></span><span class="verse v48" data-usfm="LEV.25.48"><span class="label">48</span><span class="content">නුඹලාට ඔහු ආපසු මිල දී ගත හැකි ය. ඔහුගේ සහෝදරයෙකුට හෝ </span></span><span class="verse v49" data-usfm="LEV.25.49"><span class="label">49</span><span class="content">ඔහුගේ මාමාට හෝ මාමාගේ පුතුට හෝ තම පවුලේ කිට්ටු නෑයෙකුට හෝ මුදල් ගෙවා ඔහු ආපසු ගත හැක. ඔහුට වත්කමක් තිබේ නම්, මුදල් ගෙවා තමාට ම නිදහස ලබාගත හැකි ය. </span></span><span class="verse v50" data-usfm="LEV.25.50"><span class="label">50</span><span class="content">ඔහු තමා මිල දී ගත් තැනැත්තා සමඟ එකඟ වී, තමා ම විකුණාගත් දින සිට ජුබිලි වර්ෂය දක්වා ඇති අවුරුදු ගණන් කළ යුතු ය. පසුව ඔහුට නිදහස දීම සඳහා ගෙවිය යුතු මිල නියම කළ යුත්තේ, කුලීකරුවෙකුට ගෙවන වේතනය අනුව ය. </span></span><span class="verse v51" data-usfm="LEV.25.51"><span class="label">51</span><span class="content">ජුබිලි වර්ෂය දක්වා ඇති අවුරුදු ගණන බොහෝ නම්, ඒ අවුරුදු ගණන අනුව මිල දී ගත් මුදලින් කොටසක් නිදහස දීමේ දී ඔහුට ආපසු ගෙවිය යුතු ය. </span></span><span class="verse v52" data-usfm="LEV.25.52"><span class="label">52</span><span class="content">අවුරුදු ගණන ස්වල්ප නම්, ඒ අවුරුදු ගණන අනුව මුදලින් කොටසක් ආපසු ගෙවිය යුතු ය. </span></span><span class="verse v53" data-usfm="LEV.25.53"><span class="label">53</span><span class="content">තවද, ගෙවිය යුතු මුදල ගණන් ගත යුත්තේ කුලීකරුවෙකුට අවුරුදුපතා ගෙවන වේතනය අනුව ය, ඔහුගේ ස්වාමියා ද දැඩි ලෙස ඔහු පාලනය නොකළ යුතු ය. </span></span><span class="verse v54" data-usfm="LEV.25.54"><span class="label">54</span><span class="content">මේ කාලය ඇතුළත දී ඔහු නිදහස ලබා නොගතහොත්, ජුබිලි වර්ෂයේ දී ඔහුත්, ඔහුගේ දරුවනුත් නිදහස ලැබිය යුතු ය. </span></span><span class="verse v55" data-usfm="LEV.25.55"><span class="label">55</span><span class="content">මන්ද, ඉශ්රායෙල් ජනයා මාගේ වහල්ලු වන්නෝ ය. මා මිසර දේශයෙන් පිටතට ගෙනා ඔව්හු මාගේ වහල්ලු ය. නුඹලාගේ දෙවි සමිඳාණන් වහන්සේ මම වෙමි.”</span></span> 
     </div> 
    </div> 
   </div> 
  </div>
 </body>
</html>