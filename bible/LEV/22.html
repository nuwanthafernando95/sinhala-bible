<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch22" data-usfm="LEV.22">  
     <div class="s1"> <span class="heading"><b>පූජා පිදීම හා වැළඳීම</b></span> 
     </div> 
     <div class="p"> <span class="content"> </span><span class="verse v1" data-usfm="LEV.22.1"><span class="label">1</span><span class="content">සමිඳාණන් වහන්සේ මෝසෙස් අමතා, </span></span><span class="verse v2" data-usfm="LEV.22.2"><span class="label">2</span><span class="content">ආරොන්ට සහ ඔහුගේ පුත්‍රයන්ට මෙසේ කියන ලෙස වදාළ සේක: “ඉශ්රායෙල් ජනයා මට පුදන පූජාවලින් මාගේ ශුද්ධ නාමයට නින්දා නොවන ලෙස ඔවුන්ගේ ඒ ශුද්ධ පූජා ගෞරවයෙන් සැලකිය යුතු ය. මම සමිඳාණන් වහන්සේ වෙමි. ඔවුන්ට මෙසේ කියන්න: </span></span><span class="verse v3" data-usfm="LEV.22.3"><span class="label">3</span><span class="content">නුඹේ පරපුරෙන් පැවතෙන කිසිවෙකු, තමා අපවිත්‍ර යයි සැලකෙන විට ඉශ්රායෙල් ජනයා මට පුදන ශුද්ධ පූජා සමීපයට ගියොත් ඔහු මා ඉදිරියෙන් නෙරපාදැමිය යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v3" data-usfm="LEV.22.3"><span class="content"> </span></span><span class="verse v4" data-usfm="LEV.22.4"><span class="label">4</span><span class="content">“ආරොන්ගේ පෙළපතින් පැවතෙන යමෙකුට බෝවෙන චර්ම රෝගය හෝ ධාතු මෝචනය හෝ තිබේ නම්, ඔහු පවිත්‍ර වන තෙක් ශුද්ධ පූජාවලින් නොවැළඳිය යුතු ය. </span></span><span class="verse v5" data-usfm="LEV.22.5"><span class="label">5</span><span class="content">මළසිරුරක් නිසා අපවිත්‍ර වූ යමක් ස්පර්ශ කරන කෙනෙක් හෝ ධාතු මෝචනය ඇති කෙනෙක් හෝ අපවිත්‍ර බඩගා යන සතෙකු වත්, යම් කිසි අපවිත්‍රකමක් ඇති මිනිසෙකු වත් ස්පර්ශ කරන කෙනෙක් හෝ අපවිත්‍ර වන්නේ ය. </span></span><span class="verse v6" data-usfm="LEV.22.6"><span class="label">6</span><span class="content">මෙසේ ස්පර්ශ කිරීමෙන් අපවිත්‍ර වූ පූජකයෙකු සවස දක්වා අපවිත්‍ර යයි සැලකේ. ඔහු ජලස්නානය කරන්නට පෙර ශුද්ධ පූජාවලින් කිසිවක් නොවැළඳිය යුතු ය. </span></span><span class="verse v7" data-usfm="LEV.22.7"><span class="label">7</span><span class="content">ඉර බැස ගිය පසු ඔහු පවිත්‍ර වනු ඇත. ඉන්පසු ඔහුගේ ආහාර වන පූජා ඔහුට වැළඳිය හැක. </span></span><span class="verse v8" data-usfm="LEV.22.8"><span class="label">8</span><span class="content">ඉබේ ම මැරුණු හෝ වන මෘගයෙකු විසින් මරන ලද හෝ සතෙකුගේ මස් ඔහු නොවැළඳිය යුතු ය. එවැන්නකින් ඔහු අපවිත්‍ර වනු ඇත. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v8" data-usfm="LEV.22.8"><span class="content"> </span></span><span class="verse v9" data-usfm="LEV.22.9"><span class="label">9</span><span class="content">“එබැවින් පූජකවරුන් සියලු දෙන මාගේ නියෝග පිළිපැදිය යුතු ය. ඔවුන් ඒවා කඩ කළොත්, ඒවා ගැන වරදකරුවන් වන බැවින් ඔවුන් මරණයට පත් කළ යුතු ය. ඔවුන් කැප කරන සමිඳාණන් වහන්සේ මම වෙමි.</span></span> 
     </div> 
     <div class="p"> <span class="verse v9" data-usfm="LEV.22.9"><span class="content"> </span></span><span class="verse v10" data-usfm="LEV.22.10"><span class="label">10</span><span class="content">“පූජකයෙකු නොවන්නෙකු ශුද්ධ පඬුරු අනුභව නොකළ යුතු ය. ඒ තැනැත්තා පූජකවරයා සමඟ වසන ආගන්තුකයෙක් වේවා, කුලියට ගත් දාසයෙක් වේවා, මෙවැන්නෙකු එවැනි ශුද්ධ පඬුරු අනුභව නොකළ යුතු ය. </span></span><span class="verse v11" data-usfm="LEV.22.11"><span class="label">11</span><span class="content">එහෙත්, පූජකවරයා මිල දී ගත් වහල් අයට හෝ ඔහුගේ ගෘහයේ උපන් අයට හෝ ඔහුගේ ආහාර අනුභව කළ හැක. </span></span><span class="verse v12" data-usfm="LEV.22.12"><span class="label">12</span><span class="content">පූජකවරයාගේ දුවක් පූජකයෙකු නොවන කෙනෙකුට විවාහ වී සිටී නම්, ඈ ද පුදන ශුද්ධ පඬුරු අනුභව නොකළ යුතු ය. </span></span><span class="verse v13" data-usfm="LEV.22.13"><span class="label">13</span><span class="content">එහෙත්, ඔහුගේ දුව වැන්දඹුවක් නම්, දික්කසාද වී දරුවෙකු ද නොලබා, පියාගෙන් නඩත්තු වීමට ඔහුගේ ගෘහයට ආපසු ගියා නම්, ඈට ද පියාගේ ආහාර අනුභව කළ හැක. එහෙත්, පූජක පවුලට අයිති නොවන කෙනෙක් නම් එවැනි ආහාර අනුභව නොකළ යුතු ය.</span></span> 
     </div> 
     <div class="p"> <span class="verse v13" data-usfm="LEV.22.13"><span class="content"> </span></span><span class="verse v14" data-usfm="LEV.22.14"><span class="label">14</span><span class="content">“පූජක පවුලට අයිති නොවන යමෙකු නොදැනුවත් ව ශුද්ධ දෙයින් අනුභව කළහොත්, ඊට අමතර ව තව පහෙන් කොටසක් එකතු කොට එය පූජකවරයාට දිය යුතු ය. </span></span><span class="verse v15" data-usfm="LEV.22.15"><span class="label">15</span><span class="content">මෙලෙස ඉශ්රායෙල් ජනයා සමිඳාණන් වහන්සේට පුදන ශුද්ධ පඬුරු අපවිත්‍ර නොකළ යුතු ය. </span></span><span class="verse v16" data-usfm="LEV.22.16"><span class="label">16</span><span class="content">අවසර නොලත් අයට ඒ ශුද්ධ පඬුරු අනුභව කිරීමට ඉඩ දීමෙන්, ඒ අය දඬුවම් ලැබීමට සුදුසු වරදකරුවන් වනු ඇත. ඒවා කැප කරන සමිඳාණන් වහන්සේ මම වෙමි.”</span></span> 
     </div> 
     <div class="p"> <span class="verse v16" data-usfm="LEV.22.16"><span class="content"> </span></span><span class="verse v17" data-usfm="LEV.22.17"><span class="label">17</span><span class="content">සමිඳාණන් වහන්සේ මෝසෙස් අමතා </span></span><span class="verse v18" data-usfm="LEV.22.18"><span class="label">18</span><span class="content">ආරොන්ටත්, ඔහුගේ පුතුන්ටත්, මුළු ඉශ්රායෙල් ජනයාටත් කියන ලෙස මෙසේ වදාළ සේක: “ඉශ්රායෙල් ජනයා අතර යමෙක් වේවා, ඔවුන් අතර වසන විදේශිකයෙක් වේවා, තමන්ගේ බාර හාර ඉටු කරන පිණිස ද ස්වේච්ඡා පූජාවක් සඳහා ද දවන යාග පූජාවක් සමිඳාණන් වහන්සේට ඔප්පු කරන්නේ නම්, </span></span><span class="verse v19" data-usfm="LEV.22.19"><span class="label">19</span><span class="content">ඒ සතා ගවයන්ගෙන් හෝ බැටළුවන්ගෙන් හෝ එළුවන්ගෙන් හෝ තෝරාගන්නා ලද කැළලක් නැති පිරිමි සතෙකු විය යුතු ය. </span></span><span class="verse v20" data-usfm="LEV.22.20"><span class="label">20</span><span class="content">යම් කිසි කැළලක් ඇති සතෙකු ඔප්පු නොකළ යුතු ය. එසේ කළොත්, එය බාරගනු නොලැබේ. </span></span><span class="verse v21" data-usfm="LEV.22.21"><span class="label">21</span><span class="content">යමෙකු බාරයක් ඉටු කිරීමට හෝ ස්වේච්ඡා පූජාවක් සඳහා හෝ ගවයන්ගෙන් හෝ බැටළුවන්ගෙන් හෝ සතෙකු සහභාගිකමේ පූජාවක් වශයෙන් සමිඳාණන් වහන්සේට ඔප්පු කරන විට, එය පිළිගනු ලබන්නේ ඒ සතා කැළැල් රහිත අංග සම්පූර්ණ එකෙක් වේ නම් පමණ ය. </span></span><span class="verse v22" data-usfm="LEV.22.22"><span class="label">22</span><span class="content">ඇස් නොපෙනෙන හෝ අවයව කැඩුණු හෝ අබ්බාගාත වූ හෝ වණ පිළිකා හා දද ඇති හෝ සතෙකු පූජාසනය මත ගින්නෙන් දවා සමිඳාණන් වහන්සේට පුදන පූජාවක් කොට ඔප්පු නොකළ යුතු ය. </span></span><span class="verse v23" data-usfm="LEV.22.23"><span class="label">23</span><span class="content">එහෙත්, ස්වේච්ඡා පූජාවක් ලෙස අසාමාන්‍ය අවයවයක් ඇති ගොනෙකු හෝ බැටළුවෙකු පුද කළ හැකි ය. බාරයක් ඉටු කිරීම සඳහා නම් එවැන්නක් පිළිගනු නොලැබේ. </span></span><span class="verse v24" data-usfm="LEV.22.24"><span class="label">24</span><span class="content">තුවාළ වුණු හෝ තැළුණු හෝ කැඩුණු හෝ කැපූ හෝ අණ්ඩ ඇති සතෙකු සමිඳාණන් වහන්සේට ඔප්පු නොකළ යුතු ය. මෙවැන්නක් කිරීමට නුඹේ රටේ අවසර නොදෙනු ඇත.</span></span> 
     </div> 
     <div class="p"> <span class="verse v24" data-usfm="LEV.22.24"><span class="content"> </span></span><span class="verse v25" data-usfm="LEV.22.25"><span class="label">25</span><span class="content">“මෙවැනි සතෙකු නුඹ විදේශිකයෙකුගේ අතින් වත් ගෙන, ආහාර පූජාවක් වශයෙන් සමිඳාණන් වහන්සේට ඔප්පු නොකළ යුතු ය. එවැනි ශාරීරික දෝෂ, කැළැල් වන බැවින් නුඹ උදෙසා උන් නොපිළිගනු ලැබේ.”</span></span> 
     </div> 
     <div class="p"> <span class="verse v25" data-usfm="LEV.22.25"><span class="content"> </span></span><span class="verse v26" data-usfm="LEV.22.26"><span class="label">26</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v27" data-usfm="LEV.22.27"><span class="label">27</span><span class="content">“වහු පැටියෙකු හෝ බැටළු පැටියෙකු හෝ එළු පැටියෙකු හෝ උපන් විට, දවස් හතක් යන තෙක් ඌ උගේ මවගෙන් ඉවතට නොගත යුතු ය. අට වන දින පටන් සමිඳාණන් වහන්සේට ගින්නෙන් දවා පුදන පූජාවක් ලෙස ඌ පිළිගනු ඇත. </span></span><span class="verse v28" data-usfm="LEV.22.28"><span class="label">28</span><span class="content">එළදෙනක සමඟ උගේ වස්සා ද බැටළු දෙනක සමඟ උගේ පැටියා ද එක දින ම නොමැරිය යුතු ය. </span></span><span class="verse v29" data-usfm="LEV.22.29"><span class="label">29</span><span class="content">නුඹ සමිඳාණන් වහන්සේට ස්තුති දීමේ පූජාවක් පුද කරන කල එය පිළිගත හැකි වන පරිදි ඉටු කළ යුතු ය. </span></span><span class="verse v30" data-usfm="LEV.22.30"><span class="label">30</span><span class="content">එය පුද කරන දවසේ ම එය අනුභව කළ යුතු ය. පසු දින වන තෙක් ඉන් කිසිවක් ඉතිරි නොකළ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v30" data-usfm="LEV.22.30"><span class="content"> </span></span><span class="verse v31" data-usfm="LEV.22.31"><span class="label">31</span><span class="content">“නුඹලා මාගේ ආඥා රකිමින් ඒවා පිළිපැදිය යුතු ය. මම සමිඳාණන් වහන්සේ වෙමි. </span></span><span class="verse v32" data-usfm="LEV.22.32"><span class="label">32</span><span class="content">නුඹලා මාගේ ශුද්ධ නාමයට අපහාස නොකළ යුතු ය. මුළු ඉශ්රායෙල් ජනයා මා විශුද්ධ ලෙස සැලකිය යුතු ය. නුඹලා විශුද්ධ කරන සමිඳාණන් වහන්සේ මම වෙමි. </span></span><span class="verse v33" data-usfm="LEV.22.33"><span class="label">33</span><span class="content">නුඹලාගේ දෙවියන් වහන්සේ වන පිණිස මම මිසර දේශයෙන් නුඹලා පිටතට ගෙනාවෙමි. මම සමිඳාණන් වහන්සේ ය.”</span></span> 
     </div> 
    </div> 
   </div> 
  </div>
 </body>
</html>