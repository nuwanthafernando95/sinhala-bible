<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch15" data-usfm="LEV.15">  
     <div class="s1"> <span class="heading"><b>ශාරීරික අපවිත්‍රකම්</b></span> 
     </div> 
     <div class="p"> <span class="content"> </span><span class="verse v1" data-usfm="LEV.15.1"><span class="label">1</span><span class="content">සමිඳාණන් වහන්සේ මෝසෙස් හා ආරොන් අමතමින්, </span></span><span class="verse v2" data-usfm="LEV.15.2"><span class="label">2</span><span class="content">“ඉශ්රායෙල් ජනයාට කතා කොට ඔවුන්ට මෙසේ කියන්නැ”යි වදාළ සේක. “යමෙකුගේ ශරීරයෙන් පුරුෂ ධාතු මෝචනය වේ නම්, ඔහු අපවිත්‍ර කෙනෙකි. </span></span><span class="verse v3" data-usfm="LEV.15.3"><span class="label">3</span><span class="content">ඔහුගේ ශරීරයෙන් පුරුෂ ධාතු පිට වී ගියා වේවා, එය එහි රැඳී තිබුණා වේවා, එවැන්නක් ඔහුට අපවිත්‍රකමක් ලෙස සලකනු ඇත. </span></span><span class="verse v4" data-usfm="LEV.15.4"><span class="label">4</span><span class="content">එවැන්නෙකු සයනය කරන හැම යහනක් ම අපවිත්‍ර ය, වාඩි වන හැම අසුනක් ම අපවිත්‍ර ය. </span></span><span class="verse v5" data-usfm="LEV.15.5"><span class="label">5</span><span class="content">යමෙකු එවැන්නෙකුගේ යහන ස්පර්ශ කළොත්, ඔහු තම ඇඳුම් සෝදාගෙන, ජලස්නානය කළ යුතු ය. ඔහු සවස දක්වා අපවිත්‍ර යයි සැලකෙනු ඇත. </span></span><span class="verse v6" data-usfm="LEV.15.6"><span class="label">6</span><span class="content">එවැන්නෙකු වාඩි වූ අසුනක යමෙකු වාඩි වුණොත්, මොහු තම ඇඳුම් සෝදාගෙන, ජලස්නානය කළ යුතු ය. මොහු සවස දක්වා අපවිත්‍ර යයි සැලකෙනු ඇත. </span></span><span class="verse v7" data-usfm="LEV.15.7"><span class="label">7</span><span class="content">යමෙකු එවැන්නෙකුගේ ඇඟ ස්පර්ශ කළොත්, ඔහු තම ඇඳුම් සෝදාගෙන ජලස්නානය කළ යුතු ය. ඔහු සවස දක්වා අපවිත්‍රය යයි සැලකෙනු ඇත. </span></span><span class="verse v8" data-usfm="LEV.15.8"><span class="label">8</span><span class="content">එවැන්නෙකු පවිත්‍ර යයි සැලකෙන යමෙකුට කෙළ ගැසුවොත්, ඔහු තම ඇඳුම් සෝදාගෙන ජලස්නානය කළ යුතු ය. ඔහු සවස දක්වා අපවිත්‍ර යයි සැලකෙනු ඇත. </span></span><span class="verse v9" data-usfm="LEV.15.9"><span class="label">9</span><span class="content">එවැන්නෙකු නැඟී යන සෑදලය අපවිත්‍ර ය. </span></span><span class="verse v10" data-usfm="LEV.15.10"><span class="label">10</span><span class="content">එවැන්නෙකු වාඩිගත් ආසනයක් යමෙකු ස්පර්ශ කළොත්, ඔහු සවස දක්වා අපවිත්‍ර ය. යමෙකු එවැන්නෙකු වාඩිගත් යමක් උස්සාගෙන ගියොත්, ඔහු තම ඇඳුම් සෝදාගෙන ජලස්නානය කළ යුතු ය. ඔහු සවස දක්වා අපවිත්‍ර වනු ඇත. </span></span><span class="verse v11" data-usfm="LEV.15.11"><span class="label">11</span><span class="content">මෝචනය ඇති කෙනෙකු වතුරෙන් අත් නොසෝදා, වෙන කෙනෙකු ස්පර්ශ කළොත්, ඒ තැනැත්තා තම ඇඳුම් සෝදාගෙන ජලස්නානය කළ යුතු ය. ඔහු සවස දක්වා අපවිත්‍ර වනු ඇත. </span></span><span class="verse v12" data-usfm="LEV.15.12"><span class="label">12</span><span class="content">එවැන්නෙකු මැටි බඳුනක් ස්පර්ශ කළොත්, එය බිඳදැමිය යුතු ය. එසේ ම එවැන්නෙකු ස්පර්ශ කරන සෑම ලී බඳුනක් ම වතුරෙන් සේදිය යුතු ය.</span></span> 
     </div> 
     <div class="p"> <span class="verse v12" data-usfm="LEV.15.12"><span class="content"> </span></span><span class="verse v13" data-usfm="LEV.15.13"><span class="label">13</span><span class="content">“අධික මෝචනය ඇති කෙනෙකු ඉන් සුව වූ විට, හත් දිනක් ගත වූ පසු ඔහු තම ඇඳුම් සෝදාගෙන, ගලා බසින පිරිසිදු වතුරෙන් ස්නානය කළ විට පවිත්‍ර වනු ඇත. </span></span><span class="verse v14" data-usfm="LEV.15.14"><span class="label">14</span><span class="content">අට වන දින ඔහු කොබෙයියන් දෙදෙනෙකු හෝ පරෙවියන් දෙදෙනෙකු හෝ ගෙන සම්මුඛ මණ්ඩපයේ දොරකඩ සමිඳාණන් වහන්සේ වෙත පැමිණ ඒවා පූජකවරයාට දිය යුතු ය. </span></span><span class="verse v15" data-usfm="LEV.15.15"><span class="label">15</span><span class="content">පූජකවරයා එක පඬුරක් පාප පූජාවක් සඳහා ද අනික දවන යාග පූජාවක් සඳහා ද ඔප්පු කළ යුතු ය. මෙලෙස ඔහු ඔප්පු කරමින් ඒ තැනැත්තාගේ මෝචනය උදෙසා පවිත්‍ර වීමේ පිළිවෙත සමිඳාණන් වහන්සේ ඉදිරියෙහි ඉටු කළ යුතු ය.</span></span> 
     </div> 
     <div class="p"> <span class="verse v15" data-usfm="LEV.15.15"><span class="content"> </span></span><span class="verse v16" data-usfm="LEV.15.16"><span class="label">16</span><span class="content">“යම් පුරුෂයෙකුට ධාතු මෝචනය ඇති වුවහොත්, ඔහු ජලස්නානය කළ යුතු ය. ඔහු සවස දක්වා අපවිත්‍ර වනු ඇත. </span></span><span class="verse v17" data-usfm="LEV.15.17"><span class="label">17</span><span class="content">පුරුෂ ධාතු වැටුණු සෑම වස්ත්‍රයක් ම, සෑම සම් පිළියක් ම වතුරෙන් සේදිය යුතු ය. ඒවා සවස දක්වා අපවිත්‍ර වනු ඇත. </span></span><span class="verse v18" data-usfm="LEV.15.18"><span class="label">18</span><span class="content">පුරුෂයෙකු ස්ත්‍රියක සමඟ සයනය කළ පසු, දෙදෙනා ම ජලස්නානය කළ යුතු ය. සවස දක්වා ඔවුන් අපවිත්‍ර වනු ඇත.</span></span> 
     </div> 
     <div class="p"> <span class="verse v18" data-usfm="LEV.15.18"><span class="content"> </span></span><span class="verse v19" data-usfm="LEV.15.19"><span class="label">19</span><span class="content">“යම්කිසි ස්ත්‍රියකට මාසික ඔසප් වීම වූ විට ඈ හත් දිනක් අපවිත්‍ර වී සිටින්නී ය. යමෙකු ඈ ස්පර්ශ කළොත්, ඔහු සවස දක්වා අපවිත්‍ර වේ. </span></span><span class="verse v20" data-usfm="LEV.15.20"><span class="label">20</span><span class="content">ඇගේ ඔසප් වීමේ කාලයේ දී ඈ සයනය කරන, වාඩි වන, සෑම බඩුවක් ම අපවිත්‍ර වේ. </span></span><span class="verse v21" data-usfm="LEV.15.21"><span class="label">21</span><span class="content">යමෙකු ඇගේ යහන ස්පර්ශ කළොත්, ඔහු තම ඇඳුම් සෝදාගෙන ජලස්නානය කළ යුතු වේ. ඔහු සවස දක්වා අපවිත්‍ර වනු ඇත. </span></span><span class="verse v22" data-usfm="LEV.15.22"><span class="label">22</span><span class="content">යමෙකු ඈ වාඩි වූ අසුනක් ස්පර්ශ කළොත්, ඔහු තම ඇඳුම් සෝදාගෙන ජලස්නානය කළ යුතු ය. ඔහු සවස දක්වා අපවිත්‍ර වනු ඇත. </span></span><span class="verse v23" data-usfm="LEV.15.23"><span class="label">23</span><span class="content">යමෙකු ඇගේ යහන වේවා, ඈ වාඩි වූ ඕනෑ ම දෙයක් වේවා, ස්පර්ශ කළොත්, ඔහු සවස දක්වා අපවිත්‍ර වනු ඇත. </span></span><span class="verse v24" data-usfm="LEV.15.24"><span class="label">24</span><span class="content">ඒ කාලය තුළ දී යම් පුරුෂයෙකු ඈ සමඟ සයනය කර ඇගේ අපවිත්‍රතාවය ඔහු පිටට පැමිණියහොත්, ඔහු හත් දිනක් අපවිත්‍ර වේ. ඔහු සයනය කරන යහන ද අපවිත්‍ර වනු ඇත.</span></span> 
     </div> 
     <div class="p"> <span class="verse v24" data-usfm="LEV.15.24"><span class="content"> </span></span><span class="verse v25" data-usfm="LEV.15.25"><span class="label">25</span><span class="content">“යම්කිසි ස්ත්‍රියකගේ ඔසප් වීමේ නියමිත කාලයෙන් පිට දින ගණනාවක් තුළ ද නියම කාලයෙන් පසු ද පවා ලේ ගලා යාම වුවහොත්, ඒ මුළු කාලය තුළ ම, ඇගේ ඔසප් වීමේ කාලයේ මෙන් ම, ඈ අපවිත්‍ර වන්නී ය. </span></span><span class="verse v26" data-usfm="LEV.15.26"><span class="label">26</span><span class="content">ඒ මුළු කාලය තුළ ම, ඈ සයනය කරන සෑම යහනක් ම, වාඩි වන සෑම අසුනක් ම, ඇගේ ඔසප් වීමේ කාලය තුළ දී මෙන් අපවිත්‍ර වනු ඇත. </span></span><span class="verse v27" data-usfm="LEV.15.27"><span class="label">27</span><span class="content">යමෙක් ඒ බඩු භාණ්ඩ ස්පර්ශ කරන්නේ ද ඔහු තම ඇඳුම් සෝදාගෙන ජලස්නානය කළ යුතු ය. ඔහු සවස දක්වා අපවිත්‍ර වනු ඇත. </span></span><span class="verse v28" data-usfm="LEV.15.28"><span class="label">28</span><span class="content">එහෙත්, ඇගේ ඒ ලේ ගලා යාම සුව වී හත් දිනකට පසු, ඈ පවිත්‍ර වනු ඇත. </span></span><span class="verse v29" data-usfm="LEV.15.29"><span class="label">29</span><span class="content">අට වන දින ඈ කොබෙයියන් දෙදෙනෙකු හෝ පරෙවියන් දෙදෙනෙකු හෝ ගෙන සම්මුඛ මණ්ඩපයේ දොරකඩ පූජකවරයා වෙත ගෙනා යුතු ය. </span></span><span class="verse v30" data-usfm="LEV.15.30"><span class="label">30</span><span class="content">පූජකවරයා එක පූජාවක් පාප පූජාව පිණිස ද අනික් පූජාව දවන යාග පූජාවක් පිණිස ද ඔප්පු කළ යුතු ය. මෙසේ ඔහු ඇගේ ලේ ගලා යෑමෙන් පවිත්‍ර කිරීමේ පිළිවෙත සමිඳාණන් වහන්සේ ඉදිරියෙහි ඉටු කරන්නේ ය.</span></span> 
     </div> 
     <div class="p"> <span class="verse v30" data-usfm="LEV.15.30"><span class="content"> </span></span><span class="verse v31" data-usfm="LEV.15.31"><span class="label">31</span><span class="content">“මෙලෙස ඉශ්රායෙල් ජනයා අතර ඇති මාගේ මණ්ඩපය ඔවුන් කෙලෙසා, ඔවුන්ගේ අපවිත්‍රකම් නිසා ඔවුන් නොමැරෙන පිණිස, නුඹ ඔවුන්ට මේ අපවිත්‍රකම් ගැන උපදෙස් දිය යුතු ය.</span></span> 
     </div> 
     <div class="p"> <span class="verse v31" data-usfm="LEV.15.31"><span class="content"> </span></span><span class="verse v32" data-usfm="LEV.15.32"><span class="label">32</span><span class="content">“මේ දක්වන ලදුයේ, යමෙකුට මෝචනය ඇති වන කල ද පුරුෂ ධාතු මෝචනය වීමෙන් කෙලෙසෙන විට ද </span></span><span class="verse v33" data-usfm="LEV.15.33"><span class="label">33</span><span class="content">ඔසප් වීමෙන් කාන්තාවන් අපවිත්‍ර වන විට ද පුරුෂයෙකුට මෝචනය වන විට ද ස්ත්‍රියකට ලේ ගලා යාම ඇති වන විට ද අපවිත්‍ර යයි සැලකෙන, ස්ත්‍රියක සමඟ සේවනයෙහි යෙදෙන කෙනෙකු පිළිබඳ ව ද වලංගු නීති වේ.”</span></span> 
     </div> 
    </div> 
   </div> 
  </div>
 </body>
</html>