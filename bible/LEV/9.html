<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch9" data-usfm="LEV.9">  
     <div class="s1"> <span class="heading"><b>ආරොන් පූජා ඔප්පු කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="LEV.9.1"><span class="label">1</span><span class="content">අට වන දින මෝසෙස්, ආරොන් සහ ඔහුගේ පුත්‍රයන් ද ඉශ්රායෙල්වරුන්ගේ ප්‍රජා මූලිකයන් ද කැඳවී ය. </span></span><span class="verse v2" data-usfm="LEV.9.2"><span class="label">2</span><span class="content">ඔහු ආරොන්ට කතා කොට, “පාප පූජාවක් සඳහා නොකැළැල් ගොන් වස්සෙකු ද දවන යාග පූජාවක් සඳහා නොකැළැල් බැටළුවෙකු ද ගෙන සමිඳාණන් වහන්සේ ඉදිරියෙහි ඔප්පු කරන්න. </span></span><span class="verse v3" data-usfm="LEV.9.3"><span class="label">3</span><span class="content">තවද, ඔබ ඉශ්රායෙල් ජනයාට කතා කොට, ‘පාප පූජාවක් සඳහා නොකැළැල් එළුවෙකු ද දවන යාග පූජාවක් සඳහා අවුරුද්දක් වයසැති නොකැළැල් වස්සෙකු හා බැටළුවෙකු ද </span></span><span class="verse v4" data-usfm="LEV.9.4"><span class="label">4</span><span class="content">සහභාගිකමේ පූජාවක් සඳහා ගවයෙකු හා බැටළුවෙකු ද ගන්න. මේ සියල්ල ම තෙල් මිශ්‍ර ධාන්‍ය පූජාවක් සමඟ සමිඳාණන් වහන්සේට පිදිය යුතු ය’යි කියන්න. ඒ මන්ද, අද සමිඳාණන් වහන්සේ ඔබ හැමට දර්ශනය වන සේකැ”යි කීවේ ය.</span></span> 
     </div> 
     <div class="p"> <span class="verse v4" data-usfm="LEV.9.4"><span class="content"> </span></span><span class="verse v5" data-usfm="LEV.9.5"><span class="label">5</span><span class="content">මෝසෙස් අණ කළ දේ ඔව්හු සම්මුඛ මණ්ඩපය ඉදිරිපිටට ගෙනා හ. මුළු ජනතාව ම ළං වී සමිඳාණන් වහන්සේ ඉදිරිපිට සිටගත්හ. </span></span><span class="verse v6" data-usfm="LEV.9.6"><span class="label">6</span><span class="content">එවිට මෝසෙස් කතා කොට, “සමිඳාණන් වහන්සේගේ මහිමාලංකාරය ඔබ ඉදිරියෙහි දර්ශනය වන පිණිස කරන්නට උන් වහන්සේ ඔබට අණ කළ දේ මේ ය”යි කී ය. </span></span><span class="verse v7" data-usfm="LEV.9.7"><span class="label">7</span><span class="content">ඉන්පසු ඔහු ආරොන් අමතා, “පූජාසනයට ළඟා වී, ඔබ උදෙසා ද සෙනඟ උදෙසා ද පව් කමාව අයැදිමින් ඔබේ පාප පූජාව සහ දවන යාග පූජාව පුදන්න. සමිඳාණන් වහන්සේ අණ කළ පරිදි සෙනඟගේ පූජා පුදා ඔවුන් උදෙසා පව් කමාව අයැදින්නැ”යි කීවේ ය.</span></span> 
     </div> 
     <div class="p"> <span class="verse v7" data-usfm="LEV.9.7"><span class="content"> </span></span><span class="verse v8" data-usfm="LEV.9.8"><span class="label">8</span><span class="content">ආරොන් ද එවිට පූජාසනයට ළඟා වී තමාගේ පාප උදෙසා පාප පූජාවේ වස්සා මැරී ය. </span></span><span class="verse v9" data-usfm="LEV.9.9"><span class="label">9</span><span class="content">ආරොන්ගේ පුත්‍රයන් ද වස්සාගේ ලෙය ඔහු වෙත ගෙනා විට, ඔහු එහි තම ඇඟිල්ල ගල්වා පූජාසනයේ අං පිට තවරා, ඉතිරි ලෙය පූජාසනයේ පාමුල වත් කෙළේ ය. </span></span><span class="verse v10" data-usfm="LEV.9.10"><span class="label">10</span><span class="content">එහෙත්, පාප පූජාවට පිදූ සතාගේ තෙල ද වකුගඩු ද අක්මාව මත තිබූ සිවිය ද සමිඳාණන් වහන්සේ මෝසෙස්ට අණ කළ පරිදි ඔහු පූජාසනය මත දැවී ය. </span></span><span class="verse v11" data-usfm="LEV.9.11"><span class="label">11</span><span class="content">එහෙත්, වස්සාගේ මාංසය සහ හම කඳවුරෙන් පිටත ගින්නේ දැවී ය.</span></span> 
     </div> 
     <div class="p"> <span class="verse v11" data-usfm="LEV.9.11"><span class="content"> </span></span><span class="verse v12" data-usfm="LEV.9.12"><span class="label">12</span><span class="content">ඉන්පසු ආරොන් දවන යාග පූජාවේ සතා ද මැරූ විට, ඔහුගේ පුත්‍රයන් ඔහුට උගේ ලේ දුන් පසු, ඔහු ද පූජාසනය වටා හාත්පසින් එය ඉස්සේ ය. </span></span><span class="verse v13" data-usfm="LEV.9.13"><span class="label">13</span><span class="content">එවිට ඔවුන් දවන යාග පූජාව හිසත් ඇතුළු ව කොටස් වශයෙන් දුන් කල, ඔහු ඒවා පූජාසනය මත දැවී ය. </span></span><span class="verse v14" data-usfm="LEV.9.14"><span class="label">14</span><span class="content">ඉන්පසු ඔහු ඒ සතාගේ අතුණු සහ කකුල් සෝදා පූජාසනයේ දවන යාග පූජාව මත ඒවා දැවී ය.</span></span> 
     </div> 
     <div class="p"> <span class="verse v14" data-usfm="LEV.9.14"><span class="content"> </span></span><span class="verse v15" data-usfm="LEV.9.15"><span class="label">15</span><span class="content">ඉක්බිති ඔහු සෙනඟගේ පූජා පිළිගන්වමින්, සෙනඟගේ පාප පූජාව වන එළුවා ගෙන, ඌ මරා, කලින් කළ පාප පූජාව මෙන් එය පුද කෙළේ ය. </span></span><span class="verse v16" data-usfm="LEV.9.16"><span class="label">16</span><span class="content">එවිට දවන යාග පූජාව ද ගෙන, නියම පිළිවෙත අනුව ඔහු එය ද පුද කෙළේ ය. </span></span><span class="verse v17" data-usfm="LEV.9.17"><span class="label">17</span><span class="content">ඉන්පසු ඔහු ධාන්‍ය පූජාව පිළිගන්වමින් එයින් පුරා අහුරක් රැගෙන උදය කාලයේ පිදූ දවන යාග පූජාවට අමතර ව එය පූජාසනය මත දැවී ය. </span></span><span class="verse v18" data-usfm="LEV.9.18"><span class="label">18</span><span class="content">පසුව ඔහු සෙනඟ උදෙසා වූ සහභාගිකමේ පූජාව වන ගවයා සහ බැටළුවා ද මැරී ය. ආරොන්ගේ පුත්‍රයන් ඔහුට උන්ගේ ලේ පිළිගැන්වූ විට ඔහු එය පූජාසනය පිට හාත්පසින් ඉස්සේ ය. </span></span><span class="verse v19" data-usfm="LEV.9.19"><span class="label">19</span><span class="content">ගවයාගේ හා බැටළුවාගේ තෙල ද එනම්, වල්ගා ද අතුණු වැසි තෙල ද වකුගඩු ද අක්මාව පිට ඇති සිවිය ද ගෙන </span></span><span class="verse v20" data-usfm="LEV.9.20"><span class="label">20</span><span class="content">ඒ සියල්ල ළපැත්ත උඩ තබා පූජාසනය මත ඒ තෙල දැවී ය. </span></span><span class="verse v21" data-usfm="LEV.9.21"><span class="label">21</span><span class="content">පසුව මෝසෙස්ට අණ කළ පරිදි ඔහු ළපැත්ත සහ දකුණු ගාතය ගෙන සමිඳාණන් වහන්සේ ඉදිරියෙහි පිළිගැන්වීමේ පිළිවෙත ඉටු කෙළේ ය.</span></span> 
     </div> 
     <div class="p"> <span class="verse v21" data-usfm="LEV.9.21"><span class="content"> </span></span><span class="verse v22" data-usfm="LEV.9.22"><span class="label">22</span><span class="content"> </span><span class="content">ඉන්පසු ආරොන් සෙනඟ දෙසට තම අත ඔසවා ඔවුන්ට ආශීර්වාද කොට පාප පූජාව, දවන යාග පූජාව සහ සහභාගිකමේ පූජාව පුදා එම ස්ථානයෙන් බැස ආවේ ය. </span></span><span class="verse v23" data-usfm="LEV.9.23"><span class="label">23</span><span class="content">මෝසෙස් ද ආරොන් ද සම්මුඛ මණ්ඩපයට ඇතුළු වී පිටතට අවුත් සෙනඟට ආශීර්වාද කළහ. එවිට සමිඳාණන් වහන්සේගේ මහිමාලංකාරය ද සියලු සෙනඟට දර්ශනය විය. </span></span><span class="verse v24" data-usfm="LEV.9.24"><span class="label">24</span><span class="content">සමිඳාණන් වහන්සේ ඉදිරියෙන් ගින්නක් නික්ම පූජාසනය මත වූ දවන යාග පූජාව සහ තෙල දවා හැරියේ ය. මෙය දුටු සියලු සෙනඟ හඬ නඟා මුණින්තළා වැටුණා හ.</span></span> 
     </div> 
    </div> 
   </div> 
  </div>
 </body>
</html>