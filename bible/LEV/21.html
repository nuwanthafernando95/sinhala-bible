<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch21" data-usfm="LEV.21">  
     <div class="s1"> <span class="heading"><b>පූජකවරුන්ගේ ශුද්ධවන්තකම</b></span> 
     </div> 
     <div class="p"> <span class="content"> </span><span class="verse v1" data-usfm="LEV.21.1"><span class="label">1</span><span class="content">සමිඳාණන් වහන්සේ මෝසෙස් අමතා, ආරොන්ගේ පුත්‍රයන් වන පූජකවරුන්ට කතා කොට මෙසේ කියන ලෙස වදාළ සේක: “පහත දක්වන අවස්ථාවල හැර කිසි ම පූජකයෙකු තම සෙනඟගේ මළසිරුරක් සමීපයට යාමෙන්, වත්පිළිවෙත් අනුව අපවිත්‍ර නොවිය යුතු ය. </span></span><span class="verse v2" data-usfm="LEV.21.2"><span class="label">2</span><span class="content">එහෙත්, ඔහුගේ නෑයන් වන තම මවගේ හා පියාගේ ද තම පුතාගේ හා දුවගේ ද තම සහෝදරයාගේ ද </span></span><span class="verse v3" data-usfm="LEV.21.3"><span class="label">3</span><span class="content">අවිවාහක කන්‍යාවක වන තම සොහොයුරීගේ ද අවමංගල්‍යයන්ට ඔහුට සහභාගි විය හැක. </span></span><span class="verse v4" data-usfm="LEV.21.4"><span class="label">4</span><span class="content">එහෙත්, විවාහක සොහොයුරියකගේ අවමංගල්‍යයකට සහභාගි වී ඔහු අපවිත්‍ර නොවිය යුතු ය.</span></span> 
     </div> 
     <div class="p"> <span class="verse v4" data-usfm="LEV.21.4"><span class="content"> </span></span><span class="verse v5" data-usfm="LEV.21.5"><span class="label">5</span><span class="content"> </span><span class="content">“කිසි ම පූජකයෙකු තම හිස මුඩු කොට නොගත යුතු ය. තම රැවුලේ අගිස් කපා නොදැමිය යුතු ය. තමාගේ ශරීරයේ කැපීමක් කර නොගත යුතු ය. </span></span><span class="verse v6" data-usfm="LEV.21.6"><span class="label">6</span><span class="content">ඔවුන් දෙවියන් වහන්සේට කැප වී සිටිය යුතු ය. ඔවුන්ගේ දෙවියන් වහන්සේගේ නාමයට අපහාස නොකළ යුතු ය. දෙවියන් වහන්සේගේ භෝජනය වන, සමිඳාණන් වහන්සේට ගින්නෙන් දවා පුදන පූජා ද ඔවුන් ඔප්පු කළ යුතු ය. එබැවින් ඔවුන් ශුද්ධ ව සිටිය යුතු ය. </span></span><span class="verse v7" data-usfm="LEV.21.7"><span class="label">7</span><span class="content">ඔහු වෙසඟනක හෝ කන්‍යාවක නොවන ස්ත්‍රියක හෝ සැමියා විසින් දික්කසාද කරන ලද ස්ත්‍රියක හෝ සරණ පාවා නොගත යුතු ය. ඔහු තම දෙවියන් වහන්සේට කැප වූ කෙනෙකි. </span></span><span class="verse v8" data-usfm="LEV.21.8"><span class="label">8</span><span class="content">පූජකවරයා දෙවියන් වහන්සේට රොටි පුදන බැවින් එවැන්නෙකු සමිඳාණන් වහන්සේට කැප කරනු ලැබිය යුතු ය. ඔහු නුඹට ශුද්ධ කෙනෙකු විය යුතු ය. මන්ද, ඔබව කැප කරන සමිඳාණන් වහන්සේ වන මා ශුද්ධ කෙනෙකු වන බැවිනි. </span></span><span class="verse v9" data-usfm="LEV.21.9"><span class="label">9</span><span class="content">යම් පූජකයෙකුගේ දුවක වෙසඟනක මෙන් හැසුරුණොත්, ඈ තම පියාට නින්දා කරයි. ඈ ගින්නෙන් පුළුස්සා මැරිය යුතු ය.</span></span> 
     </div> 
     <div class="p"> <span class="verse v9" data-usfm="LEV.21.9"><span class="content"> </span></span><span class="verse v10" data-usfm="LEV.21.10"><span class="label">10</span><span class="content">“හිස මත ආලේප තෛලය වත් කරනු ලැබ, පූජක වස්ත්‍ර ලාගැනීම සඳහා පූජකවරය ලත් පූජකයන් අතර සිටින නායක පූජකයා තම හිසකෙස් අවුල් කරනොගත යුතු ය. තම වස්ත්‍ර ඉරා නොගත යුතු ය. </span></span><span class="verse v11" data-usfm="LEV.21.11"><span class="label">11</span><span class="content">ඔහු කිසි මළසිරුරක් ළඟට නොයා යුතු ය. තම පියාගේ වත්, මවගේ වත් අවමංගල්‍යයට ගොස් අපවිත්‍ර නොවිය යුතු ය. </span></span><span class="verse v12" data-usfm="LEV.21.12"><span class="label">12</span><span class="content">තවද, ඔහු ශුද්ධස්ථානයෙන් පිට වී යාමෙන්, දේව ශුද්ධස්ථානයට නින්දා නොකළ යුතු ය. පූජකවරයේ දී ලත් දෙවියන් වහන්සේගේ ආලේප තෛලය ඔහු මත ය. මම සමිඳාණන් වහන්සේ වෙමි. </span></span><span class="verse v13" data-usfm="LEV.21.13"><span class="label">13</span><span class="content">පූජකයෙකු විවාහ විය යුතු කන්‍යාවක සමඟ ය. </span></span><span class="verse v14" data-usfm="LEV.21.14"><span class="label">14</span><span class="content">ඔහු වැන්දඹුවක හෝ දික්කසාද ස්ත්‍රියක හෝ දූෂණ වූ තැනැත්තියක හෝ වෙසඟනක ව සිටි ස්ත්‍රියක හෝ සරණ පාවා නොගත යුතු ය. ඔහු තමාගේ ම ඥාතීන් අතරෙන් කන්‍යාවක සරණ පාවාගත යුතු ය. </span></span><span class="verse v15" data-usfm="LEV.21.15"><span class="label">15</span><span class="content">මෙලෙස තම සෙනඟ අතර ඔහුගේ දරු පරපුර අපවිත්‍ර නොවනු ඇත. මම ඔහු විශුද්ධ කරන සමිඳාණන් වහන්සේ වෙමි.”</span></span> 
     </div> 
     <div class="p"> <span class="verse v15" data-usfm="LEV.21.15"><span class="content"> </span></span><span class="verse v16" data-usfm="LEV.21.16"><span class="label">16</span><span class="content">සමිඳාණන් වහන්සේ මෝසෙස් අමතා, </span></span><span class="verse v17" data-usfm="LEV.21.17"><span class="label">17</span><span class="content">ආරොන්ට මෙසේ කියන ලෙස වදාළ සේක: “පූජක පරපුරෙන් පැවතෙන කිසිවෙකුට ශාරීරික කැළලක් තිබේ නම්, එවැන්නෙකු දෙවියන් වහන්සේට රොටි පූජා කිරීමට ළඟා නොවිය යුතු ය. </span></span><span class="verse v18" data-usfm="LEV.21.18"><span class="label">18</span><span class="content">කැළලක් තිබෙන කෙනෙකු හෝ අන්ධයෙකු හෝ කොරෙකු හෝ මුක්කමෙකු හෝ අංග විකලයෙකු හෝ </span></span><span class="verse v19" data-usfm="LEV.21.19"><span class="label">19</span><span class="content">අත පය කැඩුණු කෙනෙකු හෝ </span></span><span class="verse v20" data-usfm="LEV.21.20"><span class="label">20</span><span class="content">කුදෙකු හෝ කුරු අයෙකු හෝ ඇස් රෝගයක් ඇති අයෙකු හෝ චර්ම රෝග ඇති අයෙකු හෝ දද ඇති අයෙකු හෝ තැළුණු අණ්ඩ ඇති අයෙකු හෝ පූජා කිරීමට ළං නොවිය යුතු ය. </span></span><span class="verse v21" data-usfm="LEV.21.21"><span class="label">21</span><span class="content">පූජක ආරොන්ගේ පෙළපතින් පැවතෙන, කැළලක් ඇති කිසිවෙකු සමිඳාණන් වහන්සේට ගින්නෙන් දවා පුදන පඬුරු ඔප්පු කිරීමට ළඟා නොවිය යුතු ය. ඔහු තමාගේ දෙවියන් වහන්සේට භෝජනය ඔප්පු කිරීමට ළඟා නොවිය යුතු ය. මන්ද, එවැන්නෙකුට කැළලක් ඇති බැවිනි. </span></span><span class="verse v22" data-usfm="LEV.21.22"><span class="label">22</span><span class="content">එහෙත්, එවැන්නෙකුට අතිශුද්ධ ද ශුද්ධ ද වන දේවලින් තම දෙවියන් වහන්සේට පුදන රොටි වැළඳිය හැක. </span></span><span class="verse v23" data-usfm="LEV.21.23"><span class="label">23</span><span class="content">ඔහුට කැළලක් ඇති බැවින් ඔහු නොකළ යුත්තේ, තිරය කිට්ටුවට යෑම හෝ පූජාසනයකට ළඟා වීම හෝ පමණකි. ඔහු මාගේ ශුද්ධස්ථානය අපවිත්‍ර නොකළ යුතු ය. මන්ද, මම ඒවා විශුද්ධ කරන සමිඳාණන් වහන්සේ වෙමි.”</span></span> 
     </div> 
     <div class="p"> <span class="verse v23" data-usfm="LEV.21.23"><span class="content"> </span></span><span class="verse v24" data-usfm="LEV.21.24"><span class="label">24</span><span class="content">මෝසෙස් ආරොන්ට සහ ඔහුගේ පුතුන්ට ද මුළු ඉශ්රායෙල් ජනයාට ද එපවත් කී ය.</span></span> 
     </div> 
    </div> 
   </div> 
  </div>
 </body>
</html>