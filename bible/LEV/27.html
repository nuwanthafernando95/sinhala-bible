<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch27" data-usfm="LEV.27">  
     <div class="s1"> <span class="heading"><b>පූදන පූජා පිළිබඳ නීති</b></span> 
     </div> 
     <div class="p"> <span class="content"> </span><span class="verse v1" data-usfm="LEV.27.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v2" data-usfm="LEV.27.2"><span class="label">2</span><span class="content">“ඉශ්රායෙල් ජනයා අමතා මෙය කියන්නැ”යි වදාළ සේක. “යමෙකු බාරයක් ඉටු කරන පිණිස තමා ම සමිඳාණන් වහන්සේට කැප කරගත් විට, ඔහු නිදහස් වීම සඳහා ගෙවිය යුතු මුදල නියම කළ යුත්තේ පහත දක්වන පිළිවෙළට ය.</span></span> 
     </div> 
     <div class="p"> <span class="verse v2" data-usfm="LEV.27.2"><span class="content"> </span></span><span class="verse v3" data-usfm="LEV.27.3"><span class="label">3</span><span class="content">“ඔහු අවුරුදු විස්සේ සිට හැට දක්වා වයසැති පිරිමියෙක් නම්, ගෙවිය යුතු මුදල ශුද්ධස්ථානයේ මිලය අනුව රිදී කාසි පණහකි. </span></span><span class="verse v4" data-usfm="LEV.27.4"><span class="label">4</span><span class="content">ස්ත්‍රියක් නම්, ගෙවිය යුතු මුදල රිදී කාසි තිහක් වේ.</span></span> 
     </div> 
     <div class="p"> <span class="verse v4" data-usfm="LEV.27.4"><span class="content"> </span></span><span class="verse v5" data-usfm="LEV.27.5"><span class="label">5</span><span class="content">“අවුරුදු පහේ සිට විස්ස දක්වා වයසැති පිරිමියෙක් නම්, ගෙවිය යුතු මුදල රිදී කාසි විස්සකි. ස්ත්‍රියක් නම්, රිදී කාසි දහයකි.</span></span> 
     </div> 
     <div class="p"> <span class="verse v5" data-usfm="LEV.27.5"><span class="content"> </span></span><span class="verse v6" data-usfm="LEV.27.6"><span class="label">6</span><span class="content">“මාසයේ සිට අවුරුදු පහ දක්වා වයසැති පිරිමි ළමයෙක් නම්, ගෙවිය යුතු මුදල රිදී කාසි පහකි. ගැහැණු ළමයෙක් නම්, රිදී කාසි තුනකි.</span></span> 
     </div> 
     <div class="p"> <span class="verse v6" data-usfm="LEV.27.6"><span class="content"> </span></span><span class="verse v7" data-usfm="LEV.27.7"><span class="label">7</span><span class="content">“අවුරුදු හැටට වැඩි වයසැති පිරිමියෙක් නම්, ගෙවිය යුතු මුදල රිදී කාසි පසළොසකි. ස්ත්‍රියක් නම්, රිදී කාසි දහයකි.</span></span> 
     </div> 
     <div class="p"> <span class="verse v7" data-usfm="LEV.27.7"><span class="content"> </span></span><span class="verse v8" data-usfm="LEV.27.8"><span class="label">8</span><span class="content">“බාරය වූ තැනැත්තා, නියම කළ මුදල ගෙවීමට නොහැකි දුප්පතෙක් නම්, ඔහු පූජකවරයා ඉදිරියෙහි පෙනී සිටිය යුතු ය. පූජකවරයා ද ඔහුගේ වත්කම අනුව මුදලක් නියම කරනු ඇත.</span></span> 
     </div> 
     <div class="p"> <span class="verse v8" data-usfm="LEV.27.8"><span class="content"> </span></span><span class="verse v9" data-usfm="LEV.27.9"><span class="label">9</span><span class="content">“බාර වූ දේ සමිඳාණන් වහන්සේට පූජාවක් ලෙස පිළිගත හැකි සතෙක් නම්, එලෙස උන් වහන්සේට පුදන දේ කැප වූවක් විය යුතු ය. </span></span><span class="verse v10" data-usfm="LEV.27.10"><span class="label">10</span><span class="content">ඔහු බාර වූ පසු හොඳ සතෙකුට නරක සතෙකු හෝ නරක සතෙකුට හොඳ සතෙකු හෝ වශයෙන් මාරු නොකළ යුතු ය. එසේ මාරු කළොත්, සතුන් දෙදෙනා ම සමිඳාණන් වහන්සේට කැප කළ වස්තු වෙත්. </span></span><span class="verse v11" data-usfm="LEV.27.11"><span class="label">11</span><span class="content">ඒ නිසා සමිඳාණන් වහන්සේට පූජාවක් කොට, අපවිත්‍ර යයි සැලකෙන සතෙක් ගෙනවිත් තිබේ නම්, ඒ තැනැත්තා ඌ පූජකවරයා වෙත ගෙනා යුතු ය. </span></span><span class="verse v12" data-usfm="LEV.27.12"><span class="label">12</span><span class="content">පූජකවරයා ද උගේ හොඳ නරක හැටියට මිල නියම කළ පසු, ඒ මිල අවසාන තීරණය වනු ඇත. </span></span><span class="verse v13" data-usfm="LEV.27.13"><span class="label">13</span><span class="content">ඒ තැනැත්තා ඌ නිදහස් කරගැනීමට කැමැති නම්, නියම කළ මිලට අමතර ව තව එයින් පහෙන් පංගුවක් ඊට එකතු කළ යුතු ය.</span></span> 
     </div> 
     <div class="p"> <span class="verse v13" data-usfm="LEV.27.13"><span class="content"> </span></span><span class="verse v14" data-usfm="LEV.27.14"><span class="label">14</span><span class="content">“යම් මිනිසෙකු සමිඳාණන් වහන්සේට තම නිවාසය කැප කළ විට, පූජකවරයා ද එහි හොඳ නරක තත්ත්වයේ හැටියට එහි මිල තක්සේරු කළ යුතු ය. පූජකවරයාගේ තක්සේරුව අවසාන තීරණය වනු ඇත. </span></span><span class="verse v15" data-usfm="LEV.27.15"><span class="label">15</span><span class="content">එය කැප කළ තැනැත්තා, ඒ නිවාසය නිදහස් කරගැනීමට කැමැති නම්, එහි මිලට අමතර ව එයින් පහෙන් පංගුවක් එකතු කළ යුතු ය. එවිට නිවාසය ඔහුගේ වනු ඇත.</span></span> 
     </div> 
     <div class="p"> <span class="verse v15" data-usfm="LEV.27.15"><span class="content"> </span></span><span class="verse v16" data-usfm="LEV.27.16"><span class="label">16</span><span class="content">“යමෙක් තමාට ප්‍රවේණියෙන් හිමි ඉඩකඩම්වලින් යමක් සමිඳාණන් වහන්සේට කැප කරයි නම්, එය තක්සේරු කළ යුත්තේ එහි වැපිරිය හැකි ප්‍රමාණය අනුව ය. බාර්ලි ඇටවලින් කිලෝග්‍රෑම් විස්සක වටිනාකම රිදී කාසි දහයකි. </span></span><span class="verse v17" data-usfm="LEV.27.17"><span class="label">17</span><span class="content">ඔහු තම ඉඩම ජුබිලි වර්ෂයේ දී කැප කරන්නේ නම්, සම්පූර්ණ තක්සේරු මුදල වලංගු වේ. </span></span><span class="verse v18" data-usfm="LEV.27.18"><span class="label">18</span><span class="content">එහෙත්, ඉන්පසු එය කැප කරයි නම්, පූජකවරයා ඊළඟ ජුබිලි වර්ෂය දක්වා ඇති අවුරුදු ගණන් කොට, අඩු මිලක් නියම කළ යුතු ය. </span></span><span class="verse v19" data-usfm="LEV.27.19"><span class="label">19</span><span class="content">ඉඩම කැප කළ තැනැත්තා එය නිදහස් කරගැනීමට කැමැති නම්, නියම කළ මුදලට අමතර ව තව පහෙන් පංගුවක් ඊට එකතු කළ යුතු ය. එවිට එය ඔහුගේ වනු ඇත. </span></span><span class="verse v20" data-usfm="LEV.27.20"><span class="label">20</span><span class="content">එය නිදහස් කර නොගෙන, ඔහු යමෙකුට එය විකුණුවහොත්, එය ආපසු නිදහස් කරගැනීමට නොහැකි වනු ඇත. </span></span><span class="verse v21" data-usfm="LEV.27.21"><span class="label">21</span><span class="content">එවිට ඊළඟ ජුබිලි වර්ෂයේ දී එය සමිඳාණන් වහන්සේට කැප කළ ඉඩමක් ලෙස ශුද්ධ භූමියක් වනු ඇත. එය පූජකවරයාට හිමි වේ.</span></span> 
     </div> 
     <div class="p"> <span class="verse v21" data-usfm="LEV.27.21"><span class="content"> </span></span><span class="verse v22" data-usfm="LEV.27.22"><span class="label">22</span><span class="content">“යමෙකු තමන්ට ප්‍රවේණියෙන් අයිති නො වූ ඉඩමක් මිලයට ගෙන එය සමිඳාණන් වහන්සේට කැප කළොත්, </span></span><span class="verse v23" data-usfm="LEV.27.23"><span class="label">23</span><span class="content">පූජකවරයා එහි වටිනාකම තක්සේරු කළ යුත්තේ ජුබිලි වර්ෂය දක්වා ඇති අවුරුදු ගණන අනුව ය. ඒ දින ම ඔහු මුදල ගෙවිය යුතු ය. ඒ මුදල කැප වූ වස්තුවක් වනු ඇත. </span></span><span class="verse v24" data-usfm="LEV.27.24"><span class="label">24</span><span class="content">ජුබිලි වර්ෂයේ දී ඒ ඉඩම පළමු හිමිකරුට හෝ ඔහුගෙන් පැවත එන අයට හෝ හිමි වනු ඇත.</span></span> 
     </div> 
     <div class="p"> <span class="verse v24" data-usfm="LEV.27.24"><span class="content"> </span></span><span class="verse v25" data-usfm="LEV.27.25"><span class="label">25</span><span class="content">“සියලු තක්සේරු ගිණිය යුත්තේ ශුද්ධස්ථානයේ මිලය අනුව ය. ගෙරා විස්සක් රිදී කාසි එකකි.</span></span> 
     </div> 
     <div class="p"> <span class="verse v25" data-usfm="LEV.27.25"><span class="content"> </span></span><span class="verse v26" data-usfm="LEV.27.26"><span class="label">26</span><span class="content">“සතෙකුගේ කුලුඳුල් පැටියා සමිඳාණන් වහන්සේගේ ම බැවින්, උන් වහන්සේට කැප කළ යුතු නොවේ. ඒ සතා වස්සෙක් හෝ බැටළු පැටියෙක් හෝ වේවා, ඌ සමිඳාණන් වහන්සේගේ ය. </span></span><span class="verse v27" data-usfm="LEV.27.27"><span class="label">27</span><span class="content">එහෙත්, කුලුඳුල් සතා අපවිත්‍ර සතෙක් නම්, තක්සේරු මුදල අනුව ඊට පහෙන් පංගුවක් එකතු කොට ඌ මුදාගත යුතු ය. ඌ මුදා නොගන්නේ නම්, යමෙකුට නියම මුදලට ඌ විකිණිය හැක.</span></span> 
     </div> 
     <div class="p"> <span class="verse v27" data-usfm="LEV.27.27"><span class="content"> </span></span><span class="verse v28" data-usfm="LEV.27.28"><span class="label">28</span><span class="content"> </span><span class="content">“යමෙකු සම්පූර්ණ වශයෙන් සමිඳාණන් වහන්සේට මිනිසෙකු හෝ සතෙකු හෝ තමාට අයිති ඉඩමක් හෝ කැප කළොත්, එය විකිණිය නොහැක, ඒවා ආපසු නිදහස් කොට ගත නොහැක. එවැන්නෙක් හෝ එවැන්නක් හෝ සමිඳාණන් වහන්සේට සහමුලින් ම ශුද්ධ වස්තුවකි. </span></span><span class="verse v29" data-usfm="LEV.27.29"><span class="label">29</span><span class="content">සමිඳාණන් වහන්සේට සම්පූර්ණයෙන් ම කැප කළ මිනිසෙකු ආපසු නිදහස් කරගත නොහැකි ය. ඔහු මරණයට පත් කළ යුතු ම ය.</span></span> 
     </div> 
     <div class="p"> <span class="verse v29" data-usfm="LEV.27.29"><span class="content"> </span></span><span class="verse v30" data-usfm="LEV.27.30"><span class="label">30</span><span class="content"> </span><span class="content">“කෙත්වතුවල ධාන්‍යයෙන් හෝ ගස්වල පලදාවෙන් හෝ ඇති වන භූමියේ මුළු අස්වැන්නෙන් දහයෙන් පංගුවක් සමිඳාණන් වහන්සේට කැප වූවකි. එවැන්නක් උන් වහන්සේට ශුද්ධ වස්තුවකි. </span></span><span class="verse v31" data-usfm="LEV.27.31"><span class="label">31</span><span class="content">යමෙක් ඒ දහයෙන් පංගුව නිදහස් කරගනු කැමැති නම්, එයින් පහෙන් පංගුවක් ඊට අමතර ව එකතු කළ යුතු ය. </span></span><span class="verse v32" data-usfm="LEV.27.32"><span class="label">32</span><span class="content">ගණන් කරන පිණිස කෙවිට යටින් යන ගව පට්ටිවල හෝ එළු බැටළු පට්ටිවල හෝ දහ වන සතා සමිඳාණන් වහන්සේට කැප කළ යුතු ය. </span></span><span class="verse v33" data-usfm="LEV.27.33"><span class="label">33</span><span class="content">ඌ හොඳ ද, නරක ද කියා සොයන්නට හෝ ඌ මාරුකරන්නට හෝ ඔහුට යුතු නැත. එසේ මාරු කළොත්, පළමු සතුන් දෙදෙනා ම සමිඳාණන් වහන්සේට කැප වනු ඇත. උන් ආපසු නිදහස් කරගත නොහැක.”</span></span> 
     </div> 
     <div class="p"> <span class="verse v33" data-usfm="LEV.27.33"><span class="content"> </span></span><span class="verse v34" data-usfm="LEV.27.34"><span class="label">34</span><span class="content">සමිඳාණන් වහන්සේ සීනයි කන්දේ දී ඉශ්රායෙල් ජනයා උදෙසා මෝසෙස්ට දුන් ආඥා මේවා ය.</span></span> 
     </div> 
    </div> 
   </div> 
  </div>
 </body>
</html>