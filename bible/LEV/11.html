<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch11" data-usfm="LEV.11">  
     <div class="s1"> <span class="heading"><b>පවිත්‍ර හා අපවිත්‍ර සතුන්</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 14:3-21</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LEV.11.1"><span class="label">1</span><span class="content">සමිඳාණන් වහන්සේ මෝසෙස් හා ආරොන් අමතමින් ඔවුන්ට කතා කොට, </span></span><span class="verse v2" data-usfm="LEV.11.2"><span class="label">2</span><span class="content">“ඉශ්රායෙල් ජනයාට මෙසේ කියන්නැ”යි වදාළ සේක. “මිහි පිට සිටින සියලු මෘගයන් අතරෙන් නුඹලාට කන්නට සුදුසු සත්තු නම් මොවුහු ය. </span></span><span class="verse v3" data-usfm="LEV.11.3"><span class="label">3</span><span class="content">කුරය දෙකට බෙදී, වෙන් ව තිබෙන, වමාරා කන මෘගයන් කෑමට සුදුසු ය. </span></span><span class="verse v4" data-usfm="LEV.11.4"><span class="label">4</span><span class="content">එහෙත්, වමාරා කන හෝ කුරය දෙකට බෙදී ඇති හෝ පහත දක්වන මෘගයන් ඔබ නොකෑ යුතු ය. එනම්, ඔටුවා වමාරා කන නමුත් උගේ කුර දෙකට බෙදී නැත. ඌ අපවිත්‍ර සතෙකු ලෙස සැලකිය යුතු ය. </span></span><span class="verse v5" data-usfm="LEV.11.5"><span class="label">5</span><span class="content">පොළොවේ බෙන් හාවා වමාරා කන නමුත් උගේ කුර බෙදී නැත. ඌ අපවිත්‍ර ලෙස සැලකිය යුතු ය. </span></span><span class="verse v6" data-usfm="LEV.11.6"><span class="label">6</span><span class="content">හාවා වමාරා කන නමුත් උගේ කුර බෙදී නැත. ඌ අපවිත්‍ර ලෙස සැලකිය යුතු ය. </span></span><span class="verse v7" data-usfm="LEV.11.7"><span class="label">7</span><span class="content">ඌරාගේ කුරය බෙදී වෙන් ව තිබෙන නමුත් ඌ වමාරා නොකයි. ඌ අපවිත්‍ර ලෙස සැලකිය යුතු ය. </span></span><span class="verse v8" data-usfm="LEV.11.8"><span class="label">8</span><span class="content">ඉහත දැක්වූ සතුන්ගේ මස් නොකෑ යුතු ය. උන්ගේ මළකුණු ස්පර්ශ නොකළ යුතු ය. උන් අපවිත්‍ර ලෙස සැලකිය යුතු ය.</span></span> 
     </div> 
     <div class="p"> <span class="verse v8" data-usfm="LEV.11.8"><span class="content"> </span></span><span class="verse v9" data-usfm="LEV.11.9"><span class="label">9</span><span class="content">“තවද, ජලජ සතුන්ගෙන් පහත දක්වන සත්තු නුඹලාට කන්නට සුදුසු ය. මුහුදු ජලයේ හෝ ගංගා ජලයේ හෝ වසන වරල් සහ කොරපොතු සහිත උන් නුඹලාට කෑමට සුදුසු ය. </span></span><span class="verse v10" data-usfm="LEV.11.10"><span class="label">10</span><span class="content">එහෙත්, මුහුදු ජලයේ හෝ ගංගා ජලයේ හෝ හැසිරෙන අනෙක් ජලජ සතුන් අතර වරල් හා කොරපොතු රහිත උන් නුඹලා පිළිකුල් කොට සැලකිය යුතු ය. </span></span><span class="verse v11" data-usfm="LEV.11.11"><span class="label">11</span><span class="content">නුඹලා උන් පිළිකුල් කොට, උන්ගේ මාංස නොකෑ යුතු ය. තවද, නුඹලා උන්ගේ මළකුණු පවා පිළිකුල් කළ යුතු ය. </span></span><span class="verse v12" data-usfm="LEV.11.12"><span class="label">12</span><span class="content">නුඹලා වරල් හා කොරපොතු රහිත ජලජ සතුන් පිළිකුල් කළ යුතු ය.</span></span> 
     </div> 
     <div class="p"> <span class="verse v12" data-usfm="LEV.11.12"><span class="content"> </span></span><span class="verse v13" data-usfm="LEV.11.13"><span class="label">13</span><span class="content">“තවද, පක්ෂීන් අතර නුඹලා පහත දක්වන සතුන් පිළිකුල් කොට සැලකිය යුතු ය. නුඹලා උන් නොකෑ යුතු ය; පිළිකුල් කළ යුතු ය. ඒ සත්තු නම්, රාජාලියා, මහ ගිජු ලිහිණියා, මූදු උකුස්සා; </span></span><span class="verse v14" data-usfm="LEV.11.14"><span class="label">14</span><span class="content">සාමාන්‍ය උකුස්සා, නා නා විධ කුරුළුගොයි; </span></span><span class="verse v15" data-usfm="LEV.11.15"><span class="label">15</span><span class="content">නා නා විධ කපුටුවෝ සියල්ල; </span></span><span class="verse v16" data-usfm="LEV.11.16"><span class="label">16</span><span class="content">පැස්බරා, රෑ උකුස්සා, මූදු ලිහිණියා, නා නා විධ වෙනත් උකුස්සෝ; </span></span><span class="verse v17" data-usfm="LEV.11.17"><span class="label">17</span><span class="content">බස්සා, දියකාවා, බකමූණා; </span></span><span class="verse v18" data-usfm="LEV.11.18"><span class="label">18</span><span class="content">උලමා, කරවැල්කොකා, ගිජු ලිහිණියා; </span></span><span class="verse v19" data-usfm="LEV.11.19"><span class="label">19</span><span class="content">මානකොකා, නා නා විධ වෙනත් කොක්කු, හුපුවා සහ වවුලා වෙත්.</span></span> 
     </div> 
     <div class="p"> <span class="verse v19" data-usfm="LEV.11.19"><span class="content"> </span></span><span class="verse v20" data-usfm="LEV.11.20"><span class="label">20</span><span class="content">“පියාපත් සහිත, පා හතරින් ඇවිදින සියලු සතුන් නුඹලාට පිළිකුල් විය යුතු ය. </span></span><span class="verse v21" data-usfm="LEV.11.21"><span class="label">21</span><span class="content">එහෙත්, පා හතරින් බිම පැන පැන යන, දිග කකුල් ඇති පහත දක්වන සත්තු නුඹලාට කෑමට සුදුසු ය. </span></span><span class="verse v22" data-usfm="LEV.11.22"><span class="label">22</span><span class="content">එනම්, නා නා විධ පළඟැටි ගිරව්, නා නා විධ රැහැයියන්, නා නා විධ වාලුකා පළඟැටි ගිරව් කෑමට සුදුසු ය. </span></span><span class="verse v23" data-usfm="LEV.11.23"><span class="label">23</span><span class="content">එහෙත්, පා හතරින් යන, පියාපත් සහිත අන් සියලු සතුන් නුඹලාට පිළිකුල් විය යුතු ය.</span></span> 
     </div> 
     <div class="p"> <span class="verse v23" data-usfm="LEV.11.23"><span class="content"> </span></span><span class="verse v24" data-usfm="LEV.11.24"><span class="label">24</span><span class="content">“පහත දක්වන සතුන් නිසා නුඹලා අපවිත්‍ර වන්නහු ය; උන්ගේ මළකුණු ස්පර්ශ කරන කවරෙක් නමුත්, ඔහු සවස දක්වා අපවිත්‍ර වේ. </span></span><span class="verse v25" data-usfm="LEV.11.25"><span class="label">25</span><span class="content">තවද, යමෙකු උන්ගේ මළකුණු උසුලාගෙන ගියොත්, ඔහු සිය වස්ත්‍ර සෝදාගත යුතු ය. ඔහු සවස දක්වා අපවිත්‍ර වේ. </span></span><span class="verse v26" data-usfm="LEV.11.26"><span class="label">26</span><span class="content">කුර ඇති නමුත් ඒවා නොබෙදී ඇති නම්, හෝ වමාරා නොකන හෝ සියලු මෘගයන්ගේ මළකුණු අපවිත්‍ර ලෙස සැලකිය යුතු ය. ඒවා ස්පර්ශ කරන සියල්ලෝ අපවිත්‍ර වෙති. </span></span><span class="verse v27" data-usfm="LEV.11.27"><span class="label">27</span><span class="content">පා සතරින් ඇවිදින සියලු වර්ගවල සතුන් අතර පතුල් තබා යන සතුන් අපවිත්‍ර ලෙස සැලකිය යුතු ය. උන්ගේ මළකුණු ස්පර්ශ කරන සෑම කෙනෙක් ම සවස දක්වා අපවිත්‍ර වේ. </span></span><span class="verse v28" data-usfm="LEV.11.28"><span class="label">28</span><span class="content">යමෙකු උන්ගේ මළකුණු උසුලාගෙන ගියොත්, ඔහු තම වස්ත්‍ර සෝදාගත යුතු ය. ඔහු සවස දක්වා අපවිත්‍ර වේ. නුඹලා උන් අපවිත්‍ර සතුන් ලෙස සැලකිය යුතු ය.</span></span> 
     </div> 
     <div class="p"> <span class="verse v28" data-usfm="LEV.11.28"><span class="content"> </span></span><span class="verse v29" data-usfm="LEV.11.29"><span class="label">29</span><span class="content">“බිම බඩගා යන සතුන් අතර පහත දක්වන සතුන් අපවිත්‍ර ලෙස නුඹලා සැලකිය යුතු ය. උන් නම්, නා නා විධ මුගටි, මීයෝ, ඉබ්බෝ; </span></span><span class="verse v30" data-usfm="LEV.11.30"><span class="label">30</span><span class="content">හිකනැල්ලු, කටුස්සෝ, හූනෝ, ගොළුබෙල්ලෝ සහ වැලි මීයෝ වෙත්. </span></span><span class="verse v31" data-usfm="LEV.11.31"><span class="label">31</span><span class="content">බඩගා යන සතුන් අතර මොවුහු නුඹලාට අපවිත්‍ර ය. උන්ගේ මළකුණු ස්පර්ශ කරන සෑම කෙනෙක් ම සවස දක්වා අපවිත්‍ර වේ. </span></span><span class="verse v32" data-usfm="LEV.11.32"><span class="label">32</span><span class="content">උන්ගේ මළකුණු යම් දෙයක් පිට වැටුණොත්, එය ලී භාජනයක් වේ වා, වස්ත්‍රයක් වේ වා, හමක් වේ වා, මල්ලක් වේ වා, භාවිතයට ගන්න ඕනෑ ම බඳුනක් වේ වා ඒවා අපවිත්‍ර ලෙස සැලකිය යුතු ය. ඒවා වතුරේ දැමිය යුතු අතර ඒවා සවස දක්වා අපවිත්‍ර වේ. ඉන්පසු ඒවා පවිත්‍ර ලෙස සැලකිය යුතු ය. </span></span><span class="verse v33" data-usfm="LEV.11.33"><span class="label">33</span><span class="content">උන්ගේ මළකුණක් මැටි බඳුනකට වැටුණොත්, එහි තිබෙන සියල්ල අපවිත්‍ර වනු ඇත. එය ද බිඳ දැමිය යුතු ය. </span></span><span class="verse v34" data-usfm="LEV.11.34"><span class="label">34</span><span class="content">කෑමට අවසර ඇති යම් ආහාරයක් පිට එවැනි බඳුනකින් වතුර වැටුණොත් ඒ ආහාර අපවිත්‍ර වනු ඇත. එවැනි බඳුනකින් බොන සියලු බීම ද අපවිත්‍ර වන්නේ ය. </span></span><span class="verse v35" data-usfm="LEV.11.35"><span class="label">35</span><span class="content">උන්ගේ මළකුණුවලින් කිසිවක් යම් දෙයක් පිට වැටේ ද, එය උදුනක් වේ වා, වළං මැස්සක් වේ වා, ඒවා කඩාදැමිය යුතු ය. ඒවා අපවිත්‍ර ය. නුඹලා ද ඒවා අපවිත්‍ර ලෙස සැලකිය යුතු ය. </span></span><span class="verse v36" data-usfm="LEV.11.36"><span class="label">36</span><span class="content">එහෙත් උල්පත්, තටාක හා ජලය ඇති වෙනත් ස්ථාන ද පවිත්‍ර යයි සැලකිය යුතු ය. එහෙත්, උන්ගේ මළකුණු ස්පර්ශ වන අන් සියල්ල අපවිත්‍ර ය. </span></span><span class="verse v37" data-usfm="LEV.11.37"><span class="label">37</span><span class="content">තවද, උන්ගේ මළකුණුවලින් යමක් බිත්තර වී පිට වැටුණත් ඒවා පවිත්‍ර ය. </span></span><span class="verse v38" data-usfm="LEV.11.38"><span class="label">38</span><span class="content">එහෙත්, ඒ බීජ පිට වතුර වත් කළ පසු උන්ගේ මළකුණුවලින් කිසිවක් ඒවා පිට වැටුණොත් ඒවා අපවිත්‍ර යයි සැලකිය යුතු ය.</span></span> 
     </div> 
     <div class="p"> <span class="verse v38" data-usfm="LEV.11.38"><span class="content"> </span></span><span class="verse v39" data-usfm="LEV.11.39"><span class="label">39</span><span class="content">“නුඹලාට කෑමට අවසර ඇති යම් මෘගයෙකු මළ පසු යමෙකු උගේ මළකුණ ස්පර්ශ කළොත්, සවස දක්වා ඔහු අපවිත්‍ර ව සිටියි. </span></span><span class="verse v40" data-usfm="LEV.11.40"><span class="label">40</span><span class="content">යමෙකු ඒ මළ සතාගේ මස් කෑවොත්, ඔහු තම වස්ත්‍ර සෝදාගත යුතු ය. ඔහු සවස දක්වා අපවිත්‍ර ව සිටියි. තවද, යමෙකු උගේ මළකුණ උසුලාගෙන ගියොත්, ඔහු තම වස්ත්‍ර සෝදාගත යුතු ය. ඔහු සවස දක්වා අපවිත්‍ර ව සිටිනු ඇත.</span></span> 
     </div> 
     <div class="p"> <span class="verse v40" data-usfm="LEV.11.40"><span class="content"> </span></span><span class="verse v41" data-usfm="LEV.11.41"><span class="label">41</span><span class="content">“බිම බඩගා යන සියලු සත්තු පිළිකුල් ය. උන් නොකෑ යුතු ය. </span></span><span class="verse v42" data-usfm="LEV.11.42"><span class="label">42</span><span class="content">බඩගා යන සියලු සතුන්, පා හතරෙන් ඇවිදින සියලු සතුන් හා බඩගා යන සතුන් අතර බොහෝ පා ඇති සතුන් නුඹලා නොකෑ යුතු ය. උන් පිළිකුල් කොට සැලකිය යුතු ය. </span></span><span class="verse v43" data-usfm="LEV.11.43"><span class="label">43</span><span class="content">තවද, නුඹලා බඩගා යන කොයි යම් සතෙක් වත් කෑමෙන් පිළිකුල් නොවී, අපවිත්‍ර නොවී සිටිය යුතු ය. උන්ගෙන් දූෂණය නොවිය යුතු ය. </span></span><span class="verse v44" data-usfm="LEV.11.44"><span class="label">44</span><span class="content">මන්ද, මම නුඹලාගේ දෙවි සමිඳාණන් වහන්සේ වෙමි. මා ශුද්ධ බැවින්, නුඹලා ද කැප වී ශුද්ධ විය යුතු ය. එබැවින් නුඹලා බිම බඩගා යන කොයි යම් සතෙකු වත් කෑමෙන් දූෂණය නොවිය යුතු ය. </span></span><span class="verse v45" data-usfm="LEV.11.45"><span class="label">45</span><span class="content">නුඹලාගේ දෙවියන් වහන්සේ වනු පිණිස, නුඹලා පිටතට ගෙනා සමිඳාණන් වහන්සේ මම වෙමි. මා ශුද්ධ බැවින්, නුඹලා ද ශුද්ධ විය යුතු ය.</span></span> 
     </div> 
     <div class="p"> <span class="verse v45" data-usfm="LEV.11.45"><span class="content"> </span></span><span class="verse v46" data-usfm="LEV.11.46"><span class="label">46</span><span class="content">“මෘගයන් හා පක්ෂීන් ද ජලයේ හැසිරෙන සියලු ජලජ සතුන් හා බිම බඩගා යන සියලු සතුන් ද පිළිබඳ ව වලංගු නීතිය මෙය වේ. </span></span><span class="verse v47" data-usfm="LEV.11.47"><span class="label">47</span><span class="content">මෙහි අදහස නම්, අපවිත්‍ර දේ හා පවිත්‍ර දේ පිළිබඳ ව ද කෑමට සුදුසු හා නුසුදුසු මෘගයන් පිළිබඳ ව ද නුඹලා වෙනසක් කළ යුතු බව ය.</span></span> 
     </div> 
    </div> 
   </div> 
  </div>
 </body>
</html>