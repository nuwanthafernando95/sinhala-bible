<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLEV"> 
    <div class="chapter ch26" data-usfm="LEV.26">  
     <div class="s1"> <span class="heading"><b>කීකරුකමේ ආශීර්වාදය</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 7:12-24</b></span><span class="heading"><b>;</b></span><span class="heading"><b>28:1-14</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LEV.26.1"><span class="label">1</span><span class="content"> </span><span class="content"> “නුඹලාගේ දේශයෙහි නුඹලාගේ වන්දනාව පිණිස දේව පිළිම හෝ කැටයම් කළ ප්‍රතිමා හෝ ශිලාස්තම්භ හෝ නෙළූ ගල් රූප හෝ නොසෑදිය යුතු ය. නුඹලාගේ දෙවි සමිඳාණන් වහන්සේ මම වෙමි. </span></span><span class="verse v2" data-usfm="LEV.26.2"><span class="label">2</span><span class="content">මාගේ සබත් දිනයන් පවත්වා මාගේ ශුද්ධස්ථානයට ගරු කළ යුතු ය. මම සමිඳාණන් වහන්සේ වෙමි.</span></span> 
     </div> 
     <div class="p"> <span class="verse v2" data-usfm="LEV.26.2"><span class="content"> </span></span><span class="verse v3" data-usfm="LEV.26.3"><span class="label">3</span><span class="content"> </span><span class="content"> “මාගේ නීතිවලට කීකරු වී, මාගේ ආඥා පිළිපැද්දොත්, </span></span><span class="verse v4" data-usfm="LEV.26.4"><span class="label">4</span><span class="content">මම නියම කාලයේ දී වැසි වස්වන්නෙමි. දේශය ද සරුසාර අස්වැන්නක් නිපදවනු ඇත. කෙත්වල ගස් ද පලදාව නිපදවන්නේ ය. </span></span><span class="verse v5" data-usfm="LEV.26.5"><span class="label">5</span><span class="content">කමතේ ගොයම් පෑගීම මිදි පල නෙළන කාලය දක්වා ද මිදි පල නෙළන කාලය ධාන්‍ය වපුරන කාලය දක්වා ද දික්වනු ඇත. නුඹලාට කෑමට උවමනා තරම් ආහාර ලැබෙනු ඇත. නුඹලා ද සුරැකි ව නුඹලාගේ දේශයෙහි වසන්නහු ය.</span></span> 
     </div> 
     <div class="p"> <span class="verse v5" data-usfm="LEV.26.5"><span class="content"> </span></span><span class="verse v6" data-usfm="LEV.26.6"><span class="label">6</span><span class="content">“නුඹලාගේ දේශයෙහි මම නුඹලාට සාමය දෙන්නෙමි. නුඹලා ද කිසි බියක් සැකක් නැති ව සැතපෙනු ඇත. රටින් චණ්ඩ මෘගයන් පන්නාදමමි. නුඹලාගේ දේශයෙහි යුද්ධයක් ද සිදු නොවනු ඇත. </span></span><span class="verse v7" data-usfm="LEV.26.7"><span class="label">7</span><span class="content">නුඹලා ද සතුරන් පන්නාදමන්නහු ය. නුඹලා ඉදිරියෙහි ඔව්හු කඩුවෙන් පහර ලැබ වැටෙන්නෝ ය. </span></span><span class="verse v8" data-usfm="LEV.26.8"><span class="label">8</span><span class="content">නුඹලාගෙන් පස්දෙනෙක් සියදෙනකු ද සියදනෙක් දසදහසක් ද ලුහුබැඳ යන්නෝ ය. නුඹලා ඉදිරියෙහි ඔව්හු කඩුවෙන් පහර ලැබ වැටෙන්නෝ ය. </span></span><span class="verse v9" data-usfm="LEV.26.9"><span class="label">9</span><span class="content">මම ද නුඹලාට ආශීර්වාද කොට නුඹලා සඵලවත් කොට, නුඹලා වර්ධනය කරන්නෙමි. නුඹලා සමඟ මා කළ ගිවිසුම ඉටු කරන්නෙමි. </span></span><span class="verse v10" data-usfm="LEV.26.10"><span class="label">10</span><span class="content">නුඹලා කලින් රැස් කළ අස්වැන්නෙන් අනුභව කොට, නව අස්වැන්න පැමිණෙන විට පරණ අස්වැන්නෙන් ඉතිරි වන කොටස නුඹලාට ඉවත් කරන්නට සිදු වනු ඇත. </span></span><span class="verse v11" data-usfm="LEV.26.11"><span class="label">11</span><span class="content">මම ද මාගේ මණ්ඩපය නුඹලා අතර පිහිටුවමි. මම නුඹලා ඉවත නොලන්නෙමි. </span></span><span class="verse v12" data-usfm="LEV.26.12"><span class="label">12</span><span class="content">මම නුඹලා අතර වාසය කොට, නුඹලාගේ දෙවියන් වහන්සේ වන්නෙමි. නුඹලා මාගේ සෙනඟ වන්නහු ය. </span></span><span class="verse v13" data-usfm="LEV.26.13"><span class="label">13</span><span class="content">නුඹලා මිසර වාසීන්ගේ වහලුන් නො වන පිණිස මිසර දේශයෙන් නුඹලා පිටතට ගෙනා නුඹලාගේ දෙවි සමිඳාණන් වහන්සේ මම වෙමි. නුඹලා පාලනය කළ ඔවුන්ගේ බලය බිඳදමා, නුඹලාට හිස ඔසවා යෑමට මම සැලැසුවෙමි.”</span></span> 
     </div> 
     <div class="s1"> <span class="heading"><b>අකීකරුකමට දඬුවම</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 28:15-68</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="LEV.26.13"><span class="content"> </span></span><span class="verse v14" data-usfm="LEV.26.14"><span class="label">14</span><span class="content"> </span><span class="content">“නුඹලා මට සවන් නො දී, මෙකී සියලු ආඥා ඉටු නොකරන්නහු නම්, </span></span><span class="verse v15" data-usfm="LEV.26.15"><span class="label">15</span><span class="content">මාගේ ආඥාවලට අකීකරු ව, මාගේ ගිවිසුම කඩ කරන පරිදි මාගේ නීති හෙළා දැක, මාගේ විනිශ්චය ප්‍රතික්ෂේප කරන්නහු නම්, </span></span><span class="verse v16" data-usfm="LEV.26.16"><span class="label">16</span><span class="content">මම ද නුඹලාට මේ දේ කරමි. නුඹලා අන්ධ කරවන, ජරාවට පත් කරවන මහත් ව්‍යසන වන භීතිය, අසාධ්‍ය ලෙඩ රෝග හා උණ සන්නිපාත නුඹලා වෙත පමුණුවන්නෙමි. නුඹලා බීජ වපුරන නමුත් ඒවා නිෂ්ඵල වනු ඇත. නුඹලාගේ සතුරෝ ඒවා කාදමන්නෝ ය. </span></span><span class="verse v17" data-usfm="LEV.26.17"><span class="label">17</span><span class="content">මම නුඹලාට විරුද්ධ වන්නෙමි. නුඹලාගේ සතුරන් ඉදිරියෙහි නුඹලා මරනු ලබන්නහු ය. නුඹලාගේ සතුරෝ නුඹලා පාලනය කරන්නෝ ය. කෙනෙකු නුඹලා ලුහුබැඳ නොයන විට පවා නුඹලා පලා යන්නහු ය.</span></span> 
     </div> 
     <div class="p"> <span class="verse v17" data-usfm="LEV.26.17"><span class="content"> </span></span><span class="verse v18" data-usfm="LEV.26.18"><span class="label">18</span><span class="content">“මේ සියල්ලෙන් පසු පවා නුඹලා මට සවන් නොදෙන්නහු නම්, මම නුඹලාගේ පාපවලට දඬුවම් සත් ගුණයකින් වැඩි කරන්නෙමි. </span></span><span class="verse v19" data-usfm="LEV.26.19"><span class="label">19</span><span class="content">නුඹලාගේ අහංකාර බලය මම බිඳදමමි. අහස යකඩ මෙන් ද පොළොව ලෝකඩ මෙන් ද වියළෙනු ඇත. </span></span><span class="verse v20" data-usfm="LEV.26.20"><span class="label">20</span><span class="content">නුඹලාගේ ශ්‍රමය ද නිකරුණේ වැය වනු ඇත. නුඹලාගේ ඉඩකඩම් අස්වැන්නක් නොදෙනු ඇත. කෙත්වතුවල ගස් ද පලදාව නොදෙනු ඇත.</span></span> 
     </div> 
     <div class="p"> <span class="verse v20" data-usfm="LEV.26.20"><span class="content"> </span></span><span class="verse v21" data-usfm="LEV.26.21"><span class="label">21</span><span class="content">“ඉන්පසු පවා මට අකීකරු ව හැසිරෙමින්, මට සවන් නොදෙන්නහු නම්, නුඹලාගේ පව් නිසා නුඹලාට තව සත් ගුණයකින් පීඩා පමුණුවන්නෙමි. </span></span><span class="verse v22" data-usfm="LEV.26.22"><span class="label">22</span><span class="content">මම නුඹලා අතරට චණ්ඩ මෘගයන් එවන්නෙමි. ඒ මෘගයෝ නුඹලාගේ දරුවන් මරා, ගවයන් වනසා, නුඹලාගේ ජන සංබ්‍යාව අඩු කරන්නෝ ය. එවිට මාවත් ද පාළු වනු ඇත.</span></span> 
     </div> 
     <div class="p"> <span class="verse v22" data-usfm="LEV.26.22"><span class="content"> </span></span><span class="verse v23" data-usfm="LEV.26.23"><span class="label">23</span><span class="content">“මේ සියල්ල එවූ පසු පවා නුඹලා නොහැරී, මට විරුද්ධ ව ක්‍රියා කරන්නහු නම්, </span></span><span class="verse v24" data-usfm="LEV.26.24"><span class="label">24</span><span class="content">මම ද නුඹලාට විරුද්ධ ව ක්‍රියා කොට නුඹලාගේ පාප නිසා තවත් හත් ගුණයකින් දඬුවම් කරමි. </span></span><span class="verse v25" data-usfm="LEV.26.25"><span class="label">25</span><span class="content">මාගේ ගිවිසුම කඩ කළ නිසා දඬුවම් කරනු පිණිස නුඹලාගේ රටට යුද්ධයක් පමුණුවනු ලැබේ. නුඹලා නගරවල එක් රැස් වී සිටින විට මම නුඹලා අතරට වසංගත පමුණුවන්නෙමි. නුඹලාගේ සතුරන්ගේ බලයට නුඹලා පාවා දෙනු ලබන්නහු ය. </span></span><span class="verse v26" data-usfm="LEV.26.26"><span class="label">26</span><span class="content">මා නුඹලාට ආහාර සපයන මාර්ග වැනසූ පසු, ස්ත්‍රීන් දසදෙනෙකුට රොටි පුළුස්සනු සඳහා එක උදුනක් ප්‍රමාණවත් වනු ඇත. නුඹලාගේ රොටි ඔවුන් සලාක කොට කිරා දුන් පසු, නුඹලා ඒවා කන නමුත්, නුඹලා සෑහීමට පත් නොවන්නහු ය.</span></span> 
     </div> 
     <div class="p"> <span class="verse v26" data-usfm="LEV.26.26"><span class="content"> </span></span><span class="verse v27" data-usfm="LEV.26.27"><span class="label">27</span><span class="content">“මේ සියල්ලට පසු පවා මට සවන් නො දී මට විරුද්ධ ව ක්‍රියා කරන්නහු නම්, </span></span><span class="verse v28" data-usfm="LEV.26.28"><span class="label">28</span><span class="content">මම ද කෝපාවිෂ්ට ව නුඹලාගේ පාප නිසා නුඹලාට තව හත් ගුණයකින් දරුණු ලෙස දඬුවම් කරමි. </span></span><span class="verse v29" data-usfm="LEV.26.29"><span class="label">29</span><span class="content">කුසගිනි වාවාගනු නොහැකි ව, නුඹලාගේ දරුදැරියන්ගේ මාංස නුඹලා කන්නහු ය. </span></span><span class="verse v30" data-usfm="LEV.26.30"><span class="label">30</span><span class="content">මම ද නුඹලාගේ ගිරිකුළු දේවාල වනසා දේව ප්‍රතිමා සිඳ බිඳදමා, නුඹලාගේ මළකඳන් දේව පිළිමවල නටබුන් මත ගොඩ ගසන්නෙමි. මම ද නුඹලා පිළිකුල් කරන්නෙමි. </span></span><span class="verse v31" data-usfm="LEV.26.31"><span class="label">31</span><span class="content">මම නුඹලාගේ නගර වනසා, ශුද්ධස්ථාන පාළු කොට, නුඹලාගේ පූජාවන්හි මිහිරි සුවඳ ආඝ්‍රාණය නොකරන්නෙමි. </span></span><span class="verse v32" data-usfm="LEV.26.32"><span class="label">32</span><span class="content">නුඹලාගේ රට ද සහමුලින් ම පාළු කර හරින්නෙමි. එහි පදිංචි වන නුඹලාගේ සතුරන් එය දැක මවිත වනු ඇත. </span></span><span class="verse v33" data-usfm="LEV.26.33"><span class="label">33</span><span class="content">නුඹලාට විරුද්ධ ව යුද්ධ ඇති කොට, මිසදිටුවන් අතර නුඹලා විසුරුවා හරිමි. නුඹලාගේ රට පාළු වනු ඇත, නගර වැනසෙනු ඇත.</span></span> 
     </div> 
     <div class="p"> <span class="verse v33" data-usfm="LEV.26.33"><span class="content"> </span></span><span class="verse v34" data-usfm="LEV.26.34"><span class="label">34</span><span class="content">“එවිට රට පාළු වී පවතින කාලය තුළ රටට විවේකය ලැබෙනු ඇත. නුඹලා සතුරන්ගේ රටෙහි වසන්නහු ය. එකල රටට විවේකය ලැබේ. රට එය ගැන ප්‍රීති වනු ඇත. </span></span><span class="verse v35" data-usfm="LEV.26.35"><span class="label">35</span><span class="content">නුඹලා එහි වාසය කරද්දී ඊට සබත් විවේකයක් නුදුන් බැවින්, මෙලෙස රට පාළු ව පවතින කාලය තුළ දී එය විවේකය භුක්ති විඳිනු ඇත.</span></span> 
     </div> 
     <div class="p"> <span class="verse v35" data-usfm="LEV.26.35"><span class="content"> </span></span><span class="verse v36" data-usfm="LEV.26.36"><span class="label">36</span><span class="content">“තවද, සතුරන්ගේ රටවල තවමත් පණපිටින් සිටින අය වෙත මම දරුණු බියක් එවන්නෙමි. ඔවුන් ගසක කොළයක් සෙලවෙන විට පවා පලා යනු ඇත. බියට මෙන් ඔව්හු පලා යන්නෝ ය. කිසිවෙකු ඔවුන් ලුහුබැඳ නොයද්දී පවා ඔව්හු පලා ගොස් වැටෙන්නෝ ය. </span></span><span class="verse v37" data-usfm="LEV.26.37"><span class="label">37</span><span class="content">මෙලෙස යුද්ධයක දී මෙන් එකා පිට එකා වැටෙන්නේ ය. සතුරන්ට මුහුණ දී සිටින්නට ද නුඹලාට හැකි නොවනු ඇත. </span></span><span class="verse v38" data-usfm="LEV.26.38"><span class="label">38</span><span class="content">මෙලෙස නුඹලා විජාතිකයන් මධ්‍යයේ වැනසෙන්නහු ය. සතුරු රටවල් නුඹලා ගිලදමනු ඇත. </span></span><span class="verse v39" data-usfm="LEV.26.39"><span class="label">39</span><span class="content">සතුරු රටවල ජීවත් ව සිටින්නෝ තමන්ගේ දුෂ්ටකම් නිසා ද තම පියවරුන්ගේ දුෂ්ටකම් නිසා ද ජරාවට පත්වන්නෝ ය.</span></span> 
     </div> 
     <div class="p"> <span class="verse v39" data-usfm="LEV.26.39"><span class="content"> </span></span><span class="verse v40" data-usfm="LEV.26.40"><span class="label">40</span><span class="content">“එවිට ඔවුන් මට විරුද්ධ ව කළ ද්‍රෝහිකමෙන් වූ තමන්ගේ අයුතුකම් ද තම පියවරුන්ගේ අයුතුකම් ද ඔවුන් මට විරුද්ධ ව හැසිරීම ද පිළිගත්තත්, </span></span><span class="verse v41" data-usfm="LEV.26.41"><span class="label">41</span><span class="content">මම ඔවුන්ට විරුද්ධ ව ක්‍රියා කර ඔවුන්ගේ සතුරන්ගේ දේශයට ඔවුන් පමුණුවන්නෙමි. එකල්හි වත් ඔවුන්ගේ දරදඬු සිත් යටහත් වී ඔව්හු තමන්ගේ අයුතුකමේ දඬුවම පිළිගන්නෝ නම්, </span></span><span class="verse v42" data-usfm="LEV.26.42"><span class="label">42</span><span class="content">එවිට මම ජාකොබ් සමඟ කළ ගිවිසුම ද ඊසාක් සමඟ කළ ගිවිසුම ද ආබ්‍රහම් සමඟ කළ ගිවිසුම ද සිහි කරන්නෙමි; දීමට පොරොන්දු වූ දේශය ද සිහි කරන්නෙමි. </span></span><span class="verse v43" data-usfm="LEV.26.43"><span class="label">43</span><span class="content">සෙනඟ දේශය අත්හළ පසු, ජනශූන්‍ය ව තිබෙන හෙයින්, දේශයට සබත් විවේකය භුක්තිවිඳිය හැක. ඔවුන් මාගේ අණපණත් හෙළා දැක, මාගේ ව්‍යවස්ථාවන් පිළිකුල් කළ බැවින් ඔවුන් තමන්ගේ දුෂ්ටකමට ලැබූ දඬුවම පිළිගත යුතු ය. </span></span><span class="verse v44" data-usfm="LEV.26.44"><span class="label">44</span><span class="content">කෙසේ වුව ද, ඔවුන්ගේ සතුරන්ගේ රටවල සිටින විට ඔවුන් සහමුලින් ම වනසාලනු පිණිස ද මා සමඟ පිහිටුවාගත් ගිවිසුම කඩ කිරීමට මඟ නොපෑදෙන ලෙස ද මම ඔවුන් අත් නොහරිමි. මම ඔවුන් පිළිකුල් නොකරමි. ඔවුන්ගේ දෙවි සමිඳාණන් වහන්සේ මම වෙමි. </span></span><span class="verse v45" data-usfm="LEV.26.45"><span class="label">45</span><span class="content">එහෙත්, ඔවුන්ගේ දෙවියන් වහන්සේ වන පිණිස, විජාතීන් ඉදිරිපිට දී ම මිසර දේශයෙන් ඔවුන් පිටතට ගෙනා මම, ඔවුන්ගේ මුතුන්මිත්තන් සමඟ පිහිටුවාගත් ගිවිසුම සිහි කරන්නෙමි. මම සමිඳාණන් වහන්සේ ය.”</span></span> 
     </div> 
     <div class="p"> <span class="verse v45" data-usfm="LEV.26.45"><span class="content"> </span></span><span class="verse v46" data-usfm="LEV.26.46"><span class="label">46</span><span class="content">සමිඳාණන් වහන්සේ මෝසෙස් මඟින් සීනයි කන්ද මත, ඉශ්රායෙල් ජනයා හා තමන් වහන්සේ අතර පිහිටුවාගත් ව්‍යවස්ථා, අණපණත් සහ නීති මේවා ය.</span></span> 
     </div> 
    </div> 
   </div> 
  </div>
 </body>
</html>