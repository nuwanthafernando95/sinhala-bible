<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGAL"> 
    <div class="chapter ch6" data-usfm="GAL.6">  
     <div class="s1"> <span class="heading"><b>අන්‍යොන්‍ය පිහිටාධාර</b></span> 
     </div> 
     <div class="p"> <span class="content"> </span><span class="verse v1" data-usfm="GAL.6.1"><span class="label">1</span><span class="content">සහෝදරයෙනි, මිනිසෙකු යම් වරදක් කරද්දී අසු වුණොත් ශුද්ධාත්ම දායාදය ඇති ඔබ මෘදුකමින් ඔහු යහමඟට හරවාගත යුතු ය. ඔබ ද පරීක්ෂාවට නොවැටෙන පිණිස ප්‍රවේසම් වන්න. </span></span><span class="verse v2" data-usfm="GAL.6.2"><span class="label">2</span><span class="content">එකිනෙකාගේ බර උසුලා, එසේ ක්‍රිස්තුන් වහන්සේගේ ආඥාව පිළිපදින්න. </span></span><span class="verse v3" data-usfm="GAL.6.3"><span class="label">3</span><span class="content">කිසි වැදගැම්මකට නැති කෙනෙක් තමා වැදගත් කෙනෙක් යයි සිතන්නේ නම්, ඔහු තමා ම රවටා ගනියි. </span></span><span class="verse v4" data-usfm="GAL.6.4"><span class="label">4</span><span class="content">එකිනෙකා තම තමාගේ කල්ක්‍රියාව තමා විසින් ම සෝදිසි කර බැලිය යුතු ය. එය යහපත් නම්, එය තමා ම අත් කරගත් දෙයක් බැවින්, අනුන්ගේ කල්ක්‍රියාවට සමාන නොකොට, තමාට ම ඒ ගැන පාරට්ටු විය හැකි ය. </span></span><span class="verse v5" data-usfm="GAL.6.5"><span class="label">5</span><span class="content">තමා විසින් ම ඉසිලිය යුතු බරක් හැම මිනිසෙකුට ම ඇත.</span></span> 
     </div> 
     <div class="p"> <span class="verse v5" data-usfm="GAL.6.5"><span class="content"> </span></span><span class="verse v6" data-usfm="GAL.6.6"><span class="label">6</span><span class="content">ධර්ම වාක්‍ය ඉගෙනගන්නා, උගන්වන්නාට තමා සතු සියලු යහපත් දෙයින් සංග්‍රහ කෙරේ වා. </span></span><span class="verse v7" data-usfm="GAL.6.7"><span class="label">7</span><span class="content">මුළා නොවෙන්න, කිසිවෙකුට දෙවියන් වහන්සේ රැවටිය නොහැකි ය. මන්ද, මිනිසෙක් තමා වපුරන දෙය ම කපාගන්නේ ය. </span></span><span class="verse v8" data-usfm="GAL.6.8"><span class="label">8</span><span class="content">කෙලෙස් මල නමැති කෙතෙහි වපුරන්නා, කෙලෙස් මලින් ජරාවට පත් වන මරණය නමැති අස්වැන්න නෙළාගන්නේ ය. ආත්මයාණන් නමැති කෙතෙහි වපුරන්නා ආත්මයාණන්ගෙන් සදාතන ජීවනය නමැති අස්වැන්න නෙළාගන්නේ ය. </span></span><span class="verse v9" data-usfm="GAL.6.9"><span class="label">9</span><span class="content">ඒ නිසා යහපත කිරීමට මැළි නොවෙමු. මන්ද, මන්දෝත්සාහී නුවූවොත් අපි යථා කාලයේ දී අස්වැන්න නෙළාගන්නෙමු. </span></span><span class="verse v10" data-usfm="GAL.6.10"><span class="label">10</span><span class="content">එබැවින් අපට ඉඩ ප්‍රස්ථා ඇති හැටියට සියල්ලන්ට ම, ප්‍රධානකොට ඇදහිලිවන්තයන්ගේ පවුලට අයිති වූ අයට, යහපත්කම් කරමු.</span></span> 
     </div> 
     <div class="s1"> <span class="heading"><b>අවවාද හා සුබ පැතුම්</b></span> 
     </div> 
     <div class="p"> <span class="verse v10" data-usfm="GAL.6.10"><span class="content"> </span></span><span class="verse v11" data-usfm="GAL.6.11"><span class="label">11</span><span class="content">කොපමණ ලොකු අකුරුවලින් මාගේ ම අතින් ඔබට ලියා ඇද්ද කියා බලන්න. </span></span><span class="verse v12" data-usfm="GAL.6.12"><span class="label">12</span><span class="content">මාංසික ලකුණක් අනුව තම උතුම්කම පෙන්වීමට කැමැති අය චර්මඡේදනය ලබන්න ඔබට බල කරති. එසේ කරන්නේ ක්‍රිස්තුන් වහන්සේගේ කුරුසිය නිසා ඇති වන පීඩාවලින් වළකින පිණිස පමණක් ය. </span></span><span class="verse v13" data-usfm="GAL.6.13"><span class="label">13</span><span class="content">චර්මඡේදනය ලබන්නෝ පවා ව්‍යවස්ථාව නොපිළිපදිති. එහෙත් ඔබ චර්මඡේදනය කරවීමට ඔවුන් අදහස් කරන්නේ, ඒ ගැන ඔවුන් පාරට්ටු කර ගන්නා පිණිස ය. </span></span><span class="verse v14" data-usfm="GAL.6.14"><span class="label">14</span><span class="content">එහෙත් මම නම් අප ස්වාමීන් වන ජේසුස් ක්‍රිස්තුන් වහන්සේගේ කුරුසිය ගැන මිස අන් කිසිවක් ගැන පාරට්ටු කර නොගනිමි. මන්ද, කුරුසිය කරණකොටගෙන ලෝකය ගැන මාගේ ආශාව ද, මා ගැන ලෝකයාගේ ආශාව ද මැරුණා හා සමාන ය. </span></span><span class="verse v15" data-usfm="GAL.6.15"><span class="label">15</span><span class="content">චර්මඡේදනය වත් අචර්මඡේදනය වත් වැදගත් නැත; වැදගත් දෙය නම්, අලුත් මැවිල්ලක් වීම ය. </span></span><span class="verse v16" data-usfm="GAL.6.16"><span class="label">16</span><span class="content">යම් පමණ දෙනෙක් මේ ප්‍රතිපත්තිය අනුගමනය කරන්නෝ ද ඒ හැමට සාමදානයත්, දයාවත් වේ වා! දෙවියන් වහන්සේගේ මුළු සෙනඟටත් එසේ ම වේ වා!</span></span> 
     </div> 
     <div class="p"> <span class="verse v16" data-usfm="GAL.6.16"><span class="content"> </span></span><span class="verse v17" data-usfm="GAL.6.17"><span class="label">17</span><span class="content">මින් මතු කිසිවෙක් මට කරදර නොකෙරේ වා. මන්ද, මම මාගේ ශරීරයේ ජේසුස් වහන්සේගේ නිවරණ දරමි.</span></span> 
     </div> 
     <div class="p"> <span class="verse v17" data-usfm="GAL.6.17"><span class="content"> </span></span><span class="verse v18" data-usfm="GAL.6.18"><span class="label">18</span><span class="content">සහෝදරයෙනි, අපගේ ස්වාමීන් වන ජේසුස් ක්‍රිස්තුන් වහන්සේගේ වරප්‍රසාදය ඔබ සමඟ වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>