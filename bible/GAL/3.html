<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGAL"> 
    <div class="chapter ch3" data-usfm="GAL.3">  
     <div class="s1"> <span class="heading"><b>ව්‍යවස්ථාව ඉක්මවන ඇදහිල්ල</b></span> 
     </div> 
     <div class="p"> <span class="content"> </span><span class="verse v1" data-usfm="GAL.3.1"><span class="label">1</span><span class="content">අඥාන ගලාතිවරුනි, ජේසුස් ක්‍රිස්තුන් වහන්සේ කුරුසියෙහි ඇණ ගසන ලද වග ඔබගේ ඇස් ඉදිරියෙහි ප්‍රසිද්ධ ලෙස දක්වනු ලැබූ නමුත් ඔබ ඇස් බැන්දුමකින් මුළා කළෝ කවරහු ද? </span></span><span class="verse v2" data-usfm="GAL.3.2"><span class="label">2</span><span class="content">ඔබෙන් මෙය පමණක් දැනගනු කැමැත්තෙමි. ඔබ ආත්මයාණන් වහන්සේ ලැබුවේ ව්‍යවස්ථාවේ ක්‍රියා කරණකොටගෙන ද? නැතහොත් සුබ අස්නේ පණිවුඩය පිළිගැනීමෙන් ද? </span></span><span class="verse v3" data-usfm="GAL.3.3"><span class="label">3</span><span class="content">ඇත්තට ම ඔබ ඔය තරම් මෝඩ ද? ඔබ දේවාත්මානුභාවයෙන් පටන්ගෙන, පිටස්තර, චාරිත්‍රයකින් ගැළවීම ලබන්න සිතන්නහු ද? </span></span><span class="verse v4" data-usfm="GAL.3.4"><span class="label">4</span><span class="content">ඔබට ඇති වූ සියලු අත්දැකීම් නිෂ්ඵල වී ගියේ ද? එසේ නොවිය හැකි ය. </span></span><span class="verse v5" data-usfm="GAL.3.5"><span class="label">5</span><span class="content">දෙවියන් වහන්සේ ආත්මයාණන් එවා, ඔබ අතර හාස්කම් කරන්නේ ඔබ ව්‍යවස්ථාව පිළිපදින නිසා ද, නැත්නම් සුබ අස්නේ පණිවුඩය අසා එය අදහන නිසා ද?</span></span> 
     </div> 
     <div class="p"> <span class="verse v5" data-usfm="GAL.3.5"><span class="content"> </span></span><span class="verse v6" data-usfm="GAL.3.6"><span class="label">6</span><span class="content"> </span><span class="content"> ආබ්‍රහම් ගැන සිතන්න. ඔහු දෙවියන් වහන්සේ අදහාගත්තේ ය. ඒ ඇදහීම දමිටු බව හැටියට ගණන්ගන්නා ලදී. </span></span><span class="verse v7" data-usfm="GAL.3.7"><span class="label">7</span><span class="content"> එබැවින් ආබ්‍රහම්ගේ සැබෑ පුත්‍රයෝ ඇදහිල්ල ඇති අය වෙති. </span></span><span class="verse v8" data-usfm="GAL.3.8"><span class="label">8</span><span class="content">තවද දෙවියන් වහන්සේ ඇදහිල්ල කරණකොටගෙන විජාතීන් දමිටු බවට පත් කරන බව ශුද්ධ ලියවිල්ල කල්මත්තෙන් දැක, “ඔබ තුළ සියලු ම ජාතීහු ආශීර්වාද ලබන්නෝ ය” කියා සුබ අස්න කලින් ආබ්‍රහම්ට ප්‍රකාශ කළේ ය. </span></span><span class="verse v9" data-usfm="GAL.3.9"><span class="label">9</span><span class="content">මෙසේ ඇදහිල්ලෙහි පිහිටි සියල්ලෝ ඇදහිල්ලේ පිහිටි ආබ්‍රහම් සමඟ ආශීර්වාද ලබති.</span></span> 
     </div> 
     <div class="p"> <span class="verse v9" data-usfm="GAL.3.9"><span class="content"> </span></span><span class="verse v10" data-usfm="GAL.3.10"><span class="label">10</span><span class="content"> </span><span class="content">අනෙක් අතට, ව්‍යවස්ථාව කෙරෙහි විශ්වාසය තබන්නෝ සාපයට යටත් ව සිටිති. එසේ වන්නේ: “ව්‍යවස්ථාව පොතෙහි ලියා ඇති සියල්ල ම නොකඩවා නොරකින සියලු දෙනාට ම සාපයක් ඇතැ”යි ලියා තිබෙන බැවිනි. </span></span><span class="verse v11" data-usfm="GAL.3.11"><span class="label">11</span><span class="content"> ව්‍යවස්ථාව කරණකොටගෙන කිසිවෙකු දමිටු බවට පත් කරනු නොලබන බව එයින් පැහැදිලි ය. මන්ද, ඇදහිල්ලෙන් දමිටු බවට පැමිණි අය ජීවත් වන්නෝ ය. </span></span><span class="verse v12" data-usfm="GAL.3.12"><span class="label">12</span><span class="content">ව්‍යවස්ථාව ඇදහිල්ල පිට රඳා පවතින්නක් නොවේ. එහෙත් ව්‍යවස්ථාව පිළිපදින තැනැත්තා එයින් ජීවත් වන්නේ ය කියා ශුද්ධ ලියවිල්ලේ ලියා ඇත.</span></span> 
     </div> 
     <div class="p"> <span class="verse v12" data-usfm="GAL.3.12"><span class="content"> </span></span><span class="verse v13" data-usfm="GAL.3.13"><span class="label">13</span><span class="content"> </span><span class="content">“ගසක එල්ලනු ලබන සියල්ලෝ සාප ලද්දෝ ය”යි ශුද්ධ ලියවිල්ලේ ලියා තිබෙන ලෙස, ක්‍රිස්තුන් වහන්සේ අප උදෙසා එම සාපය විඳ, ව්‍යවස්ථාවේ සාපයෙන් අප මුදාගත් සේක. </span></span><span class="verse v14" data-usfm="GAL.3.14"><span class="label">14</span><span class="content">මෙසේ කෙළේ ක්‍රිස්තුස් ජේසුස් වහන්සේ මඟින් ආබ්‍රහම් ලත් ආශීර්වාදය අන්‍ය විජාතීන් කෙරෙහි පැමිණෙන පිණිසත් ඇදහිල්ල කරණකොටගෙන ආත්මයාණන් වහන්සේගේ පොරොන්දුව අප විසින් ලබාගන්නා පිණිසත් ය.</span></span> 
     </div> 
     <div class="s1"> <span class="heading"><b>ව්‍යවස්ථාව හා පොරොන්දුව</b></span> 
     </div> 
     <div class="p"> <span class="verse v14" data-usfm="GAL.3.14"><span class="content"> </span></span><span class="verse v15" data-usfm="GAL.3.15"><span class="label">15</span><span class="content">සහෝදරවරුනි, මම එදිනෙදා ජීවිතයෙන් උදාහරණයක් දක්වමි. යම් කෙනෙකුගේ ගිවිසුම් පත්‍රයක් ස්ථීර කරනු ලැබූ පසු, වෙන කෙනෙකුට එය අවලංගු කරන්න වත්, ඊට යමක් එකතු කරන්න වත් බැරි ය. </span></span><span class="verse v16" data-usfm="GAL.3.16"><span class="label">16</span><span class="content">පොරොන්දු දෙන ලද්දේ ආබ්‍රහම්ට හා ඔහුගේ වංශයට ය. බහුවචනාර්ථයෙන් ‘වංශයන්ට ය’ නොකියා ඒක වචනාර්ථයෙන් ‘නුඹේ වංශයට ය’යි උන් වහන්සේ වදාළ සේක. ‘වංශය’ යන්නෙන් අදහස් කරන ලද්දේ ක්‍රිස්තුන් වහන්සේ ය. </span></span><span class="verse v17" data-usfm="GAL.3.17"><span class="label">17</span><span class="content">මා කියන්නේ මෙය යි: දෙවියන් වහන්සේ විසින් කලින් ස්ථීර කරන ලද ගිවිසුමක් ඊට හාරසිය තිස් අවුරුද්දකට පසු පැමිණි ව්‍යවස්ථාවෙන් අවලංගු කරන්න වත්, පොරොන්දු නිෂ්ප්‍රභ කරන්න වත් නොහැකි ය. </span></span><span class="verse v18" data-usfm="GAL.3.18"><span class="label">18</span><span class="content"> උරුමයක් හිමි වන්නේ ව්‍යවස්ථාවෙන් නම්, එය පොරොන්දුවේ ප්‍රතිඵලයක් නොවේ. දෙවියන් වහන්සේ ආබ්‍රහම්ට ඒ උරුමය දුන්නේ පොරොන්දුවක් අනුව ය.</span></span> 
     </div> 
     <div class="p"> <span class="verse v18" data-usfm="GAL.3.18"><span class="content"> </span></span><span class="verse v19" data-usfm="GAL.3.19"><span class="label">19</span><span class="content">එසේ නම් ව්‍යවස්ථාව කුමට ද? එය දෙන ලද්දේ පොරොන්දුව ලැබූ ‘වංශය’ වූ ක්‍රිස්තුන් වහන්සේ එන තෙක් නීති විරෝධී ක්‍රියා මේ යයි පෙන්වා දෙන පිණිස ය. තවද, එය දෙන ලද්දේ මැදහත්කාරයෙකු අතින් දේව දූතයන් විසිනි. </span></span><span class="verse v20" data-usfm="GAL.3.20"><span class="label">20</span><span class="content">එක් කෙනෙකු උදෙසා මැදහත්කාරයෙක් වුවමනා නැත. දෙවියන් වහන්සේ එක් කෙනෙක් ම ය.</span></span> 
     </div> 
     <div class="s1"> <span class="heading"><b>ව්‍යවස්ථාව හා ඇදහිල්ල</b></span> 
     </div> 
     <div class="p"> <span class="verse v20" data-usfm="GAL.3.20"><span class="content"> </span></span><span class="verse v21" data-usfm="GAL.3.21"><span class="label">21</span><span class="content">එසේ නම් ව්‍යවස්ථාව දෙවියන් වහන්සේගේ පොරොන්දුවලට විරුද්ධ ද? කොහෙත් ම නැත, මන්ද, ජීවනය දිය හැකි ව්‍යවස්ථාවක් දෙන ලද්දේ නම්, ඒ මඟින් දමිටු බවට පත් කරනු ලැබීමට පුළුවන්කම තිබිණි. </span></span><span class="verse v22" data-usfm="GAL.3.22"><span class="label">22</span><span class="content">එහෙත් මුළු ලොව ම පාපයෙහි සිරගත වී ඇතැ යි ශුද්ධ ලියවිල්ලෙහි කියා ඇති බැවින්, අදහන අයට පමණක් ජේසුස් ක්‍රිස්තුන් වහන්සේ තුළින් ඇදහිල්ල කරණකොටගෙන පොරොන්දුව ලබාගත හැකි ය.</span></span> 
     </div> 
     <div class="p"> <span class="verse v22" data-usfm="GAL.3.22"><span class="content"> </span></span><span class="verse v23" data-usfm="GAL.3.23"><span class="label">23</span><span class="content">පැමිණෙන්ට තිබුණු ඇදහීම එළිදරව් වන තෙක්, ඒ ඇදහීම පැමිණෙන්ට පෙර, අපි හිර අඩස්සි වී ව්‍යවස්ථාව යටතේ රැකවල් කරනු ලැබුවෙමු. </span></span><span class="verse v24" data-usfm="GAL.3.24"><span class="label">24</span><span class="content">මෙසේ ව්‍යවස්ථාව වනාහි අප ඇදහිල්ල කරණකොටගෙන දමිටු බවට පත් කරනු ලබන පිණිස, අප ක්‍රිස්තුන් වහන්සේ ළඟට පමුණුවන අපේ අනුශාසකයෙකු වැනි ය. </span></span><span class="verse v25" data-usfm="GAL.3.25"><span class="label">25</span><span class="content">එහෙත් දැන් ඇදහිල්ල පැමිණ තිබෙන බැවින්, අපි තවත් අනුශාසකයෙකු යටතේ නොවෙමු.</span></span> 
     </div> 
     <div class="p"> <span class="verse v25" data-usfm="GAL.3.25"><span class="content"> </span></span><span class="verse v26" data-usfm="GAL.3.26"><span class="label">26</span><span class="content">ඔබ සියල්ලෝ ම ක්‍රිස්තුස් ජේසුස් වහන්සේ තුළ ඇදහිල්ල කරණකොටගෙන දෙවියන් වහන්සේගේ පුත්‍රයෝ ය. </span></span><span class="verse v27" data-usfm="GAL.3.27"><span class="label">27</span><span class="content">ඔබ අතරෙන් ක්‍රිස්තුන් වහන්සේගේ නාමයට බව්තීස්ම-ස්නාපනය කරනු ලැබූ සියල්ලෝ ක්‍රිස්තුන් වහන්සේගේ ජීවිතයෙන් සැරසී සිටිති. </span></span><span class="verse v28" data-usfm="GAL.3.28"><span class="label">28</span><span class="content">ඔබ සියල්ලන් ක්‍රිස්තුස් ජේසුස් වහන්සේ තුළ එක් කෙනෙකු මෙන් සිටින නිසා, ජුදෙව්-ග්‍රීක භේදය වත්, දාස-නිර්දාස භේදය වත්, ස්ත්‍රී-පුරුෂ භේදය වත් නැත. </span></span><span class="verse v29" data-usfm="GAL.3.29"><span class="label">29</span><span class="content"> ඔබ ක්‍රිස්තුන් වහන්සේට අයිති නම්, ඔබ ආබ්‍රහම්ගේ වංශයට අයිති ව, පොරොන්දුව ලෙස උරුමක්කාරයෝ ද වන්නහු ය.</span></span> 
     </div> 
    </div> 
   </div> 
  </div>
 </body>
</html>