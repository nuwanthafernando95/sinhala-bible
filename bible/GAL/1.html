<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGAL"> 
    <div class="chapter ch1" data-usfm="GAL.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="GAL.1.1"><span class="label">1</span><span class="content">මිනිසුන් කෙරෙන් වත්, මිනිසෙකු මඟින් වත් නොව, ජේසුස් ක්‍රිස්තුන් වහන්සේගෙන් හා උන් වහන්සේ උත්ථාන කොට වදාළ දෙවි පියාණන් වහන්සේගෙන් ප්‍රේරිතවරයෙකු වීමේ කැඳවීම ලත් පාවුලු නම් මම මෙසේ ලියා එවමි. </span></span><span class="verse v2" data-usfm="GAL.1.2"><span class="label">2</span><span class="content">මා සමඟ සිටින සියලු සහෝදරවරු ද මම ද ගලාතියේ සියලු ක්‍රිස්තියානි සභාවන්ට ආචාර කරමු. </span></span><span class="verse v3" data-usfm="GAL.1.3"><span class="label">3</span><span class="content">අපගේ පියාණන් වන දෙවියන් වහන්සේ ද ස්වාමීන් වන ජේසුස් ක්‍රිස්තුන් වහන්සේ ද ඔබට කරුණාව හා ශාන්තිය දෙන සේක් වා!</span></span> 
     </div> 
     <div class="p"> <span class="verse v3" data-usfm="GAL.1.3"><span class="content"> </span></span><span class="verse v4" data-usfm="GAL.1.4"><span class="label">4</span><span class="content">ක්‍රිස්තුන් වහන්සේ, අපගේ දෙවි පියාණන්ගේ කැමැත්ත ලෙස, මේ නපුරු යුගයෙන් අප ගළවන පිණිස, අපේ පව් උදෙසා සිය දිවි පිදූ සේක. </span></span><span class="verse v5" data-usfm="GAL.1.5"><span class="label">5</span><span class="content">දෙවියන් වහන්සේට සදහට ම මහිමය වේ වා! ආමෙන්.</span></span> 
     </div> 
     <div class="s1"> <span class="heading"><b>උත්තරීතර සුබ අස්න</b></span> 
     </div> 
     <div class="p"> <span class="verse v5" data-usfm="GAL.1.5"><span class="content"> </span></span><span class="verse v6" data-usfm="GAL.1.6"><span class="label">6</span><span class="content">මෙපමණ විගසින්, ක්‍රිස්තුන් වහන්සේගේ දේව වරප්‍රසාදය කරණකොටගෙන ඔබ කැඳවා වදාළ තැනැන් වහන්සේ අත්හැර, ඔබ වෙනත් සුබ අස්නක් කරා යාම ගැන මට පුදුමයි. </span></span><span class="verse v7" data-usfm="GAL.1.7"><span class="label">7</span><span class="content">වෙන සුබ අස්නක් නම් නැත. එහෙත් මා එසේ කියන්නේ ඔබ කළඹා ක්‍රිස්තුන් වහන්සේගේ සුබ අස්න අවුල් කරන ඇතැමුන් සිටින නිසා ය. </span></span><span class="verse v8" data-usfm="GAL.1.8"><span class="label">8</span><span class="content">එහෙත් මා හෝ ස්වර්ගයෙන් දේව දූතයෙක් හෝ වෙන කිසිවෙක් හෝ අප දේශනා කළ සුබ අස්නට පටහැනි සුබ අස්නක් දේශනා කළේ නම් ඔහුට සාප වේ වා. </span></span><span class="verse v9" data-usfm="GAL.1.9"><span class="label">9</span><span class="content">අප පෙර කී ලෙස ම, දැන් මම නැවතත් කියමි: ඔබ පිළිගත් සුබ අස්නට පටහැනි සුබ අස්නක් ඔබට දේශනා කරන කෙනෙක් ඇත්නම් ඔහුට සාප වේ වා.</span></span> 
     </div> 
     <div class="s1"> <span class="heading"><b>පාවුලු තුමා ප්‍රේරිතවරයෙකු වීම</b></span> 
     </div> 
     <div class="p"> <span class="verse v9" data-usfm="GAL.1.9"><span class="content"> </span></span><span class="verse v10" data-usfm="GAL.1.10"><span class="label">10</span><span class="content">මා සොයන්නේ මිනිසුන්ගේ පැසසීම ද? නැතහොත් දෙවියන් වහන්සේ පැසසීම ද? මා පතන්නේ මිනිසුන් සතුටු කරන්න ද? මා තවමත් පතන්නේ මිනිසුන් සතුටු කිරීම නම් මම ක්‍රිස්තුන් වහන්සේගේ දාසයෙක් නොවෙමි.</span></span> 
     </div> 
     <div class="p"> <span class="verse v10" data-usfm="GAL.1.10"><span class="content"> </span></span><span class="verse v11" data-usfm="GAL.1.11"><span class="label">11</span><span class="content">සහෝදරවරුනි, මා දේශනා කරන සුබ අස්න මිනිසුන් විසින් නිපදවන ලද්දක් නොවන බව මම ඔබට දන්වමි. </span></span><span class="verse v12" data-usfm="GAL.1.12"><span class="label">12</span><span class="content">මම එය කිසි මිනිසෙකුගෙන් නොලැබුවෙමි. කිසිවෙකු මට එය ඉගැන්නුවේත් නැත. එය මට හෙළි කළේ ක්‍රිස්තුන් වහන්සේ ම ය.</span></span> 
     </div> 
     <div class="p"> <span class="verse v12" data-usfm="GAL.1.12"><span class="content"> </span></span><span class="verse v13" data-usfm="GAL.1.13"><span class="label">13</span><span class="content"> </span><span class="content"> මා ජුදෙව් භක්තිකයෙකු ව සිටිය දී, කිසි අනුකම්පාවක් නැති ව දෙවියන් වහන්සේගේ සභාවට පීඩා කොට, එය විනාශ කරදැමීමට වෑයම් කරමින් හැසුරුණු අන්දම ගැන ඔබ අසා ඇත. </span></span><span class="verse v14" data-usfm="GAL.1.14"><span class="label">14</span><span class="content">මාගේ පියවරුන්ගේ පරම්පරාගත සම්ප්‍රදායයන් කෙරෙහි උද්‍යෝගිමත් ව, මාගේ ජාතියේ සමකාලීනයන් බොහෝ දෙනෙකු පරදවා, ජුදෙව් ආගම මැනැවින් පිළිපැද්දෙමි. </span></span><span class="verse v15" data-usfm="GAL.1.15"><span class="label">15</span><span class="content"> එහෙත් දෙවියන් වහන්සේ ස්වකීය වරප්‍රසාදයෙන් මව් කුස පටන් මා වෙන් කොට තෝරාගෙන, </span></span><span class="verse v16" data-usfm="GAL.1.16"><span class="label">16</span><span class="content">විජාතීන් අතර ස්වකීය පුත්‍රයාණන් ප්‍රකාශ කරන පිණිස ඒ පුත්‍රයාණන් මට එළිදරව් කිරීමට තීරණය කළ සේක. එවිට අවවාද ලබන පිණිස මා කිසි පුද්ගලයෙකු වෙත ගියේ වත්, </span></span><span class="verse v17" data-usfm="GAL.1.17"><span class="label">17</span><span class="content">මට කලින් ප්‍රේරිතවරයන් ව සිටි අය හමු වන පිණිස ජෙරුසලමට ගියේ වත් නැත. එසේ නොව, මම වහා ම අරාබියට ගොස්, පසුව දමස්කයට පැමිණියෙමි.</span></span> 
     </div> 
     <div class="p"> <span class="verse v17" data-usfm="GAL.1.17"><span class="content"> </span></span><span class="verse v18" data-usfm="GAL.1.18"><span class="label">18</span><span class="content"> </span><span class="content"> පේදුරු හමු වීමට මා ජෙරුසලමට ගියේ තෙවසකට පසුව ය. ඔහු සමඟ පසළොස් දිනක් ගත කෙළෙමි. </span></span><span class="verse v19" data-usfm="GAL.1.19"><span class="label">19</span><span class="content">එහෙත් ස්වාමීන් වහන්සේගේ සොහොයුරු ජාකොබ් හැර වෙන කිසි ප්‍රේරිතවරයකු නුදුටුවෙමි. </span></span><span class="verse v20" data-usfm="GAL.1.20"><span class="label">20</span><span class="content">මේ ලියන දේ සැබෑ බව දෙවියන් වහන්සේ ඉදිරියේ සහතික කර කියමි.</span></span> 
     </div> 
     <div class="p"> <span class="verse v20" data-usfm="GAL.1.20"><span class="content"> </span></span><span class="verse v21" data-usfm="GAL.1.21"><span class="label">21</span><span class="content">පසුව මම සිරියාවේ හා සිලිසියාවේ පෙදෙස් වලට ගියෙමි. </span></span><span class="verse v22" data-usfm="GAL.1.22"><span class="label">22</span><span class="content">ජුදයේ කිතුනු සභා ඒ තාක් මා දැනහැඳින සිටියේ නැත. </span></span><span class="verse v23" data-usfm="GAL.1.23"><span class="label">23</span><span class="content">ඔවුන් දැන සිටියේ, “වරක් අපට පීඩා කළ තැනැත්තා, තමා විනාශ කිරීමට තැත් කළ එම ඇදහිල්ල ම දැන් දේශනා කරන්නේ ය” යන ප්‍රවෘත්තිය පමණකි. </span></span><span class="verse v24" data-usfm="GAL.1.24"><span class="label">24</span><span class="content">ඒ නිසා ඔව්හු මා ගැන දෙවියන් වහන්සේට ප්‍රශංසා කළෝ ය.</span></span> 
     </div> 
    </div> 
   </div> 
  </div>
 </body>
</html>