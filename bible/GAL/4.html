<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGAL"> 
    <div class="chapter ch4" data-usfm="GAL.4">  
     <div class="s1"> <span class="heading"><b>දේව දරුකම ලැබීම</b></span> 
     </div> 
     <div class="p"> <span class="content"> </span><span class="verse v1" data-usfm="GAL.4.1"><span class="label">1</span><span class="content">මා අදහස් කරන්නේ මෙය යි: උරුමක්කාරයා සියල්ලට ම හිමිකාරයා වන නමුත්, ඔහු බාල වයස් කාරයෙකු ව සිටින තාක්, දාසයෙකුට වඩා වෙනසක් නැත. </span></span><span class="verse v2" data-usfm="GAL.4.2"><span class="label">2</span><span class="content">පියා නියම කළ වයසට පැමිණෙන තුරු උරුමක්කාරයා භාරකාරයන් හා වගකිව යුතු අය යටතෙහි සිටියි. </span></span><span class="verse v3" data-usfm="GAL.4.3"><span class="label">3</span><span class="content">එසේ ම අපිත් බාල වයස්කාරයන් ව සිටිය දී විශ්වයේ දෙවිදේවතාවන්ට වහල් ව සිටියෙමු. </span></span><span class="verse v4" data-usfm="GAL.4.4"><span class="label">4</span><span class="content">එහෙත් කාලය සම්පූර්ණ වූ කල, දෙවියන් වහන්සේ ස්ත්‍රියකගෙන් උපත ලත්, ව්‍යවස්ථාව යටතේ උපන්, සිය පුත්‍රයාණන් එවා වදාළ සේක. </span></span><span class="verse v5" data-usfm="GAL.4.5"><span class="label">5</span><span class="content"> එසේ කළේ අප දරුකම ලබනු වස් උන් වහන්සේ විසින් ව්‍යවස්ථාව යටතෙහි සිටි අය මුදාගන්නා පිණිස ය. </span></span><span class="verse v6" data-usfm="GAL.4.6"><span class="label">6</span><span class="content">තවද ඔබ පුත්‍රයන් බව ඔප්පු කරන පිණිස, “අබ්බා, පියාණෙනි,” කියා හඬ ගසන තම පුත්‍රයාණන්ගේ ආත්මය දෙවියන් වහන්සේ අපේ සිත්වලට එවා වදාළ සේක. </span></span><span class="verse v7" data-usfm="GAL.4.7"><span class="label">7</span><span class="content">මෙසේ ඔබ තවදුරටත් දාසයෙක් නොව පුත්‍රයෙකි. පුත්‍රයෙක් නම්, දේව වරමින් උරුමක්කාරයෙකි.</span></span> 
     </div> 
     <div class="s1"> <span class="heading"><b>ගලාතිවරුන් ගැන සැලකිල්ල</b></span> 
     </div> 
     <div class="p"> <span class="verse v7" data-usfm="GAL.4.7"><span class="content"> </span></span><span class="verse v8" data-usfm="GAL.4.8"><span class="label">8</span><span class="content">එසේ වුව ද ඔබ ඒ කාලයේ දී දෙවියන් වහන්සේ නොහැඳින, සැබැවින් ම දෙවිවරුන් නොවන අයට වහල් ව සිටියහු ය. </span></span><span class="verse v9" data-usfm="GAL.4.9"><span class="label">9</span><span class="content">එහෙත් දැන් ඔබ දෙවියන් වහන්සේ පිළිගෙන තිබිය දී, නොහොත් දෙවියන් වහන්සේ ඔබ පිළිගෙන තිබිය දී, ඔබ ඒ දුර්වල, නිෂ්ඵල දෙවිදේවතාවුන්ට වහල්වීමේ ආශාවෙන්, නැවත ඔවුන් දෙසට හැරෙන්නේ කෙසේ ද? </span></span><span class="verse v10" data-usfm="GAL.4.10"><span class="label">10</span><span class="content">ඔබ විශේෂ දවස්, මාස, කාල හා අවුරුදු පවත්වන්නහු ය. </span></span><span class="verse v11" data-usfm="GAL.4.11"><span class="label">11</span><span class="content">සමහර විට ඔබ උදෙසා මා දැරූ වෙහෙස නිෂ්ඵල වී දැ යි ඔබ ගැන මට බියක් ඇත.</span></span> 
     </div> 
     <div class="p"> <span class="verse v11" data-usfm="GAL.4.11"><span class="content"> </span></span><span class="verse v12" data-usfm="GAL.4.12"><span class="label">12</span><span class="content">සහෝදරවරුනි, මා ඔබෙන් උදක් ම ඉල්ලන්නේ ඔබත් මා හා සමාන වන්නට කියා ය. වරක් මමත් ඔබ හා සමාන ව සිටියෙමි. ඔබ මට කිසි වරදක් කළේ නැත. </span></span><span class="verse v13" data-usfm="GAL.4.13"><span class="label">13</span><span class="content">මා මුලින් සුබ අස්න ගෙනාවේ මට ශරීරාබාධයක් තිබූ නිසා බව ඔබ දන්නහු ය. </span></span><span class="verse v14" data-usfm="GAL.4.14"><span class="label">14</span><span class="content">එහෙත් මාගේ ආබාධය ඔබට කරදරයක් වුව ද, ඒ නිසා ඔබ මා පිළිකුල් කළේවත්, මට ද්වේෂ කළේවත් නැත. එසේ නොව දෙවියන් වහන්සේගේ දූතයෙකු මෙන් ද එපමණක් නොව ක්‍රිස්තුස් ජේසුස් වහන්සේ ම මෙන් ද ඔබ මා පිළිගත්තහු ය. </span></span><span class="verse v15" data-usfm="GAL.4.15"><span class="label">15</span><span class="content">එසේ නම්, ඔබට තිබුණු ඒ ප්‍රීතිය දැන් කොයි ද? ඔබගේ ඇස් උගුළා මට දෙන තරමට වුව ද ඔබ සූදානම් ව සිටි බව සහතික ලෙස කිව හැකි ය. </span></span><span class="verse v16" data-usfm="GAL.4.16"><span class="label">16</span><span class="content">දැන් මා ඇත්ත කතා කරන නිසා ම මම ඔබට සතුරෙක් වී සිටිම් ද?</span></span> 
     </div> 
     <div class="p"> <span class="verse v16" data-usfm="GAL.4.16"><span class="content"> </span></span><span class="verse v17" data-usfm="GAL.4.17"><span class="label">17</span><span class="content">මා ඉහත සඳහන් කළ පුද්ගලයන් ඔබට හිතවත්කමක් දක්වන නමුත්, එසේ කරන්නේ හොඳ අදහසකින් නොවේ. ඔවුන්ගේ අදහස නම්, ඔබ මා කෙරෙන් වෙන් කොටගෙන ඔබගේ සිත් දිනා ගැනීම යි. </span></span><span class="verse v18" data-usfm="GAL.4.18"><span class="label">18</span><span class="content">යහපත සඳහා මිනිසුන්ගේ සිත් දිනාගැනීම, මා ඔබ සමඟ සිටින විට පමණක් නොව, කොයි වේලේත් හොඳ දෙයකි. </span></span><span class="verse v19" data-usfm="GAL.4.19"><span class="label">19</span><span class="content">මාගේ දරුවෙනි, ඔබ තුළ ක්‍රිස්තු ගතිගුණ හැඩගැසෙන තුරු, ඔබ උදෙසා නැවතත් මම ප්‍රසව වේදනා විඳිමි. </span></span><span class="verse v20" data-usfm="GAL.4.20"><span class="label">20</span><span class="content">ඒ නිසා හැකි නම් ඔබ සමඟ සිට වෙන පිළිවෙළකට ඔබට කතා කරන්න කැමැත්තෙමි. මන්ද, ඔබ ගැන මාගේ සිත වියවුල් වී තිබේ.</span></span> 
     </div> 
     <div class="s1"> <span class="heading"><b>ගිවිසුමේ පූර්වාදර්ශ: සාරා හා හාගර්</b></span> 
     </div> 
     <div class="p"> <span class="verse v20" data-usfm="GAL.4.20"><span class="content"> </span></span><span class="verse v21" data-usfm="GAL.4.21"><span class="label">21</span><span class="content">ව්‍යවස්ථාව පිළිපැදීමට ඔපමණ ආශා ඇති ඔබ, ව්‍යවස්ථාවේ ප්‍රකාශ කරන දේ අසන්නේ නැද් ද? මේ දේ මට කියන්න. </span></span><span class="verse v22" data-usfm="GAL.4.22"><span class="label">22</span><span class="content">ආබ්‍රහම්ට පුත්‍රයන් දෙදෙනෙකු සිටි බව එහි කියා ඇත. එක් දරුවෙක් වහල් ස්ත්‍රියගෙනි. අනික් දරුවා නිවහල් ස්ත්‍රියගෙනි. </span></span><span class="verse v23" data-usfm="GAL.4.23"><span class="label">23</span><span class="content">වහල් ස්ත්‍රියගේ පුතා ස්වාභාවික ලෙස ද, නිවහල් ස්ත්‍රියගේ පුතා දේව පොරොන්දුව අනුව ද උපන්නෝ ය. </span></span><span class="verse v24" data-usfm="GAL.4.24"><span class="label">24</span><span class="content">මෙය උපමාවකි. ස්ත්‍රීහු දෙදෙනා ගිවිසුම් දෙකකි. වහල් කමට දරුවන් දැරූ ස්ත්‍රිය, සීනයි කන්දෙන් පැමිණෙන ගිවිසුම ය. ඒ හාගර් ය. </span></span><span class="verse v25" data-usfm="GAL.4.25"><span class="label">25</span><span class="content">සීනයි කන්ද අරාබියෙහි ඇත. එය දැන් තිබෙන ජෙරුසලමට අදාළ වේ. මන්ද, ඈ තමාගේ දරුවන් සමඟ දාස කමෙහි සිටින්නී ය. </span></span><span class="verse v26" data-usfm="GAL.4.26"><span class="label">26</span><span class="content">එහෙත් නිවහල් ස්ත්‍රිය නම් ස්වර්ගීය ජෙරුසලම යි. ඒ අපගේ මාතාව ය. </span></span><span class="verse v27" data-usfm="GAL.4.27"><span class="label">27</span><span class="content"> ඒ ගැන ශුද්ධ ලියවිල්ලේ මෙසේ ලියා ඇත:</span></span> 
     </div> 
     <div class="q2"> <span class="verse v27" data-usfm="GAL.4.27"><span class="content">“දරුවන් නොලැබූ වඳ ස්ත්‍රිය, ප්‍රීති වන්න, ප්‍රසව වේදනා නොවිඳින ස්ත්‍රිය, ප්‍රීතියෙන් මොරදෙන්න.</span></span> 
     </div> 
     <div class="q2"> <span class="verse v27" data-usfm="GAL.4.27"><span class="content">මන්ද, පුරුෂයා ඇති ස්ත්‍රියට වඩා හැරදමනු ලැබූ ස්ත්‍රියට දරුවෝ බොහෝ ය.”</span></span> 
     </div> 
     <div class="p"> <span class="verse v27" data-usfm="GAL.4.27"><span class="content"> </span></span><span class="verse v28" data-usfm="GAL.4.28"><span class="label">28</span><span class="content">සහෝදරයෙනි, ඔබ ඊසාක් ලෙස පොරොන්දුවේ දරුවෝ ය. </span></span><span class="verse v29" data-usfm="GAL.4.29"><span class="label">29</span><span class="content"> එහෙත් ස්වාභාවික ලෙස උපන් තැනැත්තා ආත්මයාණන් කරණකොටගෙන උපන් තැනැත්තාට ඒ කාලයේ දී පීඩා කළ ලෙස, දැනුත් පීඩා කරනු ලැබේ. </span></span><span class="verse v30" data-usfm="GAL.4.30"><span class="label">30</span><span class="content">එහෙත් ශුද්ධ ලියවිල්ලෙහි කුමක් කියා ඇද් ද? “වහල් ස්ත්‍රිය හා ඇගේ දරුවා පන්නාදමන්න; මන්ද, නිවහල් ස්ත්‍රියගේ පුත්‍රයාට, වහල් ස්ත්‍රියගේ පුත්‍රයා සමඟ උරුමය නොලැබෙන්නේ ය” යනුයි. </span></span><span class="verse v31" data-usfm="GAL.4.31"><span class="label">31</span><span class="content">එබැවින්, සහෝදරවරුනි, අපි වහල් ස්ත්‍රියකගේ නොව, නිවහල් ස්ත්‍රියකගේ දරුවෝ වෙමු.</span></span> 
     </div> 
    </div> 
   </div> 
  </div>
 </body>
</html>