<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkGAL"> 
    <div class="chapter ch5" data-usfm="GAL.5">  
     <div class="s1"> <span class="heading"><b>ක්‍රිස්තියානි නිදහස</b></span> 
     </div> 
     <div class="p"> <span class="content"> </span><span class="verse v1" data-usfm="GAL.5.1"><span class="label">1</span><span class="content">ක්‍රිස්තුන් වහන්සේ අප මුදාගත්තේ නිදහස්කම ඇතුව සිටීමට ය. එබැවින් දාසකම නමැති වියගහකට නැවත යටත් නොවී ස්ථිර ව සිටින්න.</span></span> 
     </div> 
     <div class="p"> <span class="verse v1" data-usfm="GAL.5.1"><span class="content"> </span></span><span class="verse v2" data-usfm="GAL.5.2"><span class="label">2</span><span class="content">ඔබ චර්මඡේදනය ලබන්නහු නම්, ක්‍රිස්තුන් වහන්සේගෙන් ඔබට කිසි ප්‍රයෝජනයක් නොලැබෙන බව පාවුලු නම් මම ඔබට කියමි, </span></span><span class="verse v3" data-usfm="GAL.5.3"><span class="label">3</span><span class="content">එසේ ය, චර්මඡේදනය ලබන සැම දෙන ම මුළු ව්‍යවස්ථාව පැවැත්වීමට බැඳී සිටින බව නැවතත් මම සහතික කොට කියමි. </span></span><span class="verse v4" data-usfm="GAL.5.4"><span class="label">4</span><span class="content">ව්‍යවස්ථාව මඟින් දමිටු බවට පත් වෙන්න සොයන ඔබ ක්‍රිස්තුන් වහන්සේගෙන් වෙන් කරන ලද්දහු ය. ඔබ දේව වරප්‍රසාදය නැති කරගෙන සිටින්නහු ය. </span></span><span class="verse v5" data-usfm="GAL.5.5"><span class="label">5</span><span class="content">මන්ද, අපි ආත්මයාණන් වහන්සේ කරණකොටගෙන ඇදහිල්ලෙන් දමිටු කරනු ලැබීමේ බලාපොරොත්තුව ගැන පුල පුලා බලා සිටිමු. </span></span><span class="verse v6" data-usfm="GAL.5.6"><span class="label">6</span><span class="content">ක්‍රිස්තුස් ජේසුස් වහන්සේ තුළින් ප්‍රේමය කරණකොටගෙන ක්‍රියා කරන ඇදහිල්ලෙන් මිස, චර්මඡේදනයෙන් වත්, අචර්මඡේදනයෙන් වත් ප්‍රයෝජනයක් නැත. </span></span><span class="verse v7" data-usfm="GAL.5.7"><span class="label">7</span><span class="content">ඔබ මැනැවින් ඉදිරියට දිව්වහු ය. එහෙත් සත්‍යයට කීකරුවීම සඳහා ඔබට බාධා කෙළේ කවරෙක් ද? </span></span><span class="verse v8" data-usfm="GAL.5.8"><span class="label">8</span><span class="content">ඔබට බාධා කෙළේ ඔබ කැඳෙව් දෙවියන් වහන්සේ නොවේ. </span></span><span class="verse v9" data-usfm="GAL.5.9"><span class="label">9</span><span class="content">මුහුන් ටිකකින් මුළු පිටි පිඩ පිපේ. </span></span><span class="verse v10" data-usfm="GAL.5.10"><span class="label">10</span><span class="content">ඔබ මට වඩා වෙනස් ආකාරයකින් කල්පනා නොකරන බවට ස්වාමීන් කෙරෙන් වන සහතිකයක් මට ඇත. ඔබ වියවුල් කරන තැනැත්තා කවරෙක් වුවත්, ඔහු තමාට හිමි දඬුවම ලබනු ඇත.</span></span> 
     </div> 
     <div class="p"> <span class="verse v10" data-usfm="GAL.5.10"><span class="content"> </span></span><span class="verse v11" data-usfm="GAL.5.11"><span class="label">11</span><span class="content">සහෝදරවරුනි, චර්මඡේදනය අවශ්‍ය බව මම තවමත් ප්‍රකාශ කරම් නම්, කුමක් නිසා තව ම පීඩා කරනු ලබම් ද? එය ඇත්තක් නම් කුරුසිය පිළිබඳ මා ප්‍රකාශ කරන දේ තවත් බාධාවට හේතුවක් නොවේ. </span></span><span class="verse v12" data-usfm="GAL.5.12"><span class="label">12</span><span class="content">මේ චර්මඡේදනවාදී වියවුල්කාරයන් සම්පූර්ණ ඡේදනයකින් නපුංසකයන් වීම වඩා හොඳය.</span></span> 
     </div> 
     <div class="p"> <span class="verse v12" data-usfm="GAL.5.12"><span class="content"> </span></span><span class="verse v13" data-usfm="GAL.5.13"><span class="label">13</span><span class="content">සහෝදරවරුනි, ඔබ නිදහස්කමට කැඳවනු ලැබුවහු ය; ඔබගේ ඒ නිදහස මාංසික තෘෂ්ණා සඳහා වැය නොකොට, ප්‍රේමයෙන් එකිනෙකාට සේවය කරන්න. </span></span><span class="verse v14" data-usfm="GAL.5.14"><span class="label">14</span><span class="content"> මන්ද, ඔබට මෙන් ඔබේ අසල්වැසියාට ප්‍රේම කරන්න යන එක ශික්ෂා පදය මුළු ව්‍යවස්ථාවෙහි සම්පිණ්ඩනය වෙයි. </span></span><span class="verse v15" data-usfm="GAL.5.15"><span class="label">15</span><span class="content">එහෙත් ඔබ එකිනෙකා උනුනුන් කුළල් කාගන්නහු නම්, ඔබ එකිනෙකාගෙන් විනාශ නොවන හැටියට වග බලාගන්න.</span></span> 
     </div> 
     <div class="s1"> <span class="heading"><b>ආත්මයාණන්ගේ මඟපෙන්වීම</b></span> 
     </div> 
     <div class="p"> <span class="verse v15" data-usfm="GAL.5.15"><span class="content"> </span></span><span class="verse v16" data-usfm="GAL.5.16"><span class="label">16</span><span class="content">ආත්මයාණන් වහන්සේගේ මඟ පෙන්වීම ඇති ව හැසිරෙන්න. එවිට ඔබ මාංසික තෘෂ්ණාවලට වසඟ වන්නේ නැත. </span></span><span class="verse v17" data-usfm="GAL.5.17"><span class="label">17</span><span class="content"> මන්ද, මාංසික තෘෂ්ණා ආත්මයාණන් වහන්සේට විරුද්ධ ය. ආත්මයාණන් වහන්සේ ද මාංසික තෘෂ්ණාවලට විරුද්ධ ය. දෙපක්ෂය අතර ඇති මේ විරෝධය නිසා, ඔබ කැමැති දේ ඔබට කළ නොහැකි ය. </span></span><span class="verse v18" data-usfm="GAL.5.18"><span class="label">18</span><span class="content">එහෙත් ඔබ ආත්මයාණන් වහන්සේ විසින් මඟ පෙන්වනු ලබන්නහු නම්, ඔබ ව්‍යවස්ථාව යටතේ නොසිටින්නහු ය. </span></span><span class="verse v19" data-usfm="GAL.5.19"><span class="label">19</span><span class="content">මාංසික තෘෂ්ණාවල පලවිපාක පැහැදිලි ය: එනම්, කාමමිථ්‍යාචාරය, අපවිත්‍රකම, සල්ළාලකම, </span></span><span class="verse v20" data-usfm="GAL.5.20"><span class="label">20</span><span class="content">රූප වැඳීම, කොඩිවින, සතුරුකම්, විවාදය, ඊර්ෂ්‍යාව, ක්‍රෝධය, යශස්කාමය, පක්ෂ භේද, ආරාවුල්, </span></span><span class="verse v21" data-usfm="GAL.5.21"><span class="label">21</span><span class="content">වෛරය, බීමත්කම, සූරාධූර්ත උත්සව හා එවැනි තවත් දේ ය. මෙබඳු දේ කරන්නන්ට දෙවියන් වහන්සේගේ රාජ්‍යයෙහි උරුම නොලැබෙන බව මම පෙර කී ලෙස ම, දැනුත් කියමි.</span></span> 
     </div> 
     <div class="s1"> <span class="heading"><b>ආත්මයාණන්ගේ පල</b></span> 
     </div> 
     <div class="p"> <span class="verse v21" data-usfm="GAL.5.21"><span class="content"> </span></span><span class="verse v22" data-usfm="GAL.5.22"><span class="label">22</span><span class="content">එහෙත් ආත්මයාණන් වහන්සේ කරණකොටගෙන ඇති වන ප්‍රතිඵල නම්: ප්‍රේමය, ප්‍රීතිය, සාමය, ඉවසීම, කරුණාව, යහපත්කම, විශ්වාසකම, </span></span><span class="verse v23" data-usfm="GAL.5.23"><span class="label">23</span><span class="content">මෘදුකම හා ආත්ම දමනය යන මේවා ය. මේවා ගැන නීතිරීති නැත. </span></span><span class="verse v24" data-usfm="GAL.5.24"><span class="label">24</span><span class="content">ක්‍රිස්තුන් වහන්සේට අයිති වූ අය ඔවුන්ගේ රාග, ක්ලේශ සහිත මාංසික ජීවිතය කුරුසියෙහි ඇණ ගසා ඇත. </span></span><span class="verse v25" data-usfm="GAL.5.25"><span class="label">25</span><span class="content">අපි ආත්මයාණන් වහන්සේ කරණකොටගෙන ජීවත් වෙමු නම්, ආත්මයාණන් වහන්සේගෙන් මඟපෙන්වීම ලබමු. </span></span><span class="verse v26" data-usfm="GAL.5.26"><span class="label">26</span><span class="content">නිෂ්ඵල පාරට්ටු කර නොගනිමු. එකිනෙකා කෝප නොකරමු. එකිනෙකාට ඊර්ෂ්‍යා නොකරමු.</span></span> 
     </div> 
    </div> 
   </div> 
  </div>
 </body>
</html>