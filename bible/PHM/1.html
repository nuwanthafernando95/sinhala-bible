<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPHM"> 
    <div class="chapter ch1" data-usfm="PHM.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="PHM.1.1"><span class="label">1</span><span class="content">ක්‍රිස්තුස් ජේසුස් වහන්සේ උදෙසා හිරකාරයෙකු වන පාවුලු ද සහෝදර තිමෝතියස් ද යන අපි, අපගේ ප්‍රේමණීය සහකාර සේවකයෙකු වන පිලෙමොන් වෙතට ද ඔබේ ගෙදර රැස් වන සභාවට ද </span></span><span class="verse v2" data-usfm="PHM.1.2"><span class="label">2</span><span class="content"> අපගේ සහෝදරී වූ අපියාට ද අපගේ සහකාර හේවායෙකු වන අර්කිපස්ට ද මෙය ලියා එවමු. </span></span><span class="verse v3" data-usfm="PHM.1.3"><span class="label">3</span><span class="content">අපගේ පියාණන් වන දෙවියන් වහන්සේගෙන් ද ජේසුස් ක්‍රිස්තුස් ස්වාමීන් වහන්සේගෙන් ද කරුණාවත් ශාන්තියත් ඔබ හට වේ වා!</span></span> 
     </div> 
     <div class="s1"> <span class="heading"><b>පිලෙමොන්ගේ ප්‍රේමය හා ඇදහිල්ල</b></span> 
     </div> 
     <div class="p"> <span class="verse v3" data-usfm="PHM.1.3"><span class="content"> </span></span><span class="verse v4" data-usfm="PHM.1.4"><span class="label">4</span><span class="content">මාගේ යාච්ඤාවල දී ඔබ සිහි කරමින් මම මාගේ දෙවියන් වහන්සේට ස්තුති කරමි. </span></span><span class="verse v5" data-usfm="PHM.1.5"><span class="label">5</span><span class="content">එසේ කරන්නේ ස්වාමීන් වන ජේසුස් වහන්සේ කෙරෙහි ද, සියලු සැදැහැවතුන් කෙරෙහි ද ඇති ඔබේ ප්‍රේමයත්, ඇදහිල්ලත් ගැන මා අසා තිබෙන බැවිනි. </span></span><span class="verse v6" data-usfm="PHM.1.6"><span class="label">6</span><span class="content">මාගේ යාච්ඤාව නම්, නුඹ තුළ පවතින සියලු යහපත් දේ ගැන දැන ගැනීමෙන් නුඹේ ඇදහිල්ලේ සහභාගිකම ක්‍රිස්තුන් වහන්සේ උදෙසා පලදායී වීමයි. </span></span><span class="verse v7" data-usfm="PHM.1.7"><span class="label">7</span><span class="content">සහෝදරය, මට ඉමහත් ප්‍රීතියක් ද සැනසිල්ලක් ද ගෙන දෙන්නේ ඔබ නිසා සැදැහැවතුන්ගේ සිත් ප්‍රාණවත් වී ඇති බැවිනි.</span></span> 
     </div> 
     <div class="s1"> <span class="heading"><b>ඔනේසිමස් උදෙසා ඉල්ලීමක්</b></span> 
     </div> 
     <div class="p"> <span class="verse v7" data-usfm="PHM.1.7"><span class="content"> </span></span><span class="verse v8" data-usfm="PHM.1.8"><span class="label">8</span><span class="content">මේ නිසා, කළ යුතු දේ පිළිබඳ ව ඔබට අණ කරන්නට ක්‍රිස්තුන් වහන්සේ තුළ මට නිදහස ඇති නමුත්, </span></span><span class="verse v9" data-usfm="PHM.1.9"><span class="label">9</span><span class="content">එසේ නොකර, ක්‍රිස්තුස් ජේසුස් වහන්සේගේ තානාපතියෙකු වන, දැන් උන් වහන්සේ උදෙසා හිරකාරයෙකු ව සිටින, පාවුලු නම් මම, ඉතා ආදරයෙන් ඔබගෙන් ඉල්ලීමක් කරමි. </span></span><span class="verse v10" data-usfm="PHM.1.10"><span class="label">10</span><span class="content"> ඒ ඉල්ලීම නම්, මා හිරගෙදර සිටිය දී මාගේ දරුකමට පත් වූ ඔනේසිමස් ගැන ය. </span></span><span class="verse v11" data-usfm="PHM.1.11"><span class="label">11</span><span class="content">වරක් ඔහු ඔබට නිෂ්ප්‍රයෝජන ව සිටි නමුත්, දැන් ඔහු ඔබටත් මටත් ප්‍රයෝජනවත් වී සිටියි.</span></span> 
     </div> 
     <div class="p"> <span class="verse v11" data-usfm="PHM.1.11"><span class="content"> </span></span><span class="verse v12" data-usfm="PHM.1.12"><span class="label">12</span><span class="content">මාගේ හදවත වැනි ඔහු ඔබ වෙත ආපසු එවමි. </span></span><span class="verse v13" data-usfm="PHM.1.13"><span class="label">13</span><span class="content">සුබ අස්න නිසා මා හිර අඩස්සියේ සිටිය දී ඔබ වෙනුවෙන් මට උපස්ථාන කරන පිණිස ඔහු මා ළඟ නවතාගැනීමට මම කැමැත්තෙමි. </span></span><span class="verse v14" data-usfm="PHM.1.14"><span class="label">14</span><span class="content">එහෙත් ඔබේ අනුමැතිය නැති ව කිසිත් කරන්නට මම කැමැති නොවෙමි. මන්ද, ඔබේ උපකාරය බල කිරීමෙන් නොව, සිය කැමැත්තෙන් ම දෙන දෙයක් විය යුතු යි.</span></span> 
     </div> 
     <div class="p"> <span class="verse v14" data-usfm="PHM.1.14"><span class="content"> </span></span><span class="verse v15" data-usfm="PHM.1.15"><span class="label">15</span><span class="content">සමහර විට ඔනේසිමස් ඔබෙන් ටික කලකට වෙන් වූයේ, නැවත ඔහු ඔබට නිත්‍ය ලෙස අයිති වන පිණිස විය හැකි ය. </span></span><span class="verse v16" data-usfm="PHM.1.16"><span class="label">16</span><span class="content">එහෙත් මෙතැන් පටන් ඔහු දාසයෙකු නොව, දාසකම ඉක්ම වූ ප්‍රේමණීය සහෝදරයෙකි. මට එසේ වන ඔහු මිනිසෙකු වශයෙන් ද සමිඳාණන් වහන්සේ තුළ ද ඔබට ඊටත් වඩා අගනා විය යුතු ය.</span></span> 
     </div> 
     <div class="p"> <span class="verse v16" data-usfm="PHM.1.16"><span class="content"> </span></span><span class="verse v17" data-usfm="PHM.1.17"><span class="label">17</span><span class="content">ඔබ මා ගැන ඇදහිල්ල පිළිබඳ සහකාරයෙකු හැටියට සිතන්නෙහි නම්, ඔබ මා පිළිගන්නාක් මෙන් ඔනේසිමස් ද පිළිගන්න. </span></span><span class="verse v18" data-usfm="PHM.1.18"><span class="label">18</span><span class="content">ඔහු ඔබට යම් වරදක් කර ඇත්නම්, නොහොත් ඔබට ණය ව සිටී නම් ඒ වගකීම මම භාරගනිමි. </span></span><span class="verse v19" data-usfm="PHM.1.19"><span class="label">19</span><span class="content">පාවුලු නම් මම මාගේ අතින් ම මෙසේ ලියා සහතික කරමි. ඒ ණය මම ගෙවමි. එසේ ලියන අතර, ඔබේ ජීවිතය ගැන ඔබ මට ණයගැති ව සිටින බව මතක් කළාට වරදක් නැත. </span></span><span class="verse v20" data-usfm="PHM.1.20"><span class="label">20</span><span class="content">මාගේ සහෝදරය, සමිඳාණන් වහන්සේ තුළ මට මේ උපකාරය කරන්න; කිතුනුවෙකු වශයෙන් මාගේ සිත සනසන්න.</span></span> 
     </div> 
     <div class="p"> <span class="verse v20" data-usfm="PHM.1.20"><span class="content"> </span></span><span class="verse v21" data-usfm="PHM.1.21"><span class="label">21</span><span class="content">මා මෙය ලියන විට, මා ඉල්ලන දේ ඔබ ම ඉටු කරන බවත් ඉල්ලනවාටත් වඩා ඔබ ඉටු කරන බවත් මට සහතික ය. </span></span><span class="verse v22" data-usfm="PHM.1.22"><span class="label">22</span><span class="content">ඒ හැර, මට නවාතැනක් ද සූදානම් කරන්න. මන්ද, ඔබ හැමගේ යාච්ඤා කරණකොටගෙන දෙවියන් වහන්සේ ඔබ වෙත මා පමුණුවනු ඇතැ යි මම බලාපොරොත්තු වෙමි.</span></span> 
     </div> 
     <div class="s1"> <span class="heading"><b>ආචාර හා සුබ පැතුම්</b></span> 
     </div> 
     <div class="p"> <span class="verse v22" data-usfm="PHM.1.22"><span class="content"> </span></span><span class="verse v23" data-usfm="PHM.1.23"><span class="label">23</span><span class="content"> </span><span class="content">ක්‍රිස්තුස් ජේසුස් වහන්සේ උදෙසා මා සමඟ හිරකාරයෙකු වන එපප්‍රස් ද </span></span><span class="verse v24" data-usfm="PHM.1.24"><span class="label">24</span><span class="content"> මාගේ හවුල් සේවකයන් වන මාක් ද අරිස්තර්කස් ද දේමස් ද ලූක් ද ඔබට ආචාර කරති.</span></span> 
     </div> 
     <div class="p"> <span class="verse v24" data-usfm="PHM.1.24"><span class="content"> </span></span><span class="verse v25" data-usfm="PHM.1.25"><span class="label">25</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේගේ කරුණාව ඔබ හැම සමඟ පවතී වා!</span></span> 
     </div> 
    </div> 
   </div> 
  </div>
 </body>
</html>