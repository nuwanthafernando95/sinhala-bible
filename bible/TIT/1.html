<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkTIT"> 
    <div class="chapter ch1" data-usfm="TIT.1">  
     <div class="p"> <span class="content"> </span><span class="verse v1" data-usfm="TIT.1.1"><span class="label">1</span><span class="content">දෙවියන් වහන්සේගේ සේවකයෙකු ද, ජේසුස් ක්‍රිස්තුන් වහන්සේගේ ප්‍රේරිතවරයෙකු ද වන පාවුලු නම් මම, දෙවියන් වහන්සේ තෝරාගත් සෙනඟගේ ඇදහිල්ල ශක්තිමත් කර, දේව භක්තියෙහි සත්‍යය ඔවුන්ට ප්‍රත්‍යක්ෂ කරන පිණිස ලියමි. </span></span><span class="verse v2" data-usfm="TIT.1.2"><span class="label">2</span><span class="content">ඒ දේව භක්තියෙහි පදනම වනාහි සදාතන ජීවනයේ බලාපොරොත්තුව වේ. කාලයාගේ පටන්ගැන්මට පෙර, දෙවියන් වහන්සේ අපට මේ සදාතනික ජීවිතය පොරොන්දු වූ සේක. උන් වහන්සේගේ වචනය විශ්වාස කටයුතු ය. </span></span><span class="verse v3" data-usfm="TIT.1.3"><span class="label">3</span><span class="content">උන් වහන්සේ මේ වචනය නියමිත කාලයේ දී සිය පණිවුඩය මඟින් එළිදරව් කළ සේක. අප ගැළවුම්කාර දෙවියන් වහන්සේගේ අණ පරිදි, එය ප්‍රකාශ කිරීම මට පවරන ලදී.</span></span> 
     </div> 
     <div class="p"> <span class="verse v3" data-usfm="TIT.1.3"><span class="content"> </span></span><span class="verse v4" data-usfm="TIT.1.4"><span class="label">4</span><span class="content"> </span><span class="content"> අපගේ පොදු ඇදහිල්ලෙහි මාගේ සැබෑ පුත්‍රයා වන තීතස් වෙත මම මෙය ලියා එවමි. දෙවි පියාණන් වහන්සේගෙන් ද, අපගේ ගැළවුම්කාර ක්‍රිස්තුස් ජේසුස් වහන්සේගෙන් ද, කරුණාවත්, ශාන්තියත් ඔබට වේ වා!</span></span> 
     </div> 
     <div class="s1"> <span class="heading"><b>ක්‍රීතයෙහි තීතස්ගේ සේවය</b></span> 
     </div> 
     <div class="p"> <span class="verse v4" data-usfm="TIT.1.4"><span class="content"> </span></span><span class="verse v5" data-usfm="TIT.1.5"><span class="label">5</span><span class="content">මා ඔබ ක්‍රීතයේ නතර කෙළේ, ඉතුරු කටයුතු සම්පූර්ණ කරන පිණිසත්, මා නියෝග කළ ලෙස නුවරක් පාසා සභා මූලිකයන් පත් කරන පිණිසත් ය. </span></span><span class="verse v6" data-usfm="TIT.1.6"><span class="label">6</span><span class="content"> එසේ පත් කරන මූලිකයා නිදොස් චරිතයකින් යුත්, එක භාර්යාවක් පමණක් සිටින, කල්ක්‍රියාව ගැන සැකයට කරුණක් නැති, මනා හැසිරීමක් ඇති, ඇදහිලිවන්ත දරුවන් සිටින තැනැත්තෙකු විය යුතු ය. </span></span><span class="verse v7" data-usfm="TIT.1.7"><span class="label">7</span><span class="content">සභා නායක තෙමේ දෙවියන් වහන්සේගේ ගබඩාකාරයෙකු වශයෙන් නිදොස් වූ, හිතුවක්කාර නො වූ, නොකිපෙන සුලු, මත්පැනට ලොල් නො වූ, කලහකාරී නො වූ, අයුතු ලාභයට ගිජු නො වූ, </span></span><span class="verse v8" data-usfm="TIT.1.8"><span class="label">8</span><span class="content">ආගන්තුක සත්කාරයට ළැදි, යහපතට ප්‍රිය කරන, ශාන්තදාන්ත, දැහැමි, ශුද්ධ, දැමුණු ඉඳුරන් ඇති තැනැත්තෙකු විය යුතු ය. </span></span><span class="verse v9" data-usfm="TIT.1.9"><span class="label">9</span><span class="content">තවද, ඔහු ධර්මානුකූල ව අනුශාසනා කරන්නට ද, විරුද්ධවාදීන් නිහඬ කරන්නට ද සමත් වන පිණිස, ධර්මානුකූල ඇදහිල්ලෙහි ස්ථිර ව පිහිටා සිටින තැනැත්තෙකු ද විය යුතු ය.</span></span> 
     </div> 
     <div class="p"> <span class="verse v9" data-usfm="TIT.1.9"><span class="content"> </span></span><span class="verse v10" data-usfm="TIT.1.10"><span class="label">10</span><span class="content">ඇත්ත වශයෙන් කියතොත්, හිතුවක්කාර, නන් දොඩන, රැවටිලිකාර, බොහෝ දෙනෙක්, විශේෂයෙන් චර්මඡේදිතයන් අතර සිටිති. </span></span><span class="verse v11" data-usfm="TIT.1.11"><span class="label">11</span><span class="content">ඔවුන්ගේ කට පියවාදැමිය යුතු ය. ඔව්හු ලජ්ජා නැති ව, මුදල් ගැරීමේ අදහසින් අයුතු දේ උගන්වමින්, පවුල් මුළුමනින් ම අවුල් කරදමති. </span></span><span class="verse v12" data-usfm="TIT.1.12"><span class="label">12</span><span class="content">“ක්‍රීත වැසියෝ කවදත් බොරුකාරයෝ ය; දරුණු තිරිසන්නු ය; කම්මැලි කෑදරයෝ ය”යි ඔවුන්ගේ ම රට වැසි දිවැසිවරයෙකු කියා ඇත. </span></span><span class="verse v13" data-usfm="TIT.1.13"><span class="label">13</span><span class="content">මේ කීම සැබෑ ය. මේ කාරණය නිසා ඔවුන් ජුදෙව් මිථ්‍යා ප්‍රබන්ධ ද, සත්‍යයට පිටු පාන මිනිසුන්ගේ උපදෙස් ද නොසලකා, </span></span><span class="verse v14" data-usfm="TIT.1.14"><span class="label">14</span><span class="content">ඇදහිල්ලෙහි නිවැරදි ව පිහිටන පිණිස ඔවුන්ට තදින් තරවටු කරන්න. </span></span><span class="verse v15" data-usfm="TIT.1.15"><span class="label">15</span><span class="content">පවිත්‍ර අයට සියලු දේ පවිත්‍ර ය; දූෂිත, අභක්තික අයට කිසිවක් පවිත්‍ර නැත. ඔවුන්ගේ සිතත්, හෘදය සාක්ෂියත් දූෂණය වී තිබේ. </span></span><span class="verse v16" data-usfm="TIT.1.16"><span class="label">16</span><span class="content">ඔව්හු දෙවියන් වහන්සේ දන්නා බව කියති. එහෙත් ස්වකීය ක්‍රියාවලින් උන් වහන්සේ නාඳුනන බව දක්වති; ඔව්හු පිළිකුල් ව, මුරණ්ඩු ව, යහපත කිරීමට අපොහොසත් ව සිටිති.</span></span> 
     </div> 
    </div> 
   </div> 
  </div>
 </body>
</html>