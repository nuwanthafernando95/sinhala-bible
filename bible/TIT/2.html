<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkTIT"> 
    <div class="chapter ch2" data-usfm="TIT.2">  
     <div class="s1"> <span class="heading"><b>ක්‍රිස්තියානි හැසිරීම පිළිබඳ උපදෙස්</b></span> 
     </div> 
     <div class="p"> <span class="content"> </span><span class="verse v1" data-usfm="TIT.2.1"><span class="label">1</span><span class="content">ඔබ නම්, නිවැරදි ධර්මයට අනුකූල දේ ඉගැන්විය යුතු ය. </span></span><span class="verse v2" data-usfm="TIT.2.2"><span class="label">2</span><span class="content">වයස්ගත පුරුෂයන්, තැන්පත්, තලතුනා, දැමුණු, තිරසර ඇදහිල්ලක් ද ප්‍රේමය ද ඉවසිල්ල ද ඇති අය විය යුතු ය. </span></span><span class="verse v3" data-usfm="TIT.2.3"><span class="label">3</span><span class="content">එසේ ම වයස්ගත ස්ත්‍රීන් ද ශුද්ධ ජීවිතයකට ඔබින ලෙස හැසිරෙන, අපහාස නොනඟන, මත්පැනට ඇබ්බැහි නො වූ, යහපත් දේ උගන්වන අය විය යුතු ය. </span></span><span class="verse v4" data-usfm="TIT.2.4"><span class="label">4</span><span class="content">මෙසේ විය යුතු වන්නේ, දේව වචනයට අපහාසයක් නොවන පිණිස, සිය පුරුෂයන්ටත්, දරුවන්ටත් ප්‍රේම කරමින්, </span></span><span class="verse v5" data-usfm="TIT.2.5"><span class="label">5</span><span class="content">ආත්ම දමනය ඇති, නිර්මල ගෘහණියන් ලෙස, කරුණාවන්ත ව, සිය ස්වාමි පුරුෂයන්ට යටත් ව සිටීමට යෞවන භාර්යාවන් පුහුණු කරවනු පිණිස ය.</span></span> 
     </div> 
     <div class="p"> <span class="verse v5" data-usfm="TIT.2.5"><span class="content"> </span></span><span class="verse v6" data-usfm="TIT.2.6"><span class="label">6</span><span class="content">එසේ ම ආත්ම දමනය ඇති ව සිටීමට තරුණයන්ට අවවාද කරන්න. </span></span><span class="verse v7" data-usfm="TIT.2.7"><span class="label">7</span><span class="content">සියල්ලෙහි දී ඔබ ම යහපත් ක්‍රියාවන්හි ආදර්ශයක් වන්න. ඔබ උගන්වන විට අවංක ව ප්‍රතිපත්තිගරුක ව සිටින්න. </span></span><span class="verse v8" data-usfm="TIT.2.8"><span class="label">8</span><span class="content">විරුද්ධවාදීන්ට අප ගැන කිසි නපුරක් කීමට ඉඩක් නොතබා ඔවුන් ලජ්ජාවට පත් වන පිණිස, දෝෂාරෝපණයට ලක් කළ නොහැකි අයුරින් සාරවත් ගුරුකම් දෙන්න.</span></span> 
     </div> 
     <div class="p"> <span class="verse v8" data-usfm="TIT.2.8"><span class="content"> </span></span><span class="verse v9" data-usfm="TIT.2.9"><span class="label">9</span><span class="content">සියලු කාරණාවල දී තම ස්වාමිවරුන්ට යටත් ව සිටීමටත්, වාද නොකොට ඔවුන් සතුටු කිරීමටත් දාසයන්ට අවවාද කරන්න. </span></span><span class="verse v10" data-usfm="TIT.2.10"><span class="label">10</span><span class="content">එසේ ම, සොරකම් නොකොට, සම්පූර්ණ විශ්වාසය ඇති ව සිටිමින් හැම අයුරින් ම අපගේ ගැළවුම්කාර දෙවියන් වහන්සේගේ ධර්මය බැබළවිය යුතු බව ඔවුන්ට උගන්වන්න.</span></span> 
     </div> 
     <div class="s1"> <span class="heading"><b>කිතුනු සදාචාරයේ පදනම</b></span> 
     </div> 
     <div class="p"> <span class="verse v10" data-usfm="TIT.2.10"><span class="content"> </span></span><span class="verse v11" data-usfm="TIT.2.11"><span class="label">11</span><span class="content">සියලු මනුෂ්‍යයන්ට ගැළවීම ගෙන දෙන දෙවියන් වහන්සේගේ වරප්‍රසාදය ප්‍රකාශ වී ඇත. </span></span><span class="verse v12 v13" data-usfm="TIT.2.12+TIT.2.13"><span class="label">12-13</span><span class="content">අභක්තිය ද ලෞකික තෘෂ්ණා ද හැරදමා, ආශීර්වාද ලත් බලාපොරොත්තුව ගැනත්, අපගේ මහෝත්තම දෙවියන් වහන්සේ හා ගැළවුම්කාර ජේසුස් ක්‍රිස්තුන් වහන්සේගේ තේජාන්විත ආගමනය ගැනත් බලා සිටිමින්, සිහිනුවණින් යුතු ව දැහැමි ලෙසත් භක්තිවන්ත ලෙසත් මෙලොව ජීවත් වන පිණිස ඒ දේව වරප්‍රසාදය අපට අනුශාසනා කරන්නේ ය. </span></span><span class="verse v14" data-usfm="TIT.2.14"><span class="label">14</span><span class="content">සියලු අධර්මිෂ්ඨකම්වලින් අප පවිත්‍ර කරන පිණිසත්, අප උන් වහන්සේගේ තෝරාගත් සෙනඟක් කරන පිණිසත් යහපත කිරීමට අප උද්‍යෝගිමත් කරවන පිණිසත්, අප නිදහස් කරන පිණිසත්, උන් වහන්සේ අප උදෙසා දිවි පිදූ සේක.</span></span> 
     </div> 
     <div class="p"> <span class="verse v14" data-usfm="TIT.2.14"><span class="content"> </span></span><span class="verse v15" data-usfm="TIT.2.15"><span class="label">15</span><span class="content">සම්පූර්ණ බලය ඇති ව මේ දේවල් උගන්වන්න, අනුශාසනා කරන්න, තරවටු කරන්න, ඔබ සුළු කොට සිතන්නට කිසිවෙකුට ඉඩ නොදෙන්න.</span></span> 
     </div> 
    </div> 
   </div> 
  </div>
 </body>
</html>