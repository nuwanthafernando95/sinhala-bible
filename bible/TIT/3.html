<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkTIT"> 
    <div class="chapter ch3" data-usfm="TIT.3">  
     <div class="s1"> <span class="heading"><b>කිතුනු යුතුකම්</b></span> 
     </div> 
     <div class="p"> <span class="content"> </span><span class="verse v1" data-usfm="TIT.3.1"><span class="label">1</span><span class="content">නිලධාරීන්ට හා ආණ්ඩු බලය ඇත්තන්ට යටත් වී, කීකරු වීමට ද, සියලු යහපත් වැඩට සූදානම් ව සිටීමට ද ඔබේ සෙනඟට මතක් කරන්න. </span></span><span class="verse v2" data-usfm="TIT.3.2"><span class="label">2</span><span class="content">එසේ ම කිසිවෙකු ගැන අගුණ නොකියන්නට ද කලහකාරී නොවී, සියලු මනුෂ්‍යයන් කෙරෙහි හැම අයුරින් කාරුණික ව, ආචාරශීලී ව සිටීමට ද මතක් කරන්න. </span></span><span class="verse v3" data-usfm="TIT.3.3"><span class="label">3</span><span class="content">මන්ද, අපිත් වරක් අඥාන ව, අකීකරු ව සිටියෙමු. මුළා ව ගොස්, අනේකාකාර තෘෂ්ණාවලටත්, සැප සෙල්ලමටත් වහල් ව සිටියෙමු. කුඩුකේඩුකමිනුත් ඊර්ෂ්‍යාවෙනුත් හැසිරෙමින්, අන්‍යයන්ගේ වෛරය ලැබීමට සුදුස්සන් ව එකිනෙකාට වෛර කරමින් සිටියෙමු. </span></span><span class="verse v4" data-usfm="TIT.3.4"><span class="label">4</span><span class="content">එහෙත් අපගේ ගැළවුම්කාර දෙවියන් වහන්සේගේ ගුණවත්කම හා ප්‍රේමය මනුෂ්‍යයන් කෙරෙහි ප්‍රකාශ වූ කල, </span></span><span class="verse v5" data-usfm="TIT.3.5"><span class="label">5</span><span class="content">අප විසින් ම කළ දැහැමි ක්‍රියාවලින් නොව, හුදෙක් ස්වකීය දයාව ලෙස, පුනරුත්පාදනය නමැති ධෝවනයෙන් ද ශුද්ධාත්මයාණන් වහන්සේගේ අලුත් කිරීමෙන් ද උන් වහන්සේ අප ගැළෙව් සේක. </span></span><span class="verse v6" data-usfm="TIT.3.6"><span class="label">6</span><span class="content">උන් වහන්සේගේ වරප්‍රසාදයෙන් අප දමිටු කරනු ලැබ, සදාතන ජීවනයේ බලාපොරොත්තුවට උරුමක්කාරයන් වන පිණිස, </span></span><span class="verse v7" data-usfm="TIT.3.7"><span class="label">7</span><span class="content">උන් වහන්සේ අප ගැළවුම්කාර ජේසුස් ක්‍රිස්තුන් වහන්සේ කරණකොටගෙන ශුද්ධාත්මයාණන් අධික ලෙස අප පිට වැගිරෙව් සේක.</span></span> 
     </div> 
     <div class="p"> <span class="verse v7" data-usfm="TIT.3.7"><span class="content"> </span></span><span class="verse v8" data-usfm="TIT.3.8"><span class="label">8</span><span class="content">මේ සියල්ල විශ්වාස කටයුතු ය; දෙවියන් වහන්සේ කෙරෙහි ඇදහීමට පැමිණි අය, යහපත් ක්‍රියාවන්හි යෙදී සිටීමට උනන්දුවක් ම දක්වන පිණිස ඔබ මේ දේවල් සහතික ලෙස කියන්නෙහි නම් මම කැමැත්තෙමි. මේ කී දේ මිනිසුන්ට යහපත් ය; වැඩදායක ය. </span></span><span class="verse v9" data-usfm="TIT.3.9"><span class="label">9</span><span class="content">එහෙත්, අනුවණ තර්ක, පෙළපත් පිළිබඳ කතා, ආරාවුල්, ව්‍යවස්ථාව ගැන වාද විවාද යන මේවායින් වැළකී සිටින්න. මන්ද, ඒවා නිෂ්ඵල ය, නිරර්ථක ය. </span></span><span class="verse v10" data-usfm="TIT.3.10"><span class="label">10</span><span class="content">භේදකාරී මනුෂ්‍යයාට වරක් දෙවරක් අවවාද කළ පසු ඔහුගෙන් අහක් වෙන්න. </span></span><span class="verse v11" data-usfm="TIT.3.11"><span class="label">11</span><span class="content">මෙබඳු මනුෂ්‍යයා සිතින් දූෂ්‍ය වී සිටින බවත්, දැන දැන ම පව් කරන බවත්, තමා පිට විනිශ්චය පමුණුවා ගන්නා බවත් ඔබ දන්නෙහි ය.</span></span> 
     </div> 
     <div class="s1"> <span class="heading"><b>අවසාන උවදෙස්</b></span> 
     </div> 
     <div class="p"> <span class="verse v11" data-usfm="TIT.3.11"><span class="content"> </span></span><span class="verse v12" data-usfm="TIT.3.12"><span class="label">12</span><span class="content"> </span><span class="content"> මා නිකපොලිසියෙහි ශීත කාලය ගත කරන්නට තීරණය කරගත් බැවින්, අර්තිමස් හෝ තුකිකස් හෝ ඔබ වෙත එවූ විට, ඔබ මා වෙත නොපමා ව එන්නට උත්සාහ කරන්න. </span></span><span class="verse v13" data-usfm="TIT.3.13"><span class="label">13</span><span class="content"> නීතිඥයෙකු වූ සේනාස්ට ද අපොල්ලොස්ට ද කිසිවකින් හිඟයක් නැති ව, ඔවුන්ගේ ගමන ඉක්මන් වන පිණිස හැකි තරමින් උපකාර කරන්න. </span></span><span class="verse v14" data-usfm="TIT.3.14"><span class="label">14</span><span class="content">තවද, අපේ සෙනඟ නිෂ්ඵල ව කල් නොයවා, නියම අවශ්‍යතා සඳහා යහපත් වැඩවල යෙදී සිටීමට ඉගෙනගත යුතු ය.</span></span> 
     </div> 
     <div class="p"> <span class="verse v14" data-usfm="TIT.3.14"><span class="content"> </span></span><span class="verse v15" data-usfm="TIT.3.15"><span class="label">15</span><span class="content">මා සමඟ සිටින සියල්ලෝ ඔබට ආචාර කරති. ඇදහිල්ලෙහි අපගේ හිත මිතුරන් වන අයට ආචාර කරන්න.</span></span> 
     </div> 
     <div class="q2"> <span class="verse v15" data-usfm="TIT.3.15"><span class="content">කරුණාව ඔබ සියල්ලන් සමඟ වේ වා!</span></span> 
     </div> 
    </div> 
   </div> 
  </div>
 </body>
</html>