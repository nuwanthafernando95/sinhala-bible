<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TH"> 
    <div class="chapter ch4" data-usfm="1TH.4">  
     <div class="s1"> <span class="heading"><b>යහපත් ජීවිතයේ ප්‍රතිපත්ති</b></span> 
     </div> 
     <div class="p"> <span class="content"> </span><span class="verse v1" data-usfm="1TH.4.1"><span class="label">1</span><span class="content">සහෝදරවරුනි, දෙවියන් වහන්සේ ප්‍රසන්න කිරීමට කෙසේ හැසිරිය යුතු දැ යි ඔබ අපගෙන් ඉගෙනගත්තහු ය. ඔබ එසේ හැසිරෙන්නහු ය. එහෙත් ඔබ වැඩි වැඩියෙන් එසේ කරන ලෙස, අපි සහකාර කිතුනුවන් වශයෙන් ඔබගෙන් ඉල්ලා අවවාද කරමු. </span></span><span class="verse v2" data-usfm="1TH.4.2"><span class="label">2</span><span class="content">ජේසුස් ස්වාමීන් වහන්සේගේ නාමයෙන් අපි ඔබට කුමන අවවාද අනුශාසනා දුනිමු දැ යි ඔබ දන්නහු ය. </span></span><span class="verse v3" data-usfm="1TH.4.3"><span class="label">3</span><span class="content">දෙවියන් වහන්සේගේ කැමැත්ත නම් ඔබ ශුද්ධ ව සිටීම ය; ඔබ කාමයෙහි වරදවා හැසිරීමෙන් වැළකී සිටිය යුතු ය. </span></span><span class="verse v4" data-usfm="1TH.4.4"><span class="label">4</span><span class="content">ඔබ එකිනෙකා තම තමාගේ ශරීරය දමනය කරගෙන එය ශුද්ධ ව ද, ගෞරවයෙන් යුක්ත ව ද, තබාගැනීමට දැනගත යුතු ය. </span></span><span class="verse v5" data-usfm="1TH.4.5"><span class="label">5</span><span class="content">දෙවියන් වහන්සේ නොදන්නා විජාතීන් මෙන්, ඔබ කාම තෘෂ්ණාවෙහි ගැලී නොසිටිය යුතු ය. </span></span><span class="verse v6" data-usfm="1TH.4.6"><span class="label">6</span><span class="content">මේ කාරණයේ දී කිසිවෙකු තම සහෝදරයා රවටා, වාසියක් නොගත යුතු ය. මන්ද, අප ඔබට කලින් කියා තදින් අවවාද කළ ලෙස, මෙබඳු අයට සමිඳාණන් වහන්සේ විපාක දෙන සේක. </span></span><span class="verse v7" data-usfm="1TH.4.7"><span class="label">7</span><span class="content">දෙවියන් වහන්සේ අප කැඳෙව්වේ අපවිත්‍රකමට නොව, පවිත්‍රකමට ය. </span></span><span class="verse v8" data-usfm="1TH.4.8"><span class="label">8</span><span class="content">එබැවින් මේ ඉගැන්වීම ප්‍රතික්ෂේප කරන්නා විසින් ප්‍රතික්ෂේප කරනු ලබන්නේ මනුෂ්‍යයා නොව, ස්වකීය ශුද්ධාත්මයාණන් ඔබට ප්‍රදානය කරන දෙවියන් වහන්සේ ය.</span></span> 
     </div> 
     <div class="p"> <span class="verse v8" data-usfm="1TH.4.8"><span class="content"> </span></span><span class="verse v9" data-usfm="1TH.4.9"><span class="label">9</span><span class="content">එහෙත් සහෝදර ප්‍රේමය ගැන ඔබට ලියා එවීම වුවමනා නැත. කුමක් හෙයින් ද, එකිනෙකාට ප්‍රේම කිරීමට ඔබ දෙවියන් වහන්සේගෙන් ඉගෙනගෙන සිටින්නහු ය. </span></span><span class="verse v10" data-usfm="1TH.4.10"><span class="label">10</span><span class="content">සැබැවින් ම ඔබ මසිදෝනිය මුළුල්ලෙහි සිටින සියලු සහෝදරයන්ට එසේ කරන්නහු ය. එහෙත්, සහෝදරවරුනි, තව වඩ වඩා ඉදිරියට යන මෙන් අපි ඔබෙන් ඉල්ලා සිටිමු. </span></span><span class="verse v11" data-usfm="1TH.4.11"><span class="label">11</span><span class="content">ඔබට අප කලින් අවවාද කළ පරිදි, උපශාන්ත ජීවිතයක් ගත කිරීමටත්, තම තමාගේ කාරණා බලාගැනීමටත්, දහඩිය මහන්සියෙන් ජීවිකාව කර ගැනීමටත් අරමුණු කරගන්න. </span></span><span class="verse v12" data-usfm="1TH.4.12"><span class="label">12</span><span class="content">මෙසේ කිරීමෙන් ඔබට සභාවෙන් පිටත සිටින්නන්ගේ ගෞරවය දිනාගෙන, අන්‍යයන්ගේ පිහිටාධාර පිට නොරැඳී සිටීමට හැකි වේ.</span></span> 
     </div> 
     <div class="s1"> <span class="heading"><b>ඇදහිලිවතුන්ගේ මරණින් මතු බලාපොරොත්තුව</b></span> 
     </div> 
     <div class="p"> <span class="verse v12" data-usfm="1TH.4.12"><span class="content"> </span></span><span class="verse v13" data-usfm="1TH.4.13"><span class="label">13</span><span class="content">සහෝදරවරුනි, මතු බලාපොරොත්තුවක් නැති සෙසු අය මෙන් ඔබ ශෝක නොවන පිණිස, මියගියවුන් ගැන ඔබ නොදැන සිටීම කිසිසේත් අපගේ කැමැත්ත නොවේ. </span></span><span class="verse v14" data-usfm="1TH.4.14"><span class="label">14</span><span class="content">ජේසුස් වහන්සේ නැසී නැවත උත්ථාන වූ සේකැ යි අපි අදහමු: එසේ ම, ජේසුස් වහන්සේ කෙරෙහි විශ්වාස කරමින් උන් වහන්සේ තුළ සැතපුණු අය, උන් වහන්සේ මඟින් දෙවියන් වහන්සේ නැවත ගෙනෙන සේකැ යි ද අදහමු.</span></span> 
     </div> 
     <div class="p"> <span class="verse v14" data-usfm="1TH.4.14"><span class="content"> </span></span><span class="verse v15" data-usfm="1TH.4.15"><span class="label">15</span><span class="content"> </span><span class="content"> අප දැන් ඔබට කියන්නේ සමිඳාණන් වහන්සේ ම වදාළ කරුණකි. එනම්: සමිඳාණන් වහන්සේගේ ආගමනයේ දී ජීවත් ව සිටින අපට, උන් වහන්සේ තුළ සැතපුණු අයට නොමැති විශේෂ වාසියක් නැති බව ය. </span></span><span class="verse v16" data-usfm="1TH.4.16"><span class="label">16</span><span class="content">මන්ද, සමිඳාණන් වහන්සේ ම අණ දීමේ ශබ්දය ද, අග්‍ර දේව දූතයෙකුගේ හඬ ද, දෙවියන් වහන්සේගේ හොරණෑ නාදය ද ඇතිව ස්වර්ගයෙන් බැස වදාරන සේක. ක්‍රිස්තුන් වහන්සේ අදහමින් උන් වහන්සේ තුළ සැතපුණු අය පළමුකොට නැඟිටින්නෝ ය. </span></span><span class="verse v17" data-usfm="1TH.4.17"><span class="label">17</span><span class="content">එවිට ජීවතුන් අතර සිටින අපි, ඔවුන් සමඟ සමිඳාණන් වහන්සේ හමු වන පිණිස, වලාකුළුවලින් අහසට ඔසවාගනු ලබන්නෙමු. මෙසේ අපි නිතර ම සමිඳාණන් වහන්සේ සමඟ සිටින්නෙමු. </span></span><span class="verse v18" data-usfm="1TH.4.18"><span class="label">18</span><span class="content">එහෙයින් මේ වචනවලින් එකිනෙකා සනසන්න.</span></span> 
     </div> 
    </div> 
   </div> 
  </div>
 </body>
</html>