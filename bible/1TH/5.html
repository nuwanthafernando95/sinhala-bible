<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TH"> 
    <div class="chapter ch5" data-usfm="1TH.5">  
     <div class="s1"> <span class="heading"><b>පුනරාගමනයට සූදානම් වීම</b></span> 
     </div> 
     <div class="p"> <span class="content"> </span><span class="verse v1" data-usfm="1TH.5.1"><span class="label">1</span><span class="content">සහෝදරවරුනි, මේවා සිදුවෙන කාලවේලා හා අවස්ථා ගැන ඔබට ලියා එවීම අවශ්‍ය නැත. </span></span><span class="verse v2" data-usfm="1TH.5.2"><span class="label">2</span><span class="content"> මන්ද, රාත්‍රියෙහි පැමිණෙන සොරෙකු මෙන් සමිඳාණන් වහන්සේගේ දවස පැමිණෙන බව ඔබ ම හොඳ හැටි දන්නහු ය. </span></span><span class="verse v3" data-usfm="1TH.5.3"><span class="label">3</span><span class="content">‘සාමය ඇත; අනතුරක් නැතැ’යි ඔවුන් කියන විට, ගැබිණියකට විළිරුජා පැමිණෙන්නාක් මෙන්, ක්ෂණික විනාශය ඔවුන් පිට පැමිණේ; ඔවුන්ට කිසි ගැළවීමක් නැත.</span></span> 
     </div> 
     <div class="p"> <span class="verse v3" data-usfm="1TH.5.3"><span class="content"> </span></span><span class="verse v4" data-usfm="1TH.5.4"><span class="label">4</span><span class="content">එහෙත්, සහෝදරවරුනි, ඔබ අන්ධකාරයේ නොසිටින නිසා, ඒ දවස සොරෙකු මෙන් ඔබ වෙත පැමිණීමට හේතුවක් නැත. </span></span><span class="verse v5" data-usfm="1TH.5.5"><span class="label">5</span><span class="content">ඔබ සැම, ආලෝකයේ දරුවෝ ද, දිවා කාලයේ දරුවෝ ද වන්නහු ය; අපි රාත්‍රි කාලයේ වත්, අන්ධකාරයේ වත් දරුවෝ නොවන්නෙමු. </span></span><span class="verse v6" data-usfm="1TH.5.6"><span class="label">6</span><span class="content">ඒ නිසා අපි, අන් අය මෙන් නිඳා නොසිට අවදි ව, සිහිකල්පනාව ඇතිව සිටිමු. </span></span><span class="verse v7" data-usfm="1TH.5.7"><span class="label">7</span><span class="content">නිඳන්නන් නිඳන්නේ රාත්‍රියේ දී ය; මත් පැන් බොන්නන් මත් වන්නේ රාත්‍රියේ දී ය. </span></span><span class="verse v8" data-usfm="1TH.5.8"><span class="label">8</span><span class="content">එහෙත් දවාලට අයිති අපි, සිහි කල්පනාව ඇතිව සිටිමු. ඇදහිල්ලත් ප්‍රේමයත් නමැති ළය වැස්ම ද, ගැළවීමේ බලාපොරොත්තුව නමැති යුද්ධ තොප්පිය ද පැළඳගනිමු. </span></span><span class="verse v9" data-usfm="1TH.5.9"><span class="label">9</span><span class="content">දෙවියන් වහන්සේ අපට නියම කෙළේ දේව උදහස නොව, අපගේ ස්වාමීන් වන ජේසුස් ක්‍රිස්තුන් වහන්සේ කරණකොටගෙන, ගැළවීම ලබාගැනීම ය. </span></span><span class="verse v10" data-usfm="1TH.5.10"><span class="label">10</span><span class="content">අප අවදි ව සිටියත්, නිඳා සිටියත්, තමන් වහන්සේ සමඟ එක් ව ජීවත් වන පිණිස ක්‍රිස්තුන් වහන්සේ අප උදෙසා මළ සේක. </span></span><span class="verse v11" data-usfm="1TH.5.11"><span class="label">11</span><span class="content">එබැවින් ඔබ දැනට ම කරන්නාක් මෙන්, එකිනෙකාට ධෛර්ය දෙන්න, එකිනෙකා ශක්තිමත් කරන්න.</span></span> 
     </div> 
     <div class="s1"> <span class="heading"><b>අනුශාසනා හා සුබ පැතුම්</b></span> 
     </div> 
     <div class="p"> <span class="verse v11" data-usfm="1TH.5.11"><span class="content"> </span></span><span class="verse v12" data-usfm="1TH.5.12"><span class="label">12</span><span class="content">සහෝදරවරුනි, ඔබ අතර වෙහෙස මහන්සි දරන, ක්‍රිස්තියානි සභාවෙහි මූලිකත්වය දරන, ඔබට අවවාද අනුශාසනා කරන තැනැත්තන් නිසි ලෙස සලකන්න. </span></span><span class="verse v13" data-usfm="1TH.5.13"><span class="label">13</span><span class="content">ඔවුන්ගේ සේවය නිසා ඔවුනට උසස් ම ගෞරවාදරය පිරිනමන ලෙස අපි ඔබගෙන් ඉල්ලමු. එකිනෙකා හා සමඟ සාමදානයෙන් සිටින්න.</span></span> 
     </div> 
     <div class="p"> <span class="verse v13" data-usfm="1TH.5.13"><span class="content"> </span></span><span class="verse v14" data-usfm="1TH.5.14"><span class="label">14</span><span class="content">සහෝදරවරුනි, අලසයන්ට අවවාද දෙන්න; බියසුල්ලන් දිරිගන්වන්න; දුබලයන්ට සහයවන්න. මේ සියල්ලන් ගැන ඉවසිලිවන්ත ව සිටින මෙන් අපි ඔබගෙන් උදක් ම ඉල්ලමු. </span></span><span class="verse v15" data-usfm="1TH.5.15"><span class="label">15</span><span class="content">කිසිවෙකුට නපුරට නපුර නොකරන ලෙස ද, එකිනෙකා ගැනත්, සියල්ලන් ගැනත් නිතර ම යහපත් දේ කරන ලෙස ද වගබලාගන්න.</span></span> 
     </div> 
     <div class="p"> <span class="verse v15" data-usfm="1TH.5.15"><span class="content"> </span></span><span class="verse v16" data-usfm="1TH.5.16"><span class="label">16</span><span class="content">නිතර ම ප්‍රීති වන්න, </span></span><span class="verse v17" data-usfm="1TH.5.17"><span class="label">17</span><span class="content">නොකඩව යාච්ඤා කරන්න, </span></span><span class="verse v18" data-usfm="1TH.5.18"><span class="label">18</span><span class="content">සියල්ලෙහි දී ස්තුති දෙන්න. කිතුනුවන් වශයෙන් දෙවියන් වහන්සේ ඔබගෙන් බලාපොරොත්තු වන්නේ මෙය වේ.</span></span> 
     </div> 
     <div class="p"> <span class="verse v18" data-usfm="1TH.5.18"><span class="content"> </span></span><span class="verse v19" data-usfm="1TH.5.19"><span class="label">19</span><span class="content">ශුද්ධාත්මානුභාවයට අවහිර නොකරන්න; </span></span><span class="verse v20" data-usfm="1TH.5.20"><span class="label">20</span><span class="content">දිවැස් වැකි සුළු කොට නොතකන්න. </span></span><span class="verse v21" data-usfm="1TH.5.21"><span class="label">21</span><span class="content">සියල්ල විමසා බලා, යහපත් දේ තදින් අල්ලාගන්න. </span></span><span class="verse v22" data-usfm="1TH.5.22"><span class="label">22</span><span class="content">සියලු ආකාර නපුරෙන් වළකින්න.</span></span> 
     </div> 
     <div class="p"> <span class="verse v22" data-usfm="1TH.5.22"><span class="content"> </span></span><span class="verse v23" data-usfm="1TH.5.23"><span class="label">23</span><span class="content">සාමදානයේ දෙවියන් වහන්සේ ම ඔබ මුළුමනින් ම පවිත්‍ර කරන සේක් වා! ඔබගේ මුළු ආත්මය ද ප්‍රාණය ද ශරීරය ද අපගේ ස්වාමීන් වන ජේසුස් ක්‍රිස්තුන් වහන්සේගේ පුනරාගමනයේ දී නිදොස් ව තිබෙන ලෙස ආරක්ෂා කරනු ලැබේ වා! </span></span><span class="verse v24" data-usfm="1TH.5.24"><span class="label">24</span><span class="content">ඔබ කැඳවන තැනැන් වහන්සේ විශ්වාසවන්ත ය; උන් වහන්සේ එය ඉෂ්ට කරනු නියත ය.</span></span> 
     </div> 
     <div class="p"> <span class="verse v24" data-usfm="1TH.5.24"><span class="content"> </span></span><span class="verse v25" data-usfm="1TH.5.25"><span class="label">25</span><span class="content">සහෝදරවරුනි, අප උදෙසා යාච්ඤා කරන්න.</span></span> 
     </div> 
     <div class="p"> <span class="verse v25" data-usfm="1TH.5.25"><span class="content"> </span></span><span class="verse v26" data-usfm="1TH.5.26"><span class="label">26</span><span class="content">සියලු සහෝදරයන්ට සාම සිඹීමකින් ආචාර කරන්න. </span></span><span class="verse v27" data-usfm="1TH.5.27"><span class="label">27</span><span class="content">මේ හසුන සියලු සහෝදරයන් ඉදිරියෙහි කියවන ලෙස සමිඳාණන් වහන්සේගේ නාමයෙන් ඔබට අණ කරමි.</span></span> 
     </div> 
     <div class="p"> <span class="verse v27" data-usfm="1TH.5.27"><span class="content"> </span></span><span class="verse v28" data-usfm="1TH.5.28"><span class="label">28</span><span class="content">අපගේ ස්වාමීන් වන ජේසුස් ක්‍රිස්තුන් වහන්සේගේ කරුණාව ඔබ සමඟ වේ වා!</span></span> 
     </div> 
    </div> 
   </div> 
  </div>
 </body>
</html>