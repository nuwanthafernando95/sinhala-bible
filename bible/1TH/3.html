<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TH"> 
    <div class="chapter ch3" data-usfm="1TH.3">  
     <div class="s1"> <span class="heading"><b>තෙසලෝනිකයෙන් හොඳ ආරංචි</b></span> 
     </div> 
     <div class="p"> <span class="content"> </span><span class="verse v1" data-usfm="1TH.3.1"><span class="label">1</span><span class="content"> </span><span class="content"> අපට එය තවත් ඉවසාගන්නට නොහැකි වූ බැවින් ඇතන්ස්හි නතර වීමට තීරණය කරගෙන, </span></span><span class="verse v2" data-usfm="1TH.3.2"><span class="label">2</span><span class="content">අපි තිමෝතියස් එවීමු. ඔහු වනාහි අපගේ සහෝදරයා ද, ක්‍රිස්තුන් වහන්සේගේ සුබ අස්න ප්‍රකාශ කිරීමේ දෙවියන් වහන්සේගේ හවුල් සේවකයා ද වේ. අප ඔහු එවූයේ මේ පීඩාවලින් කිසිවෙකු චංචල නොවන ලෙස, ඔබගේ ඇදහිල්ලෙහි ස්ථිර ව සිටීමට ඔබට ධෛර්ය දෙන පිණිස ය. </span></span><span class="verse v3" data-usfm="1TH.3.3"><span class="label">3</span><span class="content">දුක් විඳීම අපට නියම දෙයක් බව ඔබ ම දන්නහු ය. </span></span><span class="verse v4" data-usfm="1TH.3.4"><span class="label">4</span><span class="content">අපට දුක් විඳින්නට සිදු වන බව අපි ඔබ සමඟ සිටිය දී කල්තියා ඔබට කීවෙමු. එලෙස ම සිදු වූ බව ඔබ දන්නහු ය. </span></span><span class="verse v5" data-usfm="1TH.3.5"><span class="label">5</span><span class="content">මේ කරුණ තවදුරටත් ඉවසාගත නොහැකි ව, පරීක්ෂාකාරයා සමහර විට ඔබ පරීක්ෂා කර, අපගේ සේවය නිෂ්ප්‍රභා කර ඇද්දැ යි බිය වී ඔබගේ ඇදහිල්ල ගැන සොයා බැලීමට ඔහු ඔබ වෙත එවීමි.</span></span> 
     </div> 
     <div class="p"> <span class="verse v5" data-usfm="1TH.3.5"><span class="content"> </span></span><span class="verse v6" data-usfm="1TH.3.6"><span class="label">6</span><span class="content"> </span><span class="content"> එහෙත් දැන් තිමෝතියස් පෙරළා අප වෙත පැමිණ ඔබගේ ඇදහිල්ලත් ප්‍රේමයත් ගැන හොඳ ආරංචියක් අපට සැළ කෙළේ ය. ඇරත්, අප ඔබ දැකීමට ආශාවෙන් සිටින්නාක් මෙන් ම ඔබත් අප දැකීමට ආශාවෙන් සිටින බව ද, ඔබ නිතර ම අප ගැන කරුණාවෙන් සිහි කරන බව ද ඔහු අපට දැන්වී ය. </span></span><span class="verse v7" data-usfm="1TH.3.7"><span class="label">7</span><span class="content">සහෝදරවරුනි, අපගේ සියලු අමාරුකම්වලදීත් පීඩාවලදීත් ඔබගේ ඇදහිල්ල ගැන අසා අපි ධෛර්යවත් වීමු. </span></span><span class="verse v8" data-usfm="1TH.3.8"><span class="label">8</span><span class="content">ඔබ සමිඳාණන් වහන්සේ තුළ ස්ථීර ව සිටින්නහු නම්, එය අපේ ජීවිතයේ පණ නළ වේ. </span></span><span class="verse v9" data-usfm="1TH.3.9"><span class="label">9</span><span class="content">ඔබ නිසා අපට ලැබී ඇති සකල ප්‍රීතිය ගැන දෙවියන් වහන්සේ ඉදිරියෙහි අපි කෙසේ ස්තුති කර සෑහීමකට පත් වෙමු ද? </span></span><span class="verse v10" data-usfm="1TH.3.10"><span class="label">10</span><span class="content">ඔබගේ මුහුණ දක්නා පිණිස ද, ඇදහිල්ලේ ඌනතා සම්පූර්ණ කරන පිණිස ද, දිවා රෑ දෙක්හි අපි අධික ලෙස යාච්ඤා කරමු.</span></span> 
     </div> 
     <div class="p"> <span class="verse v10" data-usfm="1TH.3.10"><span class="content"> </span></span><span class="verse v11" data-usfm="1TH.3.11"><span class="label">11</span><span class="content">අපගේ පිය වූ දෙවියන් වහන්සේ ම ද අපගේ ස්වාමීන් වූ ජේසුස් සමිඳාණන් වහන්සේ ද ඔබලා වෙතට එන්න අපට මාර්ගය සලස්වා දෙන සේක් වා! </span></span><span class="verse v12" data-usfm="1TH.3.12"><span class="label">12</span><span class="content">අප ඔබට ප්‍රේම කරන්නාක් මෙන් සමිඳාණන් වහන්සේත් ඔබ එකිනෙකා කෙරෙහිත්, අන් සියල්ලන් කෙරෙහිත්, ඔබගේ ප්‍රේමය පිරී ඉතිරී යන්නට සලස්වන සේක් වා! </span></span><span class="verse v13" data-usfm="1TH.3.13"><span class="label">13</span><span class="content">අපගේ ස්වාමීන් වන ජේසුස් වහන්සේ සිය සැදැහැවතුන් සමඟ වඩින විට, ඔබගේ සිත් අපගේ දෙවි පියාණන් වහන්සේ ඉදිරියෙහි ශුද්ධ ව ද, නිදොස් ව ද තිබෙන ලෙස ශක්තිමත් කරන සේක් වා!</span></span> 
     </div> 
    </div> 
   </div> 
  </div>
 </body>
</html>