<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TH"> 
    <div class="chapter ch2" data-usfm="1TH.2">  
     <div class="s1"> <span class="heading"><b>තෙසලෝනිකයෙහි පාවුලු තුමාගේ සේවය</b></span> 
     </div> 
     <div class="p"> <span class="content"> </span><span class="verse v1" data-usfm="1TH.2.1"><span class="label">1</span><span class="content">සහෝදරවරුනි, ඔබ වෙත අපේ පැමිණීම නිෂ්ඵල නුවූ බව ඔබ ම දන්නහු ය. </span></span><span class="verse v2" data-usfm="1TH.2.2"><span class="label">2</span><span class="content"> ඔබ දන්නා පරිදි, ඊට පෙර පිලිප්පියෙහි දී, අපි දුකට හා නිග්‍රහයට භාජනය වීමු. එහෙත් බොහෝ විරුද්ධවාදිකම්වලට මුහුණ පාමින් වුව ද, ඔබට සුබ අස්න දේශනා කිරීමට දෙවියන් වහන්සේ අප ධෛර්යවත් කළ සේක. </span></span><span class="verse v3" data-usfm="1TH.2.3"><span class="label">3</span><span class="content">අපගේ අයැදීම මුළාවෙන් හෝ, අපිරිසුදු චේතනාවෙන් හෝ වන්නක් නොවේ. රැවටීමට උත්සාහයක් ද අප තුළ නැත. </span></span><span class="verse v4" data-usfm="1TH.2.4"><span class="label">4</span><span class="content">එහෙත් ධර්මදූත සේවය පැවරීමට අප සුදුස්සන් යයි දෙවියන් වහන්සේ අප අනුමත කළ ලෙසින් ඒ අනුව අපි කතා කරමු. මිනිසුන් සතුටු කිරීමට නොව, නිතර ම අපගේ සිත් විමසන දෙවියන් වහන්සේ සතුටු කිරීමට උත්සාහ කරමු. </span></span><span class="verse v5" data-usfm="1TH.2.5"><span class="label">5</span><span class="content">ඔබ දන්නා පරිදි අප කිසි කලෙක ඉච්ඡා වචන ව්‍යවහාර කළේත්, අපගේ තණ්හාව සැඟවීමට උපා යෙදුවේත් නැත. ඒ බවට දෙවියන් වහන්සේ සාක්ෂි දරන සේක. </span></span><span class="verse v6" data-usfm="1TH.2.6"><span class="label">6</span><span class="content">අපි කිසි දිනක ඔබගෙන් හෝ, අන්‍යයන්ගෙන් හෝ, මනුෂ්‍ය ප්‍රශංසාව නොසෙව්වෙමු. </span></span><span class="verse v7" data-usfm="1TH.2.7"><span class="label">7</span><span class="content">ක්‍රිස්තුන් වහන්සේගේ ප්‍රේරිතයන් මෙන් එසේ සෙවීමට අපට අයිතියක් තිබුණ නමුත් අපි එසේ නොකෙළෙමු. කිරි මවක් සිය දරුවන් මෘදු ලෙස පෝෂණය කරන්නාක් මෙන් අපි ඔබ අතරෙහි මෘදු ලෙස සිටියෙමු. </span></span><span class="verse v8" data-usfm="1TH.2.8"><span class="label">8</span><span class="content">ඔබ අපට කෙතරම් ප්‍රේමාන්විත වූවහු ද යත්, දෙවියන් වහන්සේගේ සුබ අස්න දීමට පමණක් නොව, අපගේ ම ජීවිත පවා ඔබට දීමට සතුටු ව සිටියෙමු. ඔබ අපට එතරම් ප්‍රිය මනාප වූවහු ය. </span></span><span class="verse v9" data-usfm="1TH.2.9"><span class="label">9</span><span class="content">මන්ද, සහෝදරවරුනි, අපි කෙතරම් වීර්යයෙන් හා වෙහෙස මහන්සියෙන් සේවය කළෙමු දැ යි ඔබට මතක ඇත. අපි ඔබෙන් කිසිවෙකුට බරක් නොවන පිණිස දිවා රෑ දෙක්හි රැකියාවක යෙදෙමින් දෙවියන් වහන්සේගේ සුබ අස්න ඔබට දේශනා කළෙමු.</span></span> 
     </div> 
     <div class="p"> <span class="verse v9" data-usfm="1TH.2.9"><span class="content"> </span></span><span class="verse v10" data-usfm="1TH.2.10"><span class="label">10</span><span class="content">ඇදහිලිවතුන් වන ඔබ අතරෙහි අපි කෙතරම් ශුද්ධ ව, දැහැමි ව, නිදොස් ව හැසුරුණෙමු ද කියා ඔබ පමණක් නොව දෙවියන් වහන්සේත් සාක්ෂි දරන සේක. </span></span><span class="verse v11" data-usfm="1TH.2.11"><span class="label">11</span><span class="content">පියෙකු සිය දරුවන්ට සලකන පරිදි අප ඔබ ගැන සැලකූ හැටි ඔබ දන්නහු ය. </span></span><span class="verse v12" data-usfm="1TH.2.12"><span class="label">12</span><span class="content">දෙවියන් වහන්සේගේ රාජ්‍යයටත් මහිමයටත් කැඳවනු ලැබූ ඔබ, උන් වහන්සේට ඔබින පරිදි ජීවත් වන ලෙස අපි ඔබ එකිනෙකාට අනුශාසනා කළෙමු, ධෛර්යය දුනිමු, ආයාචනා කළෙමු.</span></span> 
     </div> 
     <div class="s1"> <span class="heading"><b>තෙසලෝනිකවරුන්ගේ ඇදහිල්ල හා ඉවසීම</b></span> 
     </div> 
     <div class="p"> <span class="verse v12" data-usfm="1TH.2.12"><span class="content"> </span></span><span class="verse v13" data-usfm="1TH.2.13"><span class="label">13</span><span class="content">තවත් කරුණක් ගැන අපි දෙවියන් වහන්සේට නොකඩවා තුති පුදමු. දෙවියන් වහන්සේගේ පණිවුඩය අප ඔබ වෙත ගෙනා කල, ඔබ එය අසා පිළිගත්තේ මනුෂ්‍යයන්ගෙන් එන පණිවුඩයක් මෙන් නොව, ඇත්තෙන් ම දෙවියන් වහන්සේගෙන් ම එන පණිවුඩයක් හැටියට ය. මන්ද, අදහන ඔබ අතර ක්‍රියා කරන්නේ දෙවියන් වහන්සේ ය. </span></span><span class="verse v14" data-usfm="1TH.2.14"><span class="label">14</span><span class="content"> සහෝදරවරුනි, ක්‍රිස්තියානි සහභාගිකමට ඇතුළත් ජුදයේ දෙවියන් වහන්සේගේ සභාවන්ට සිදු වූ දෙය ම ඔබටත් සිදු විය. ඔවුන් ජුදෙව්වරුන්ගෙන් පීඩා ලැබූ ලෙස ම ඔබත් ඔබගේ ම රටවැසියන්ගෙන් පීඩා ලැබුවහු ය. </span></span><span class="verse v15" data-usfm="1TH.2.15"><span class="label">15</span><span class="content"> ඒ ජුදෙව්වරු ජේසුස් ස්වාමීන් වහන්සේ ද, දිවැසිවරයන් ද මරණයට පත් කර, අප පලවා හැරියහ. ඔව්හු දේව කැමැත්තට පිටුපා සියලු මනුෂ්‍යයන්ට සතුරු ව සිටිති. </span></span><span class="verse v16" data-usfm="1TH.2.16"><span class="label">16</span><span class="content">විජාතීන්ට ගැළවීම සලසන පණිවුඩය දේශනා කිරීම පවා අපට තහනම් කර ඇත. මෙසේ ඔව්හු තමන්ගේ පාපවල කෙළවරට ම පැමිණ සිටිති. අවසාන කොට, දැන් දේව උදහස ඔවුන් පිට පැමිණ තිබේ.</span></span> 
     </div> 
     <div class="s1"> <span class="heading"><b>තෙසලෝනිකවරුන් බැහැදැකීමේ ආශාව</b></span> 
     </div> 
     <div class="p"> <span class="verse v16" data-usfm="1TH.2.16"><span class="content"> </span></span><span class="verse v17" data-usfm="1TH.2.17"><span class="label">17</span><span class="content">සහෝදරවරුනි, ටික කලකට අපි ඔබ ඇසින් නුදුටුවත්, සිතින් අමතක නොකෙළෙමු. ඒ කාලයේ දී ඔබගේ මුහුණ දැකීමට අපි ඉමහත් ආශාවකින් බොහෝ සේ උත්සාහ කෙළෙමු. </span></span><span class="verse v18" data-usfm="1TH.2.18"><span class="label">18</span><span class="content">ඔබ වෙත පැමිණීමට අපි පුල පුලා සිටියෙමු. ඇත්තට ම, පාවුලු වන මම කීප වරක් ම උත්සාහ කෙළෙමි. එහෙත් සාතන් අපට බාධා කෙළේ ය. </span></span><span class="verse v19" data-usfm="1TH.2.19"><span class="label">19</span><span class="content">අපගේ ජේසුස් ස්වාමීන් වහන්සේගේ ආගමනයේ දී, උන් වහන්සේ ඉදිරියෙහි අපගේ බලාපොරොත්තුවත්, ප්‍රීතියත් ප්‍රෞඪ කිරීටයත් කවරෙක් ද? ඔබ ම නොවන්නහු ද? </span></span><span class="verse v20" data-usfm="1TH.2.20"><span class="label">20</span><span class="content">එසේ ය, ඔබ අපගේ ගෞරවයත් ප්‍රීතියත් ය.</span></span> 
     </div> 
    </div> 
   </div> 
  </div>
 </body>
</html>