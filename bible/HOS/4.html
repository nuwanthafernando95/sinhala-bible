<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHOS"> 
    <div class="chapter ch4" data-usfm="HOS.4">  
     <div class="s1"> <span class="heading"><b>ඉශ්රායෙල්වරුන්ට විරුද්ධ චෝදනා</b></span> 
     </div> 
     <div class="p"> <span class="content"> </span><span class="verse v1" data-usfm="HOS.4.1"><span class="label">1</span><span class="content">ඉශ්රායෙල් ජනයෙනි, සමිඳාණන් වහන්සේගේ පණිවුඩයට සවන් දෙන්න. මේ දේශයේ වැසියන්ට විරුද්ධ ව සමිඳාණන් වහන්සේගේ චෝදනාවක් ඇත. “විශ්වාසකම වත්, කරුණාව වත්, දෙවියන් වහන්සේ පිළිබඳ දැනුමක් වත් දේශයේ නැත. </span></span><span class="verse v2" data-usfm="HOS.4.2"><span class="label">2</span><span class="content">බොරු දිවිරීම ද බොරු කීම ද මිනීමැරීම ද සොරකම ද කාමමිථ්‍යාචාරය ද මිස වෙන කිසිවක් නැත. ඇත්තේ ලේ වැගිරීම් පිට ලේ වැගිරීම් ය. </span></span><span class="verse v3" data-usfm="HOS.4.3"><span class="label">3</span><span class="content">එබැවින් දේශය වියළී යන්නේ ය. එහි වසන වනසතුන් හා ආකාශයේ පක්ෂීන් ඇතුළු සියල්ලෝ ම මලානික වන්නෝ ය. මුහුදේ මත්ස්‍යයෝ පවා විනාශ වී යන්නෝ ය.</span></span> 
     </div> 
     <div class="s1"> <span class="heading"><b>පූජකයන්ට විරුද්ධ චෝදනා</b></span> 
     </div> 
     <div class="p"> <span class="verse v3" data-usfm="HOS.4.3"><span class="content"> </span></span><span class="verse v4" data-usfm="HOS.4.4"><span class="label">4</span><span class="content">“සෙනඟට විරුද්ධ ව කිසිවෙක් චෝදනාවක් වත්, පැමිණිල්ලක් වත් නොකරත් වා! මාගේ චෝදනාව පූජකයන්ට විරුද්ධ ව ය. </span></span><span class="verse v5" data-usfm="HOS.4.5"><span class="label">5</span><span class="content">නුඹලා රෑ දාවල් දෙක්හි වැරදි පිට වැරදි කරන්නහු ය. දිවැසිවරු ද නුඹලා සමඟ එසේ ම කරති. නුඹලාගේ මාතෘ භූමියේ විනාශය නුඹලා ම ය. </span></span><span class="verse v6" data-usfm="HOS.4.6"><span class="label">6</span><span class="content">මා ගැන දැනුමක් නැති බැවින් මාගේ සෙනඟ විනාශ වී යති. මා ගැන දැනුම ද දේවාඥා ද ප්‍රතික්ෂේප කර තිබෙන බැවින් මට පූජකයන් මෙන් සේවය කිරීමෙහි ලා නුඹලා ද නුඹලාගේ දරුවන් ද මම ප්‍රතික්ෂේප කරමි.</span></span> 
     </div> 
     <div class="p"> <span class="verse v6" data-usfm="HOS.4.6"><span class="content"> </span></span><span class="verse v7" data-usfm="HOS.4.7"><span class="label">7</span><span class="content">“පූජකයන් වැඩි වෙන්න වැඩි වෙන්න ඔව්හු වැඩි වැඩියෙන් මට විරුද්ධ ව පව් කළහ. එබැවින් මම ඔවුන්ගේ කීර්තිය අපකීර්තියට හරවන්නෙමි. </span></span><span class="verse v8" data-usfm="HOS.4.8"><span class="label">8</span><span class="content">ඔව්හු මාගේ සෙනඟගේ පාපයෙන් පෝෂ්‍ය වෙති. ඔවුන් වඩ වඩා පව් කරනවාටත් ඔව්හු ආශා වෙති. </span></span><span class="verse v9" data-usfm="HOS.4.9"><span class="label">9</span><span class="content">එබැවින් සෙනඟට වන දේ පූජකයන්ටත් සිදු වේ. මම ඔවුන්ගේ හැසිරීමට යුතු දඬුවම ද ක්‍රියාවලට නිසි විපාකය ද දෙන්නෙමි. </span></span><span class="verse v10" data-usfm="HOS.4.10"><span class="label">10</span><span class="content">කොපමණ කෑවත් ඔව්හු තෘප්තියට නොපැමිණෙති. වේශ්‍යාකම් කළත් ඔව්හු දරුපල නොලබති. එසේ වන්නේ ඔවුන් අන් දෙවිවරුන් අනුව යන පිණිස මා කෙරෙන් හැරී ගොස් ඇති බැවිනි.</span></span> 
     </div> 
     <div class="s1"> <span class="heading"><b>දේවතා නමස්කාරය හෙළා දැකීම</b></span> 
     </div> 
     <div class="p"> <span class="verse v10" data-usfm="HOS.4.10"><span class="content"> </span></span><span class="verse v11" data-usfm="HOS.4.11"><span class="label">11</span><span class="content">“කාමසේවනය, සුරා පානය සහ මිදියුස සිහිය විකල් කරයි. </span></span><span class="verse v12" data-usfm="HOS.4.12"><span class="label">12</span><span class="content">මාගේ සෙනඟ ලී කැබැල්ලකින් ගුරුකම් සොයති; සැරයටියක් පිළිතුරු දෙයි. ඔව්හු දෙවියන් වහන්සේ ප්‍රතික්ෂේප කොට, වේශ්‍යාකමට වැටුණ ස්ත්‍රියක මෙන් අන් දෙවිවරුන් වැළඳගෙන සිටිති. </span></span><span class="verse v13" data-usfm="HOS.4.13"><span class="label">13</span><span class="content">ඔව්හු කඳු මුදුන්වල යාග කරති; හෙල් උඩ ඇති ආලෝන, ලිබීනා, ඒලා යන ගස්වල සෙවණ හොඳ නිසා ඒවා යට සුවඳ දුම් ඔප්පු කරති. එබැවින් නුඹලාගේ දූවරු වේශ්‍යාකම් කරති. භාර්යාවෝ කාමමිථ්‍යාචාරයේ යෙදෙති. </span></span><span class="verse v14" data-usfm="HOS.4.14"><span class="label">14</span><span class="content">නුඹලාගේ දූවරුන්ගේ වේශ්‍යාකම්වලටත්, ලේලියන්ගේ කාමමිථ්‍යාචාරකම්වලටත් දඬුවම් නොකරමි. මන්ද, පුරුෂයන් ද දේවාල වෙසඟනක් සමඟ පුද පූජා කරන බැවිනි. මෙසේ සිහිනුවණ නැති සෙනඟ විනාශ වන්නෝ ය.</span></span> 
     </div> 
     <div class="p"> <span class="verse v14" data-usfm="HOS.4.14"><span class="content"> </span></span><span class="verse v15" data-usfm="HOS.4.15"><span class="label">15</span><span class="content">“එම්බා ඉශ්රායෙල්වරුනි, නුඹලා වේශ්‍යාකම් කරන නමුත්, ජුදා එම වරද නොකෙරේ වා! ගිල්ගාලයට වත්, බෙත්-ආවෙන්‍ට වත් ගොස් නමස්කාර නොකරන්න; ජීවමාන සමිඳාණන් වහන්සේගේ නාමයෙන් එහි දී නොදිවුරන්න. </span></span><span class="verse v16" data-usfm="HOS.4.16"><span class="label">16</span><span class="content">ඉශ්රායෙල් සෙනඟ කුළු මීහරකෙකු මෙන් මුරණ්ඩු ය. ඒ නිසා තණ පිට්ටනියක බැටළු පොව්වකු මෙන් සමිඳාණන් වහන්සේ ඔවුන් පෝෂණය කරන්නේ කෙසේ ද? </span></span><span class="verse v17" data-usfm="HOS.4.17"><span class="label">17</span><span class="content">එප්‍රායිම් ජනයා දේව රූපවලට වසඟ වී සිටිති. ඔවුන් එසේ සිටියාවේ. </span></span><span class="verse v18" data-usfm="HOS.4.18"><span class="label">18</span><span class="content">ඔව්හු සුරාසොඩුන් සමඟ විකාර කරති; කාමමිථ්‍යාචාරයෙහි ම යෙදී සිටිති; ආත්ම ගෞරවයට වඩා නින්දිතකමට ඇළුම් වෙති. </span></span><span class="verse v19" data-usfm="HOS.4.19"><span class="label">19</span><span class="content">මාරුතය එහි පියාපත්වලින් ඔවුන් ගසාගෙන යනු ඇත. ඔවුන්ගේ පූජාවලින් ඔව්හු ලජ්ජාවට පත්වන්නෝ ය.”</span></span> 
     </div> 
    </div> 
   </div> 
  </div>
 </body>
</html>