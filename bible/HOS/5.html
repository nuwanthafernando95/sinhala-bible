<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHOS"> 
    <div class="chapter ch5" data-usfm="HOS.5">  
     <div class="s1"> <span class="heading"><b>නියත විනාශය</b></span> 
     </div> 
     <div class="p"> <span class="content"> </span><span class="verse v1" data-usfm="HOS.5.1"><span class="label">1</span><span class="content">“පූජකයෙනි, මෙයට සවන් දෙන්න. ඉශ්රායෙල් වැසියෙනි, කන් දෙන්න. රජ පවුලට අයිති ඔබ හැම දෙනා ද සවන් දෙන්න. ඔබ පිට විනිශ්චය පැමිණෙනු ඇත; මන්ද, ඔබ මිශ්පාහි මලපතක් ද තාබොර් මත අතුරන ලද දැලක් ද වී ඇත; </span></span><span class="verse v2" data-usfm="HOS.5.2"><span class="label">2</span><span class="content">ෂිට්ටිම් මිටියාවතේ ගැඹුරු පාතාලයක් වී ඇත. මම ඔබ සියල්ලන්ට ම දඬුවම් කරමි. </span></span><span class="verse v3" data-usfm="HOS.5.3"><span class="label">3</span><span class="content">එප්‍රායිම්ගේ හැටි මම හොඳින් දනිමි. මාගෙන් සැඟවෙන්නට ඉශ්රායෙල්වරුන්ට බැරි ය. එම්බා එප්‍රායිම්, ඔබ වේශ්‍යාකම් කර ඇත. ඉශ්රායෙල් දූෂණය වී ඇත.</span></span> 
     </div> 
     <div class="p"> <span class="verse v3" data-usfm="HOS.5.3"><span class="content"> </span></span><span class="verse v4" data-usfm="HOS.5.4"><span class="label">4</span><span class="content">“ඉශ්රායෙල් සෙනඟගේ දූෂණ ක්‍රියා නිසා ඔවුන්ගේ දෙවියන් වහන්සේ වෙත හැරී එන්න ඔව්හු අපොහොසත් ය. වේශ්‍යාකමට වැටුණු ස්ත්‍රියක මෙන් ඔව්හු ඔවුන්ගේ ස්වාමීන් නාඳුනති. </span></span><span class="verse v5" data-usfm="HOS.5.5"><span class="label">5</span><span class="content">ඉශ්රායෙල් සෙනඟගේ අහංකාරය ඔවුන්ට විරුද්ධ ව මොරහඬ දෙයි. එප්‍රායිම් සෙනඟ තමන්ගේ පාප නිසා පැකිළ වැටෙති; ජුදා සෙනඟ ද ඔවුන් සමඟ ම වැටෙති; </span></span><span class="verse v6" data-usfm="HOS.5.6"><span class="label">6</span><span class="content">පූජා කරන පිණිස ඔවුන් බැටළුවන් ද ගවයන් ද රැගෙන සමිඳාණන් වහන්සේ සොයා යන නමුත්, උන් වහන්සේ ඔවුන්ට සම්බ වන්නේ නැත. මන්ද, උන් වහන්සේ ඔවුන් අත්හැර ගොස් ඇති බැවිනි. </span></span><span class="verse v7" data-usfm="HOS.5.7"><span class="label">7</span><span class="content">ඔව්හු සමිඳාණන් වහන්සේට විරුද්ධ ව ද්‍රෝහිකම් කළහ. අවජාතක දරුවෝ ඔවුන්ට ඉපදී සිටිති. එබැවින් විනාශකයා ඔවුන්ගේ වතුපිටි සමඟ ඔවුන් විනාශ කරන්නේ ය.</span></span> 
     </div> 
     <div class="p"> <span class="verse v7" data-usfm="HOS.5.7"><span class="content"> </span></span><span class="verse v8" data-usfm="HOS.5.8"><span class="label">8</span><span class="content">“ගිබියාහි හොරණෑවක් ද රාමාහි නළාවක් ද පිඹින්න. බෙත්-ආවෙන් ‍හි යුද්ධ ඝෝෂා නඟන්න. අහෝ! බෙන්ජමින් සෙනඟෙනි, සතුරා ඔබ පස්සේ ය. </span></span><span class="verse v9" data-usfm="HOS.5.9"><span class="label">9</span><span class="content">දඬුවම් කිරීමේ දවසේ දී එප්‍රායිම් නැති නාස්ති වන්නේ ය. මා ඉශ්රායෙල් ගෝත්‍ර අතරේ නියත විනාශය ප්‍රකාශ කර ඇත.</span></span> 
     </div> 
     <div class="p"> <span class="verse v9" data-usfm="HOS.5.9"><span class="content"> </span></span><span class="verse v10" data-usfm="HOS.5.10"><span class="label">10</span><span class="content">“ජුදාහි අධිපතීහු මායිම් කණු වෙනස් කරන්නන් වැනි ය. ඔවුන් කෙරෙහි මාගේ උදහස ජලගැල්මක් මෙන් වගුරුවන්නෙමි. </span></span><span class="verse v11" data-usfm="HOS.5.11"><span class="label">11</span><span class="content">එප්‍රායිම් නිෂ්ඵල දේ ලුහුබැඳ ගිය බැවින් ඒ දේශය විනිශ්චයයට යට වී පොඩි වී ඇත. </span></span><span class="verse v12" data-usfm="HOS.5.12"><span class="label">12</span><span class="content">එබැවින් මම එප්‍රායිම් සෙනඟට කාවෙකු මෙන් ද ජුදා සෙනඟට පිළිකාවක් මෙන් ද වන්නෙමි.</span></span> 
     </div> 
     <div class="p"> <span class="verse v12" data-usfm="HOS.5.12"><span class="content"> </span></span><span class="verse v13" data-usfm="HOS.5.13"><span class="label">13</span><span class="content">“එප්‍රායිම් තමාගේ රෝගාතුරකම ද ජුදාව තමාගේ තුවාළ ද දුටු කල එප්‍රායිම් අසිරියාවට ගිය නමුත්, ජුදා විසින් මහ රජතුමාට පණිවුඩයක් යවනු ලැබූ නමුත්, රෝගය වත් තුවාළය වත් සුව කිරීමට ඒ රජුට බැරි විය. </span></span><span class="verse v14" data-usfm="HOS.5.14"><span class="label">14</span><span class="content">මම එප්‍රායිම්ට සිංහයෙකු මෙන් ද ජුදාට සිංහ නාම්බෙකු මෙන් ද වන්නෙමි. මම, මම ම ඔවුන් පිටට කඩාපැන ඔවුන් ඉරාදමා ඇදගෙන යන්නෙමි. කිසිවෙකුට ඔවුන් ගැළවිය නොහැකි ය.</span></span> 
     </div> 
     <div class="p"> <span class="verse v14" data-usfm="HOS.5.14"><span class="content"> </span></span><span class="verse v15" data-usfm="HOS.5.15"><span class="label">15</span><span class="content">“මාගේ සෙනඟ තමන්ගේ වරද පිළිගෙන මා සොයා එන තුරු මම ඔවුන් අත්හැර මාගේ වාසභවනයට යන්නෙමි. සමහර විට ඔවුන් දුක් විඳින විට ඕනෑකමින් මා සොයා එනු ඇත.”</span></span> 
     </div> 
    </div> 
   </div> 
  </div>
 </body>
</html>