<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHOS"> 
    <div class="chapter ch2" data-usfm="HOS.2">  
     <div class="p"> <span class="content"> </span><span class="verse v1" data-usfm="HOS.2.1"><span class="label">1</span><span class="content">එසේ ජෙශ්‍රෙයෙල් හට සෞභාග්‍යවත් යුගයක් උදා වන්නේ ය. එබැවින් නුඹලාගේ සහෝදරයන්ට ‘අම්මී’ කියා ද සහෝදරියන්ට ‘රුහාමා’ කියා ද කියන්න.”</span></span> 
     </div> 
     <div class="s1"> <span class="heading"><b>අවිශ්වාසවත් ගොමෙර් වැනි ඉශ්රායෙල් දේශය</b></span> 
     </div> 
     <div class="p"> <span class="verse v1" data-usfm="HOS.2.1"><span class="content"> </span></span><span class="verse v2" data-usfm="HOS.2.2"><span class="label">2</span><span class="content">“දරුවෙනි, නුඹලාගේ මවුට කන්නලව් කරන්න;</span></span> 
     </div> 
     <div class="q2"> <span class="verse v2" data-usfm="HOS.2.2"><span class="content">කන්නලව් කරන්න.</span></span> 
     </div> 
     <div class="q2"> <span class="verse v2" data-usfm="HOS.2.2"><span class="content">ඈ මාගේ බිරිඳ නොවන්නී ද?</span></span> 
     </div> 
     <div class="q2"> <span class="verse v2" data-usfm="HOS.2.2"><span class="content">මම ඇගේ පුරුෂයා නොවෙම් ද?</span></span> 
     </div> 
     <div class="q2"> <span class="verse v2" data-usfm="HOS.2.2"><span class="content">ඇගේ ගණිකා බැල්ම ද තුරුල්ලට ගත් පෙම්වතුන් ද පහකරන්නැ යි ඈට කියන්න.</span></span> 
     </div> 
     <div class="q"> <span class="verse v2" data-usfm="HOS.2.2"><span class="content"> </span></span><span class="verse v3" data-usfm="HOS.2.3"><span class="label">3</span><span class="content">එසේ නොකළොත් මම ඇය නිරුවත් කරමි;</span></span> 
     </div> 
     <div class="q2"> <span class="verse v3" data-usfm="HOS.2.3"><span class="content">උපන් දා මෙන් නග්න කරමි.</span></span> 
     </div> 
     <div class="q2"> <span class="verse v3" data-usfm="HOS.2.3"><span class="content">නිසරු මරුකතරක් මෙන් ද වියළුණු පාළුකරයක් මෙන් ද වෙන්නට සලස්වන්නෙමි.</span></span> 
     </div> 
     <div class="q2"> <span class="verse v3" data-usfm="HOS.2.3"><span class="content">ඇය පිපාසයෙන් නසන්නෙමි.</span></span> 
     </div> 
     <div class="q"> <span class="verse v3" data-usfm="HOS.2.3"><span class="content"> </span></span><span class="verse v4" data-usfm="HOS.2.4"><span class="label">4</span><span class="content">ඇගේ දරුවන්ට ද මම අනුකම්පා නොකරමි.</span></span> 
     </div> 
     <div class="q2"> <span class="verse v4" data-usfm="HOS.2.4"><span class="content">ඔව්හු වේශ්‍යාකමේ දරුපල වෙති.</span></span> 
     </div> 
     <div class="q"> <span class="verse v4" data-usfm="HOS.2.4"><span class="content"> </span></span><span class="verse v5" data-usfm="HOS.2.5"><span class="label">5</span><span class="content">ඔවුන්ගේ මව වෙසඟනකි;</span></span> 
     </div> 
     <div class="q2"> <span class="verse v5" data-usfm="HOS.2.5"><span class="content">ඔවුන් වැදූ තැනැත්තී විලිබිය නැත්තියකි.</span></span> 
     </div> 
     <div class="q2"> <span class="verse v5" data-usfm="HOS.2.5"><span class="content">ඈ මෙසේ කියයි:</span></span> 
     </div> 
     <div class="q2"> <span class="verse v5" data-usfm="HOS.2.5"><span class="content">‘මාගේ පෙම්වතුන් පසුපස මම යමි;</span></span> 
     </div> 
     <div class="q2"> <span class="verse v5" data-usfm="HOS.2.5"><span class="content">ඔව්හු මට කෑම හා බීම ද ලොම් හා හණ ද මාගේ තෙල් හා පානය ද දෙති.’</span></span> 
     </div> 
     <div class="q"> <span class="verse v5" data-usfm="HOS.2.5"><span class="content"> </span></span><span class="verse v6" data-usfm="HOS.2.6"><span class="label">6</span><span class="content">එබැවින් ඇගේ මඟ කටුවලින් අසුරන්නෙමි;</span></span> 
     </div> 
     <div class="q2"> <span class="verse v6" data-usfm="HOS.2.6"><span class="content">පාර නොපෙනෙන පරිදි පවුරක් ගොඩනඟන්නෙමි.</span></span> 
     </div> 
     <div class="q"> <span class="verse v6" data-usfm="HOS.2.6"><span class="content"> </span></span><span class="verse v7" data-usfm="HOS.2.7"><span class="label">7</span><span class="content">ඈ සිය පෙම්වතුන් පසුපස ගියත්, ඔවුන් වෙත පැමිණෙන්නේ නැත;</span></span> 
     </div> 
     <div class="q2"> <span class="verse v7" data-usfm="HOS.2.7"><span class="content">ඔවුන් සොය සොයා ගියත්, ඔවුන් හමු වන්නේ නැත.</span></span> 
     </div> 
     <div class="q2"> <span class="verse v7" data-usfm="HOS.2.7"><span class="content">එවිට ඈ මෙසේ කියනු ඇත:</span></span> 
     </div> 
     <div class="q2"> <span class="verse v7" data-usfm="HOS.2.7"><span class="content">‘මම මාගේ පළමු සැමියා වෙත හැරී යමි. මන්ද, අදට වඩා එදා යහපත් ව තිබිණි.’</span></span> 
     </div> 
     <div class="q"> <span class="verse v7" data-usfm="HOS.2.7"><span class="content"> </span></span><span class="verse v8" data-usfm="HOS.2.8"><span class="label">8</span><span class="content">ධාන්‍ය ද මිදියුස ද තෙල් ද දුන්නේත්, බාල්ගේ දේව රූප නෙළීමට ගත් රන් රිදී ඈට නොමසුරු ව දුන්නේත් මා බව ඈ දැන සිටියේ නැත.</span></span> 
     </div> 
     <div class="q"> <span class="verse v8" data-usfm="HOS.2.8"><span class="content"> </span></span><span class="verse v9" data-usfm="HOS.2.9"><span class="label">9</span><span class="content">එබැවින් අස්වැන්න කාලයේ දී මා ඈට දුන් ධාන්‍යත්, පල නෙළන කාලයේ දී ඈට දුන් මිදියුසත් මම ආපසු ගන්නෙමි.</span></span> 
     </div> 
     <div class="q2"> <span class="verse v9" data-usfm="HOS.2.9"><span class="content">ඇගේ නිරුවත වසාගැනීමට මා දුන් ලොම් හා පිළි ඇගෙන් උදුරා ගන්නෙමි.</span></span> 
     </div> 
     <div class="q"> <span class="verse v9" data-usfm="HOS.2.9"><span class="content"> </span></span><span class="verse v10" data-usfm="HOS.2.10"><span class="label">10</span><span class="content">දැන් ඇගේ පෙම්වතුන් බලා සිටිය දී ඇගේ සලෙලුකම මම හෙළි කරන්නෙමි.</span></span> 
     </div> 
     <div class="q2"> <span class="verse v10" data-usfm="HOS.2.10"><span class="content">එවිට මා අතින් ඈ මුදාගැනීමට කිසිවෙකුට නොහැකි වේ.</span></span> 
     </div> 
     <div class="q"> <span class="verse v10" data-usfm="HOS.2.10"><span class="content"> </span></span><span class="verse v11" data-usfm="HOS.2.11"><span class="label">11</span><span class="content">ඇගේ හැම විනෝදයක් ද මංගල්‍යයන් හා අමාවක් උත්සවයන් ද සබත් දිනයන් හා නියමිත රැස්වීම් ද මම තහනම් කරන්නෙමි.</span></span> 
     </div> 
     <div class="q"> <span class="verse v11" data-usfm="HOS.2.11"><span class="content"> </span></span><span class="verse v12" data-usfm="HOS.2.12"><span class="label">12</span><span class="content">ඈ කී පරිදි ඇගේ පෙම්වතුන් කුලියක් වශයෙන් ඈට දුන් මිදි වැල් හා අත්තික්කා ගස් විනාශ කර වන ලැහැබක් කර දමමි.</span></span> 
     </div> 
     <div class="q2"> <span class="verse v12" data-usfm="HOS.2.12"><span class="content">වන මෘගයෝ ඒවා කාදමති.</span></span> 
     </div> 
     <div class="q"> <span class="verse v12" data-usfm="HOS.2.12"><span class="content"> </span></span><span class="verse v13" data-usfm="HOS.2.13"><span class="label">13</span><span class="content">ඈ කනකර අබරණ පළඳිමින්, පෙම්වතුන් පසුපස දුවමින්, බාල් දේවතාවන්ට සුවඳ දුම් පුදමින් මා අමතක කළ බැවින් මම ඈට දඬුවම් කරමි.</span></span> 
     </div> 
     <div class="q2"> <span class="verse v13" data-usfm="HOS.2.13"><span class="content">මෙසේ පවසන්නේ සමිඳාණන් ය.”</span></span> 
     </div> 
     <div class="s1"> <span class="heading"><b>සෙනඟට සමිඳාණන් වහන්සේගේ ප්‍රේමය</b></span> 
     </div> 
     <div class="p"> <span class="verse v13" data-usfm="HOS.2.13"><span class="content"> </span></span><span class="verse v14" data-usfm="HOS.2.14"><span class="label">14</span><span class="content">“එහෙත්, දැන් මම ඇගේ සිත දිනාගෙන, මරුකතරට ඈ කැඳවාගෙන කරුණාවෙන්‍ ඈට කතා කරන්නෙමි.</span></span> 
     </div> 
     <div class="q"> <span class="verse v14" data-usfm="HOS.2.14"><span class="content"> </span></span><span class="verse v15" data-usfm="HOS.2.15"><span class="label">15</span><span class="content"> </span><span class="content">ඈ සතු ව තිබූ මිදි වතු මම ඈට ආපසු දෙමි.</span></span> 
     </div> 
     <div class="q2"> <span class="verse v15" data-usfm="HOS.2.15"><span class="content">ආකොර් නම් අවාසනා නිම්නය වාසනා දොරටුවක් බවට පමුණුවන්නෙමි.</span></span> 
     </div> 
     <div class="q2"> <span class="verse v15" data-usfm="HOS.2.15"><span class="content">එහි දී ඈ යොවුන් වියේ දී මෙන්, මිසර දෙසින් ආ කල මෙන් මට පිළිතුරු දෙනු ඇත.”</span></span> 
     </div> 
     <div class="p"> <span class="verse v15" data-usfm="HOS.2.15"><span class="content"> </span></span><span class="verse v16" data-usfm="HOS.2.16"><span class="label">16</span><span class="content">සමිඳාණන් වහන්සේ මෙසේ පවසන සේක: “එවිට ඈ තවත් මට ‘මාගේ බාල් දෙවියා’ කියා නොකියා, ‘මාගේ සැමියා’ කියා මා අමතන්නී ය. </span></span><span class="verse v17" data-usfm="HOS.2.17"><span class="label">17</span><span class="content">මම බාල් දෙවිවරුන්ගේ නම් ඇගේ මුවින් ඉවත් කරන්නෙමි. ඒ නාම තවත් පවසනු නොලබන්නේ ය.</span></span> 
     </div> 
     <div class="p"> <span class="verse v17" data-usfm="HOS.2.17"><span class="content"> </span></span><span class="verse v18" data-usfm="HOS.2.18"><span class="label">18</span><span class="content">එවිට මම ඉශ්රායෙල් සෙනඟ වෙනුවෙන්‍ වන සතුන් ද අහසේ පක්ෂීන් ද බිම බඩගා යන සතුන් ද සමඟ ගිවිසුමක් කරන්නෙමි. මම දුන්න ද කඩුව ද යුද අවි ද දේශයෙන් පහකර දමා, මාගේ සෙනඟ සුව සේ විසීමට සලස්වන්නෙමි. </span></span><span class="verse v19" data-usfm="HOS.2.19"><span class="label">19</span><span class="content">එම්බා ඉශ්රායෙල් දේශය, මම නුඹ සදහට ම සරණ පාවා ගතිමි. දැහැමින් හා යුක්තියෙන්, ස්ථිර ප්‍රේමයෙන් හා අනුකම්පාවෙන්‍ මම නුඹ සරණ පාවා ගතිමි. </span></span><span class="verse v20" data-usfm="HOS.2.20"><span class="label">20</span><span class="content">විශ්වාසයෙන් නුඹ සරණ පාවා ගතිමි. එවිට මා සමිඳාණන් වහන්සේ බව නුඹ හැඳිනගන්නෙහි ය. </span></span><span class="verse v21" data-usfm="HOS.2.21"><span class="label">21</span><span class="content">ඒ කාලයේ දී මම මාගේ සෙනඟගේ යැදුම්වලට පිළිතුරු දෙන්නෙමි. මම අහසින් පොළොවට වැසි වස්වන්නෙමි. </span></span><span class="verse v22" data-usfm="HOS.2.22"><span class="label">22</span><span class="content">ධාන්‍ය ද මිදි ද ඔලීව ද පොළොවේ හටගන්නේ ය. එවිට ඉශ්රායෙල් සරුසාර වන්නේ ය. </span></span><span class="verse v23" data-usfm="HOS.2.23"><span class="label">23</span><span class="content">මාගේ සෙනඟ දේශයේ ස්ථිර කොට පිහිටුවා වර්ධනය කරන්නෙමි. ‘ලෝ-රුහාමා’යි කී සෙනඟට මම අනුකම්පාව දක්වන්නෙමි. ‘ලෝ-අම්මී’යි කී ජනයාට ‘නුඹලා මාගේ සෙනඟ ය’ කියා කියන්නෙමි. ඔව්හු පිළිතුරු දෙමින්, ‘ඔබ අපගේ දෙවියන් වහන්සේ ය’යි කියන්නෝ ය.”</span></span> 
     </div> 
    </div> 
   </div> 
  </div>
 </body>
</html>