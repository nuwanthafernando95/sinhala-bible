<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHOS"> 
    <div class="chapter ch6" data-usfm="HOS.6">  
     <div class="s1"> <span class="heading"><b>පසුතැවී සිත් හරවා ගැනීමට කැඳවීම</b></span> 
     </div> 
     <div class="p"> <span class="content"> </span><span class="verse v1" data-usfm="HOS.6.1"><span class="label">1</span><span class="content">“එන්න; අපි සමිඳාණන් වහන්සේ වෙත හැරී යමු; අප ඉරාදැම්මේ උන් වහන්සේ ය; අප සුව කරන්නේත් උන් වහන්සේ ය; අපට පහර දුන්නේත් උන් වහන්සේ ය; අපේ තුවාළ බඳින්නේත් උන් වහන්සේ ය. </span></span><span class="verse v2" data-usfm="HOS.6.2"><span class="label">2</span><span class="content">දෙදිනකට පසු උන් වහන්සේ අප ප්‍රාණවත් කරන සේක; තුන් වන දා අප නැඟුටුවන සේක. එවිට අපි උන් වහන්සේ ඉදිරියෙහි ජීවත් වන්නෙමු. </span></span><span class="verse v3" data-usfm="HOS.6.3"><span class="label">3</span><span class="content">අපි සමිඳාණන් වහන්සේ දැන හැඳින ගැනීමට වීර්ය කරමු. හිරු උදා වෙන සේ නිසැක ව ම උන් වහන්සේ අප වෙත පැමිණෙන සේක. වර්ෂාව මෙන්, පොළොව තෙමන මෝසම් වැසි මෙන් නිසැක ව ම උන් වහන්සේ අප වෙත පැමිණෙන සේකැ”යි සෙනඟ කියති.</span></span> 
     </div> 
     <div class="s1"> <span class="heading"><b>පූජාව නොව ස්ථිරසාර ප්‍රේමය</b></span> 
     </div> 
     <div class="p"> <span class="verse v3" data-usfm="HOS.6.3"><span class="content"> </span></span><span class="verse v4" data-usfm="HOS.6.4"><span class="label">4</span><span class="content">“අහෝ! එප්‍රායිම්වරුනි, මම නුඹලාට කුමක් කරම් ද? අහෝ! ජුදාවරුනි, මම නුඹලාට කුමක් කරම් ද? නුඹලාගේ ප්‍රේමය අලුයම මීදුම වැනි ය; වහා නැති වී යන පිනි වැනි ය. </span></span><span class="verse v5" data-usfm="HOS.6.5"><span class="label">5</span><span class="content">එබැවින් මම විනිශ්චයය ද විනාශයේ පණිවුඩය ද රැගත් මාගේ දිවැසිවරයන් ඔබට විරුද්ධ ව එව්වෙමි. මාගේ සෙනඟගෙන් මා බලාපොරොත්තු වන දේ සක්සුදක් සේ පැහැදිලි ය. </span></span><span class="verse v6" data-usfm="HOS.6.6"><span class="label">6</span><span class="content">මම පූජාවලට වඩා කරුණාවට කැමැත්තෙමි; දවන යාග පූජාවලට වඩා දෙවියන් වහන්සේ පිළිබඳ අවබෝධයට කැමැත්තෙමි.”</span></span> 
     </div> 
     <div class="s1"> <span class="heading"><b>ඉශ්රායෙල්වරුන්ගේ දූෂණ</b></span> 
     </div> 
     <div class="p"> <span class="verse v6" data-usfm="HOS.6.6"><span class="content"> </span></span><span class="verse v7" data-usfm="HOS.6.7"><span class="label">7</span><span class="content">“ඉශ්රායෙල් සෙනඟ සමඟ අද්මා නම් ස්ථානයේ දී මා කළ ගිවිසුම ඔව්හු කඩ කළෝ ය. ඔව්හු මට විරුද්ධ ව ද්‍රෝහිකම් කළෝ ය. </span></span><span class="verse v8" data-usfm="HOS.6.8"><span class="label">8</span><span class="content">ගිලියද් වනාහි නපුරු මිනිසුන්ගෙන් ද මිනී මරුවන්ගෙන් ද ගහණ වූ නගරයකි. </span></span><span class="verse v9" data-usfm="HOS.6.9"><span class="label">9</span><span class="content">පූජක පිරිස වූකලී, මිනිසෙකුට පහර දීමට සැඟවී සිටින සොර මුළක් හා සමාන ය. ෂෙකෙම්ට යන මාර්ගයෙහි ම වුව ද ඔව්හු මිනී මරති. ඔවුන්ගේ ක්‍රියා ඉතා සාහසික ය. </span></span><span class="verse v10" data-usfm="HOS.6.10"><span class="label">10</span><span class="content">භයංකර දෙයක් ඉශ්රායෙල් සෙනඟ අතරේ මට දකින්නට ලැබී ඇත. එප්‍රායිම් සෙනඟ වේශ්‍යාකම් කර ඇත. ඉශ්රායෙල් දූෂ්‍ය වී ඇත.</span></span> 
     </div> 
     <div class="p"> <span class="verse v10" data-usfm="HOS.6.10"><span class="content"> </span></span><span class="verse v11" data-usfm="HOS.6.11"><span class="label">11</span><span class="content">“එම්බා ජුදා වැසියෙනි! නුඹලාට දඬුවම් දීමේ කාලයත් මා නියම කර ඇත.</span></span> 
     </div> 
    </div> 
   </div> 
  </div>
 </body>
</html>