<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkHOS"> 
    <div class="chapter ch12" data-usfm="HOS.12">  
     <div class="p"> <span class="content"> </span><span class="verse v1" data-usfm="HOS.12.1"><span class="label">1</span><span class="content">එප්‍රායිම් පෙරදිග සුළඟ පස්සේ දුවමින් එයින් වාසි ගැනීමට මාන බලති. බොරුව ද අපරාධය ද ඔවුන් අතර අධික වී ඇත. ඔව්හු අසිරියාව සමඟ ගිවිසුම් ද මිසර දේශය සමඟ තෙල් ගනු දෙනු ද කරගනිති.”</span></span> 
     </div> 
     <div class="p"> <span class="verse v1" data-usfm="HOS.12.1"><span class="content"> </span></span><span class="verse v2" data-usfm="HOS.12.2"><span class="label">2</span><span class="content"> </span><span class="content"> </span><span class="content">ජුදාහි සෙනඟට විරුද්ධ ව සමිඳාණන් වහන්සේට පැමිණිල්ලක් ඇත. තවද, උන් වහන්සේ ජාකොබ් සෙනඟගේ හැසිරීමට නිසි දඬුවම දෙන සේක. ඔවුන්ගේ ක්‍රියාවලට නිසි විපාකය දෙන සේක. </span></span><span class="verse v3" data-usfm="HOS.12.3"><span class="label">3</span><span class="content">මවු කුසයේ සිටිය දී ම ජාකොබ් සිය සහෝදරයා රැවටුවේ ය. ඔහු වැඩිහිටියෙකු වූ විට දෙවියන් වහන්සේට විරුද්ධ ව පොරබැදුවේ ය. </span></span><span class="verse v4" data-usfm="HOS.12.4"><span class="label">4</span><span class="content">ඔහු දේව දූතයෙකු සමඟ පොරබදා ජයගත්තේ ය. ඔහු හඬා ආශීර්වාදයක් ඉල්ලුවේ ය. උන් වහන්සේ ඔහුට සම්බ විය. උන් වහන්සේ බෙතෙල්හි දී ඔහු සමඟ කතා කළ සේක. </span></span><span class="verse v5" data-usfm="HOS.12.5"><span class="label">5</span><span class="content">මම වනාහි සියලු බලැති දෙවි සමිඳාණන් වහන්සේ ය. උන් වහන්සේගේ නාමය සමිඳාණන් වහන්සේ ය. </span></span><span class="verse v6" data-usfm="HOS.12.6"><span class="label">6</span><span class="content">එබැවින් නුඹලා දෙවියන් වහන්සේ වෙත හැරී, ප්‍රේමයෙන්, යුක්තිගරුක ව උන් වහන්සේ කෙරෙහි නිරන්තර බලාපොරොත්තුවෙන්‍ සිටින්න.</span></span> 
     </div> 
     <div class="s1"> <span class="heading"><b>ඉශ්රායෙල්ට විරුද්ධ ව තවත් චෝදනා</b></span> 
     </div> 
     <div class="p"> <span class="verse v6" data-usfm="HOS.12.6"><span class="content"> </span></span><span class="verse v7" data-usfm="HOS.12.7"><span class="label">7</span><span class="content">ඉශ්රායෙල් සෙනඟ කානානි ජාතික වෙළෙන්දන් මෙන් හොර තරාදි ඇති ව අනුන් රැවටීමට ප්‍රිය වෙති. </span></span><span class="verse v8" data-usfm="HOS.12.8"><span class="label">8</span><span class="content">එසේ වුව ද, “අපි ධනවත් ය; වස්තු සම්භාර රැස් කරගෙන සිටිමු; ‘වංචාවෙන් ඔව්හු පොහොසත් වූ හ’යි අපට චෝදනා කරන්නට කිසිවෙකුට බැරි ය”යි එප්‍රායිම් සෙනඟ කියති. </span></span><span class="verse v9" data-usfm="HOS.12.9"><span class="label">9</span><span class="content">මිසර දේශයෙන් ගෙනා දා සිට නුඹලාගේ දෙවි සමිඳාණන් වහන්සේ මම ය. පාළුකරයේ දී මෙන් නුඹලා කූඩාරම්වල ජීවත් වුණා සේ ම ඉදිරියටත් නුඹලා කූඩාරම්වල වාසය කරවන්නෙමි.</span></span> 
     </div> 
     <div class="p"> <span class="verse v9" data-usfm="HOS.12.9"><span class="content"> </span></span><span class="verse v10" data-usfm="HOS.12.10"><span class="label">10</span><span class="content">ඇරත් මම දිවැසිවරයන්ට කතා කොට, “මම ම බොහෝ දර්ශන පෙන්වා දිවැසිවරුන් මඟින් උපමා භාවිතා කෙළෙමි. </span></span><span class="verse v11" data-usfm="HOS.12.11"><span class="label">11</span><span class="content">ගිලියද්හි ඔවුන් අයුතුකම් කර ඇත. ඔව්හු සහමුලින් ම නිෂ්ඵල ය. ඔව්හු ගිලියද්හි ගොනුන් පූජා කරති. එසේ ය, ඔවුන්ගේ පූජාසන ද කෙතේ හීවිටි මත තිබෙන ගල් ගොඩවල් වැනි ය.”</span></span> 
     </div> 
     <div class="p"> <span class="verse v11" data-usfm="HOS.12.11"><span class="content"> </span></span><span class="verse v12" data-usfm="HOS.12.12"><span class="label">12</span><span class="content"> </span><span class="content">ජාකොබ්ට මෙසොපොතේමියාවට පලා යන්නට සිදු විය. එහි දී භාර්යාවක ලබාගන්න පිණිස සේවය කරමින් බැටළුවන් බලාගත්තේ ය. </span></span><span class="verse v13" data-usfm="HOS.12.13"><span class="label">13</span><span class="content">සමිඳාණන් වහන්සේ දිවැසිවරයෙකු ලවා මිසර දේශයෙන් ඉශ්රායෙල් මුදාගත් සේක. දිවැසිවරයෙකු ලවා ඔවුන් ආරක්ෂා කළ සේක. </span></span><span class="verse v14" data-usfm="HOS.12.14"><span class="label">14</span><span class="content">එප්‍රායිම් සෙනඟ දෙවියන් වහන්සේ තදින් කෝප කරවා ඇත. එබැවින් ඔවුන්ගේ අපරාධවලට ඔවුන්ට මරණ දඬුවම දෙනු ඇත. උන් වහන්සේට කර ඇති නින්දාව, උන් වහන්සේ ඔවුන් පිට ම පවරන සේක.</span></span> 
     </div> 
    </div> 
   </div> 
  </div>
 </body>
</html>