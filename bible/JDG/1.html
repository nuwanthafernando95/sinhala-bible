<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch1" data-usfm="JDG.1">  
     <div class="s1"> <span class="heading"><b>ජුදාගේ සහ සිමියො‍න්ගේ ගෝත්‍රවල ජයග්‍රහණ</b></span> 
     </div> 
     <div class="p"> <span class="content"> </span><span class="verse v1" data-usfm="JDG.1.1"><span class="label">1</span><span class="content">ජෝෂුවාගේ මරණයෙන් පසු ඉශ්රායෙල් ජනයා, “කානානිවරුන්ට විරුද්ධ ව යුද්ධ කරන පිණිස පළමු කොට අප අතරෙන් යා යුතු ගෝත්‍රය කුමක් දැ”යි සමිඳාණන් වහන්සේගෙන් ඇසූ හ.</span></span> 
     </div> 
     <div class="p"> <span class="verse v1" data-usfm="JDG.1.1"><span class="content"> </span></span><span class="verse v2" data-usfm="JDG.1.2"><span class="label">2</span><span class="content">සමිඳාණන් වහන්සේ පිළිතුරු දෙමින්, “ජුදාගේ ගෝත්‍රය පළමු කොට යා යුතු ය; මම ඔවුන්ගේ අතට දේශය දිනිමි”යි වදාළ සේක.</span></span> 
     </div> 
     <div class="p"> <span class="verse v2" data-usfm="JDG.1.2"><span class="content"> </span></span><span class="verse v3" data-usfm="JDG.1.3"><span class="label">3</span><span class="content">ජුදාගේ ගෝත්‍රය සිමියො‍න් නම් තම සහෝදර ගෝත්‍රයට කතා කොට, “අප කානානිවරුන්ට විරුද්ධ ව යුද්ධ කරන පිණිස අපට හිමි උරුම කොටසට ඔබත් අප සමඟ එන්න; අපිත් ඔබේ උරුම කොටසට ඔබ සමඟ එන්නෙමු”යි කී හ. මෙසේ සිමියො‍න්ගේ ගෝත්‍රය ජුදාගේ ගෝත්‍රය සමඟ ගියහ. </span></span><span class="verse v4" data-usfm="JDG.1.4"><span class="label">4</span><span class="content">ජුදා ගෝත්‍රය එසේ නැඟී ගිය කල, සමිඳාණන් වහන්සේ කානානිවරුන් ද පෙරිස්සිවරුන් ද ඔවුන්ගේ අතට පාවා දුන් සේක. ඔව්හු බෙශෙක්හි දී මිනිසුන් දසදහසකට පහර දුන්නෝ ය. </span></span><span class="verse v5" data-usfm="JDG.1.5"><span class="label">5</span><span class="content">බෙශෙක්හි දී අදොනි-බෙශෙක් ඔවුන්ට හමු විය. ඔව්හු ඔහුට විරුද්ධ ව යුද්ධ කොට කානානිවරුන්ටත්, පෙරිස්සිවරුන්ටත් පහර දුන්නෝ ය. </span></span><span class="verse v6" data-usfm="JDG.1.6"><span class="label">6</span><span class="content">එහෙත්, අදොනි-බෙශෙක් පලා ගියේ ය. ඔව්හු ඔහු ලුහුබැඳ ගොස්, ඔහු අල්ලාගෙන ඔහුගේ අත්පාවල මාපටැඟිලි කපාදැමූ හ. </span></span><span class="verse v7" data-usfm="JDG.1.7"><span class="label">7</span><span class="content">අදොනි-බෙශෙක් කතා කොට, “අත්පාවල මාපටැඟිලි කපාදමන ලද රජවරු සැත්තෑදෙනෙක් මාගේ මේසයෙන් වැටෙන කෑම ඇහිඳ ගත්තෝ ය; මා ඔවුන්ට කළ ලෙස දෙවියන් වහන්සේ මට ප්‍රතිවිපාක දුන් සේකැ”යි කීවේ ය. ඔව්හු ඔහු ජෙරුසලමට ගෙන ගියො‍‍් ය. ඔහු එහි දී මළේ ය.</span></span> 
     </div> 
     <div class="s1"> <span class="heading"><b>ජෙරුසලම සහ හෙබ්‍රොන් අත්කරගැනීම</b></span> 
     </div> 
     <div class="p"> <span class="verse v7" data-usfm="JDG.1.7"><span class="content"> </span></span><span class="verse v8" data-usfm="JDG.1.8"><span class="label">8</span><span class="content">ජුදා සෙනඟ ජෙරුසලමට විරුද්ධ ව යුද්ධ කොට, එය අල්ලාගෙන, ඊට කඩුවෙන් පහර දී නුවර ගිනි ලෑවෝ ය. </span></span><span class="verse v9" data-usfm="JDG.1.9"><span class="label">9</span><span class="content">ඉන්පසු ජුදා සෙනඟ කඳු රටේ ද දකුණු දිශාවේ ද පහත රටේ ද විසූ කානානිවරුන්ට විරුද්ධ ව යුද්ධ කරන්නට බැස ගියෝ ය. </span></span><span class="verse v10" data-usfm="JDG.1.10"><span class="label">10</span><span class="content">එසේ ජුදා සෙනඟ කලින් කිරියත්-අර්බා යන නම තිබූ හෙබ්‍රොන්හි වාසය කළ කානානිවරුන්ට විරුද්ධ ව ගොස්, ෂේෂයිට ද අහීමාන්ට ද තල්මයිට ද පහර දුන්නෝ ය.</span></span> 
     </div> 
     <div class="s1"> <span class="heading"><b>ඔත්නියෙල් දෙබීර් නගරය අල්ලාගැනීම</b></span> 
     </div> 
     <div class="p"> <span class="verse v10" data-usfm="JDG.1.10"><span class="content"> </span></span><span class="verse v11" data-usfm="JDG.1.11"><span class="label">11</span><span class="content">ඔව්හු එතැනින් දෙබීර් වැසියන්ට විරුද්ධ ව ගියෝ ය. කලින් දෙබීර්ට තිබුණු නම කිරියත්-සේපෙර් ය. </span></span><span class="verse v12" data-usfm="JDG.1.12"><span class="label">12</span><span class="content">කාලෙබ් කතා කොට, “කිරියත්-සේපෙර්ට පහර දී එය අල්ලාගන්න තැනැත්තාට මාගේ දුව වන අක්සා බිරිඳ කොට පාවා දෙන්නෙමි”යි කීවේ ය. </span></span><span class="verse v13" data-usfm="JDG.1.13"><span class="label">13</span><span class="content">කාලෙබ්ගේ බාල සහෝදරයා වන කෙනස්ගේ පුත් ඔත්නියෙල් එය අල්ලාගත්තේ ය. කාලෙබ් තමාගේ දුව වන අක්සා ඔහුට බිරිඳ කොට විවාහ කර දුන්නේ ය. </span></span><span class="verse v14" data-usfm="JDG.1.14"><span class="label">14</span><span class="content">ඈ ඔහු වෙත පැමිණි කල ඇගේ පියාගෙන් කෙතක් ඉල්ලන්නට ඔහු ඈට පෙරැත්ත කෙළේ ය. ඈ කොටළුවා පිටින් බැස්සා ය. එවිට කාලෙබ් ඈට කතා කොට, “ඔබට ඕනෑ කුමක් දැ”යි ඇගෙන් ඇසී ය. </span></span><span class="verse v15" data-usfm="JDG.1.15"><span class="label">15</span><span class="content">ඈ ද, “මට වරයක් දුන මැනවි. ඔබ වියළි පෙදෙසක් වන දකුණු දිශාව මට දී තිබෙන බැවින් දිය උල්පත් ද මට දුන මැනවැ”යි කීවා ය. එවිට කාලෙබ් ඉහළ උල්පත් ද පහළ උල්පත් ද ඈට දුන්නේ ය.</span></span> 
     </div> 
     <div class="s1"> <span class="heading"><b>බෙන්ජමින්ගේ සහ ජුදාගේ ගෝත්‍රවල ජයග්‍රහණ</b></span> 
     </div> 
     <div class="p"> <span class="verse v15" data-usfm="JDG.1.15"><span class="content"> </span></span><span class="verse v16" data-usfm="JDG.1.16"><span class="label">16</span><span class="content">කේනීය ජාතිකයෙකු වූ මෝසෙස්ගේ මාමණ්ඩියගේ පරම්පරාව ජුදා සෙනඟ සමඟ ඉඳි ගස් නම් නුවර සිට අවුත්, අරාද්ට දකුණෙන් තිබෙන ජුදා පාළුකරයට ගොස් අමලෙක්වරුන් සමඟ වාසය කළෝ ය. </span></span><span class="verse v17" data-usfm="JDG.1.17"><span class="label">17</span><span class="content">ජුදා සෙනඟ තමන් සහෝදර සිමියො‍න් සෙනඟ සමඟ ගොස්, ශෙපත්හි විසූ කානානිවරුන්ට පහර දී ඒ නගරය සහමුලින් ම විනාශ කර දැමුවෝ ය. එබැවින් ඒ නගරයට හොර්මා යන නම තබන ලදී. </span></span><span class="verse v18" data-usfm="JDG.1.18"><span class="label">18</span><span class="content">ජුදා සෙනඟ ගාසා, අෂ්කෙලොන් සහ එක්‍රොන් යන නගර ද ඒවාට අයත් පළාත් ද අල්ලාගත්හ. </span></span><span class="verse v19" data-usfm="JDG.1.19"><span class="label">19</span><span class="content">සමිඳාණන් වහන්සේ ජුදා සෙනඟ සමඟ සිටි සේක; ඔව්හු ද කඳු රටේ වැසියන් පන්නා දැමූ හ. එහෙත්, මිටියාවතේ වැසියන්ට යකඩ රථ තිබුණ බැවින් ඔවුන් පන්නා දමන්නට ඔවුන්ට නොහැකි විය. </span></span><span class="verse v20" data-usfm="JDG.1.20"><span class="label">20</span><span class="content">මෝසෙස් කී ලෙස ඔව්හු කාලෙබ්ට හෙබ්‍රොන් නගරය දුන්නෝ ය. ඔහු එතැනින් අනාක්ගේ පුත්‍රයන් තිදෙනා පන්නා දැමී ය. </span></span><span class="verse v21" data-usfm="JDG.1.21"><span class="label">21</span><span class="content">බෙන්ජමින්ගේ ගෝත්‍රයේ මිනිස්සු ජෙරුසලමේ විසූ ජෙබුසිවරුන් පන්නා නොදැමූ හ. ජෙබුසිවරු අද දවස දක්වා බෙන්ජමින් ගෝත්‍රයේ සෙනඟ සමඟ ජෙරුසලමේ වාසය කරති.</span></span> 
     </div> 
     <div class="s1"> <span class="heading"><b>ජෝසෙප්ගේ ගෝත්‍ර බෙතෙල් අල්ලාගැනීම</b></span> 
     </div> 
     <div class="p"> <span class="verse v21" data-usfm="JDG.1.21"><span class="content"> </span></span><span class="verse v22" data-usfm="JDG.1.22"><span class="label">22</span><span class="content">ජෝසෙප්ගේ ගෝත්‍ර බෙතෙල්ට විරුද්ධ ව ගියෝ ය. සමිඳාණන් වහන්සේ ඔවුන් සමඟ සිටි සේක. </span></span><span class="verse v23" data-usfm="JDG.1.23"><span class="label">23</span><span class="content">ජෝසෙප්ගේ ගෝත්‍ර බෙතෙල් ගැන ඔත්තු සොයන පිණිස චර පුරුෂයන් යැව්වෝ ය. කලින් ඒ නගරයේ නම ලූස් ය. </span></span><span class="verse v24" data-usfm="JDG.1.24"><span class="label">24</span><span class="content">ඒ චර පුරුෂයෝ මිනිසෙකු නගරයෙන් එනු දැක, “නගරයට ඇතුළු වන මාර්ගය අපට පෙන්වන්න, එවිට අපි ඔබට කරුණාව දක්වන්නෙමු”යි කීවෝ ය. </span></span><span class="verse v25" data-usfm="JDG.1.25"><span class="label">25</span><span class="content">නගරයට ඇතුළු වන මාර්ගය ඔහු ඔවුන්ට පෙන්නුවේ ය. ඔව්හු නගරයට කඩුවෙන් පහර දුන්නෝ ය. එහෙත්, ඔව්හු ඒ මිනිසාත්, ඔහුගේ මුළු පවුලත් බේරා හැරියෝ ය. </span></span><span class="verse v26" data-usfm="JDG.1.26"><span class="label">26</span><span class="content">ඒ මිනිසා හිත්තීවරුන්ගේ දේශයට ගොස්, එහි නගරයක් ගොඩනඟා, ඊට ලූස් යන නාමය තැබුවේ ය. අද දවස දක්වා එහි නම එය ම ය.</span></span> 
     </div> 
     <div class="s1"> <span class="heading"><b>මනස්සේගේ සහ එප්‍රායිම්ගේ ගෝත්‍රවල ජයග්‍රහණ</b></span> 
     </div> 
     <div class="p"> <span class="verse v26" data-usfm="JDG.1.26"><span class="content"> </span></span><span class="verse v27" data-usfm="JDG.1.27"><span class="label">27</span><span class="content"> </span><span class="content">මනස්සේගේ ගෝත්‍රයේ සෙනඟ බෙත්-ෂෙයාන් හා ඊට අයිති නගරවල වැසියන් වත්, තයනාක් හා ඊට අයිති නගරවල වැසියන් වත්, දෝර් සහ ඊට අයිති නගරවල වැසියන් වත්, ඉබ්ලෙයාම් හා ඊට අයිති නගරවල වැසියන් වත්, මෙගිද්දෝ හා ඊට අයිති නගරවල වැසියන් වත් පන්නා නොදැමුවෝ ය. කානානිවරු ඒ රටේ ම වාසය කළෝ ය. </span></span><span class="verse v28" data-usfm="JDG.1.28"><span class="label">28</span><span class="content">ඉශ්රායෙල්වරුන් බලවත් වූ කල ඔව්හු කානානිවරුන් බර වැඩට යෙදෙව්වෝ ය. එහෙත් ඔවුන් සහමුලින් ම පන්නා නොදැමුවෝ ය.</span></span> 
     </div> 
     <div class="p"> <span class="verse v28" data-usfm="JDG.1.28"><span class="content"> </span></span><span class="verse v29" data-usfm="JDG.1.29"><span class="label">29</span><span class="content"> </span><span class="content">එප්‍රායිම්ගේ ගෝත්‍රයේ සෙනඟ ගෙශෙර්හි විසූ කානානිවරුන් පන්නා නොදැමුවෝ ය. කානානිවරු ඔවුන් අතර වාසය කළෝ ය.</span></span> 
     </div> 
     <div class="s1"> <span class="heading"><b>සෙසු ගෝත්‍රවල ජයග්‍රහණ</b></span> 
     </div> 
     <div class="p"> <span class="verse v29" data-usfm="JDG.1.29"><span class="content"> </span></span><span class="verse v30" data-usfm="JDG.1.30"><span class="label">30</span><span class="content">සාබුලොන්ගේ ගෝත්‍රයේ සෙනඟ කිත්‍රොන් වැසියන් ද නහලොල් වැසියන් ද පන්නා නොදැමුවෝ ය. කානානිවරු ඔවුන් අතර වාසය කරමින් බර වැඩට යටත් වූ හ.</span></span> 
     </div> 
     <div class="p"> <span class="verse v30" data-usfm="JDG.1.30"><span class="content"> </span></span><span class="verse v31" data-usfm="JDG.1.31"><span class="label">31</span><span class="content">ආෂෙර් ගෝත්‍රයේ වැසියෝ අක්කෝහිත්, සීදොන්හිත්, අහ්ලාබ්හිත්, අක්ශිබ්හිත්, හෙල්බාහිත්, අපෙක්හිත්, රෙහොබ්හිත් වැසියන් පන්නා නොදැමුවෝ ය. </span></span><span class="verse v32" data-usfm="JDG.1.32"><span class="label">32</span><span class="content">ආෂෙර්වරු ඒ දේශවාසි වූ කානානිවරුන් සමඟ වාසය කළෝ ය. ඔව්හු ඔවුන් පන්නා නොදැමුවෝ ය.</span></span> 
     </div> 
     <div class="p"> <span class="verse v32" data-usfm="JDG.1.32"><span class="content"> </span></span><span class="verse v33" data-usfm="JDG.1.33"><span class="label">33</span><span class="content">නප්තලී ගෝත්‍රයේ සෙනඟ බෙත්-ෂෙමෙෂ්හි වැසියන් වත්, බෙත්-අනාත්හි වැසියන් වත් පන්නා නොදමා, රටේ වැසියන් වූ කානානිවරුන් අතරේ වාසය කළෝ ය. එසේ වුවත්, බෙත්-ෂෙමෙෂ්හි ද බෙත්-අනාත්හි ද වැසියෝ බර වැඩ පිණිස ඔවුන්ට යටත් වුණෝ ය.</span></span> 
     </div> 
     <div class="p"> <span class="verse v33" data-usfm="JDG.1.33"><span class="content"> </span></span><span class="verse v34" data-usfm="JDG.1.34"><span class="label">34</span><span class="content">අමෝරිවරු දාන්ගේ ගෝත්‍රයේ සෙනඟට මිටියාවතට බසින්නට නොදී කඳු රටට ඔවුන් නෙරපා හැරියෝ ය. </span></span><span class="verse v35" data-usfm="JDG.1.35"><span class="label">35</span><span class="content">අමෝරිවරු හෙරෙස් කන්දේ ද අයාලෝන්හි ද ෂාල්බිම්හි ද වාසය කළෝ ය. එසේ වුවත්, ජෝසෙප්ගේ ගෝත්‍ර බලවත් වූ පසු අමෝරිවරු බර වැඩට යටත් වුණෝ ය.</span></span> 
     </div> 
     <div class="p"> <span class="verse v35" data-usfm="JDG.1.35"><span class="content"> </span></span><span class="verse v36" data-usfm="JDG.1.36"><span class="label">36</span><span class="content">අමෝරිවරුන්ගේ දේශ සීමාව අක්‍රබ්බිම් නැඟුමේ පටන් පර්වතයේ ඉහළට පිහිටියේ ය.</span></span> 
     </div> 
    </div> 
   </div> 
  </div>
 </body>
</html>