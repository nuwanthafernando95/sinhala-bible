<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch14" data-usfm="JDG.14">  
     <div class="s1"> <span class="heading"><b>සම්සොන් කාන්තාවකට පෙම් බැඳීම</b></span> 
     </div> 
     <div class="p"> <span class="content"> </span><span class="verse v1" data-usfm="JDG.14.1"><span class="label">1</span><span class="content">සම්සොන් තිම්නා නගරයට ගියේ ය. එහි දී ඔහු පිලිස්ති ජාතික එක් කාන්තාවක දුටුවේ ය. </span></span><span class="verse v2" data-usfm="JDG.14.2"><span class="label">2</span><span class="content">ඔහු අවුත් තම පියාටත් මවටත් කතා කොට, “පිලිස්තිවරුන්ගේ දූවරුන්ගෙන් එක් කාන්තාවක තිම්නාහි දී මම දිටිමි. ඈ මාගේ බිරිඳ කරගන්න පිණිස මට ඈ ලබාදෙන්නැ”යි කීවේ ය.</span></span> 
     </div> 
     <div class="p"> <span class="verse v2" data-usfm="JDG.14.2"><span class="content"> </span></span><span class="verse v3" data-usfm="JDG.14.3"><span class="label">3</span><span class="content">එවිට ඔහුගේ මවුපියෝ ඔහුට කතා කොට, “ඔබ අචර්මඡේදිත පිලිස්තිවරුන්ගෙන් බිරිඳක ගන්නට යන්නේ, ඔබේ ඥාතීන්ගේ දූවරුන් අතරේ වත්, අපේ සෙනඟ අතරේ වත් කාන්තාවක නැති නිසා දැ”යි ඔහුගෙන් ඇසූ හ. එහෙත් සම්සොන්, “ඒ කාන්තාව මට ලබා දෙන්න, මම ඈට කැමැත්තෙමි”යි තම පියාට කීවේ ය.</span></span> 
     </div> 
     <div class="p"> <span class="verse v3" data-usfm="JDG.14.3"><span class="content"> </span></span><span class="verse v4" data-usfm="JDG.14.4"><span class="label">4</span><span class="content">මේ කටයුත්ත සම්බන්ධයෙන් ක්‍රියා කෙළේ, සමිඳාණන් වහන්සේ බව ඔහුගේ දෙමවුපියෝ නොදැන සිටියෝ ය. මන්ද, සමිඳාණන් වහන්සේ පිලිස්තිවරුන්ට විරුද්ධ ව සටන් කිරීමට අවස්ථාවක් සොයමින් සිටි සේක. ඒ කාලයේ දී පිලිස්තිවරු ඉශ්රායෙල්වරුන් පාලනය කළෝ ය.</span></span> 
     </div> 
     <div class="p"> <span class="verse v4" data-usfm="JDG.14.4"><span class="content"> </span></span><span class="verse v5" data-usfm="JDG.14.5"><span class="label">5</span><span class="content">සම්සොන් ඔහුගේ මවුපියන් සමඟ තිම්නා නගරයට පිටත් ව ගියේ ය. තිම්නාහි මිදිවතුවලට පැමිණි කල, සිංහ නාම්බෙකු ඔහුට ගොරවනවා ඇසුණේ ය. </span></span><span class="verse v6" data-usfm="JDG.14.6"><span class="label">6</span><span class="content">එවිට සමිඳාණන් වහන්සේගේ ආත්මානුභාවය බලවත් ලෙස ඔහු කෙරෙහි පැමිණියේ ය. සම්සොන් තමාගේ අතේ කිසිදු අවියක් නැති ව, එළු පැටවෙකු ඉරා දමන ලෙස ඌ ඉරා දැමුවේ ය. එහෙත්, ඔහු කළ දේ ඔහුගේ පියාට වත්, මවට වත් ඔහු දැන්නුවේ නැත. </span></span><span class="verse v7" data-usfm="JDG.14.7"><span class="label">7</span><span class="content">ඉන්පසු ඔහු ගොස් ඒ කාන්තාව සමඟ කතා කෙළේ ය. ඈ ඔහුට බොහෝ ප්‍රියමනාප වූවා ය.</span></span> 
     </div> 
     <div class="s1"> <span class="heading"><b>සම්සොන්ගේ ප්‍රහේලිකාව</b></span> 
     </div> 
     <div class="p"> <span class="verse v7" data-usfm="JDG.14.7"><span class="content"> </span></span><span class="verse v8" data-usfm="JDG.14.8"><span class="label">8</span><span class="content">ස්වල්ප දවසකට පසු සම්සොන් ඈ සරණ පාවාගන්නට ආපසු යද්දී සිංහයාගේ මළකුණ බලන පිණිස ඉවතට හැරී ගියේ ය. ඔහු බැලූ කල සිංහයාගේ ශරීරයේ මී මැසි රංචුවක් ද මී පැණි ද තිබිණි. </span></span><span class="verse v9" data-usfm="JDG.14.9"><span class="label">9</span><span class="content">ඔහු මී පැණි අතින් ගෙන, කකා ගොස්, ඔහුගේ මවුපියන් ළඟට පැමිණ ඔවුන්ටත් දුන්නේ ය. ඔව්හු කෑවෝ ය. එහෙත්, ඒ මී පැණි සිංහයාගේ මළකුණෙන් ගත් බව ඔහු ඔවුන්ට කීවේ නැත.</span></span> 
     </div> 
     <div class="p"> <span class="verse v9" data-usfm="JDG.14.9"><span class="content"> </span></span><span class="verse v10" data-usfm="JDG.14.10"><span class="label">10</span><span class="content">ඔහුගේ පියා ඒ කාන්තාව සිටි තැනට ආවේ ය. සම්සොන් එහි දී මංගල්‍යයක් පිළියෙළ කෙළේ ය. මෙය තරුණයන් අතරේ පැවති සිරිතක් විය. </span></span><span class="verse v11" data-usfm="JDG.14.11"><span class="label">11</span><span class="content">පිලිස්තිවරු සම්සොන් දුටු විට ඔහු සමඟ සිටින පිණිස යහළුවන් තිස්දෙනෙකු ගෙනාවෝ ය. </span></span><span class="verse v12" data-usfm="JDG.14.12"><span class="label">12</span><span class="content">සම්සොන් කතා කොට, “මම දැන් ඔබ හැමට ප්‍රහේලිකාවක් කියමි. මංගල්‍ය දවස් සත ඇතුළත දී ඔබ එය විසඳා මට කීවොත්, මම ඔබ හැමට සිහින් සළු තිහක් ද ඇඳුම් කට්ටල තිහක් ද දෙන්නෙමි. </span></span><span class="verse v13" data-usfm="JDG.14.13"><span class="label">13</span><span class="content">එය විසඳා මට කියන්නට ඔබට බැරි වුණොත්, ඔබ සිහින් සළු තිහක් ද ඇඳුම් කට්ටල තිහක් ද මට දිය යුතු යැ”යි කීවේ ය. ඔව්හු, “අපට ඇසෙන්නට ඔබේ ප්‍රහේලිකාව කියන්නැ”යි ඔහුට කීවෝ ය.</span></span> 
     </div> 
     <div class="p"> <span class="verse v13" data-usfm="JDG.14.13"><span class="content"> </span></span><span class="verse v14" data-usfm="JDG.14.14"><span class="label">14</span><span class="content">ඔහු මෙසේ කී ය.</span></span> 
     </div> 
     <div class="q2"> <span class="verse v14" data-usfm="JDG.14.14"><span class="content">“කන්නා කෙරෙන් කෑමකි;</span></span> 
     </div> 
     <div class="q2"> <span class="verse v14" data-usfm="JDG.14.14"><span class="content">බලවතාගෙන් මිහිරකි.”</span></span> 
     </div> 
     <div class="q"> <span class="verse v14" data-usfm="JDG.14.14"><span class="content">ඒ ප්‍රහේලිකාව තුන් දවසකින් විසඳා කියන්නට ඔවුන්ට නුපුළුවන් විය.</span></span> 
     </div> 
     <div class="p"> <span class="verse v14" data-usfm="JDG.14.14"><span class="content"> </span></span><span class="verse v15" data-usfm="JDG.14.15"><span class="label">15</span><span class="content">සතර වන දවසේ ඔව්හු සම්සොන්ගේ බිරිඳට කතා කොට, “ප්‍රහේලිකාව අපට කියා දෙන්නට ඔබේ පුරුෂයා චාටුවෙන් පොළොඹවන්න. එසේ නොකළොත්, ඔබත්, ඔබේ පියාගේ ගෙයත් ගිනිබත් කරන්නෙමු. ඔබ හැම අප කැඳෙව්වේ අප දිළිඳුන් කරන්න නොවේ දැ”යි ඇසුවෝ ය.</span></span> 
     </div> 
     <div class="p"> <span class="verse v15" data-usfm="JDG.14.15"><span class="content"> </span></span><span class="verse v16" data-usfm="JDG.14.16"><span class="label">16</span><span class="content">සම්සොන්ගේ බිරිඳ ඔහුගේ ගෙල බදාගෙන අඬමින්, “ඔබ මට ද්වේෂ කරනවා මිස මට ආදරේ කරන්නේ නැත. මාගේ මිතුරන්ට ඔබ ප්‍රහේලිකාවක් කී නමුත්, ඒක මට තෝරා දුන්නේ නැතැ”යි කීවා ය. ඔහු පිළිතුරු දෙමින්, “බලන්න, මම මාගේ පියාට වත්, මාගේ මවට වත් ඒ ගැන නොකීවෙමි. ඔබට කියන්නේ කෙසේ දැ”යි ඈට කීවේ ය. </span></span><span class="verse v17" data-usfm="JDG.14.17"><span class="label">17</span><span class="content">ඔවුන්ගේ මංගල්‍ය පැවති සත් දවස මුළුල්ලේ ම ඈ ඔහුගේ ගෙල බදාගෙන හැඬුවා ය. ඈ ඔහුට පෙරැත්ත කළ බැවින් ඔහු සත් වන දවසේ දී තේරුම ඈට කී ය. ඈ ද ඇගේ රට වැසියන්ට ඒ තේරුම කීවා ය. </span></span><span class="verse v18" data-usfm="JDG.14.18"><span class="label">18</span><span class="content">සත් වන දවසේ දී ඉර බසින්නට පෙර නුවර වැසියෝ ඔහුට කතා කොට මෙසේ කී හ:</span></span> 
     </div> 
     <div class="q2"> <span class="verse v18" data-usfm="JDG.14.18"><span class="content">“මී පැණිවලට වඩා මිහිරක් ඇද් ද?</span></span> 
     </div> 
     <div class="q2"> <span class="verse v18" data-usfm="JDG.14.18"><span class="content">සිංහයෙකුට වඩා බලවෙතක් ඇද් ද?”</span></span> 
     </div> 
     <div class="q2"> <span class="verse v18" data-usfm="JDG.14.18"><span class="content">සම්සොන් ඔවුන්ට මෙසේ පිළිතුරු දුන්නේ ය:</span></span> 
     </div> 
     <div class="q2"> <span class="verse v18" data-usfm="JDG.14.18"><span class="content">“ඔබ මාගේ නෑම්බිය මඟින් සීසෑවේ නැත්නම්, මාගේ ප්‍රහේලිකාව දැනගන්නට නොහැකි වන්නේ ය.”</span></span> 
     </div> 
     <div class="p"> <span class="verse v18" data-usfm="JDG.14.18"><span class="content"> </span></span><span class="verse v19" data-usfm="JDG.14.19"><span class="label">19</span><span class="content">එවිට සමිඳාණන් වහන්සේගේ ආත්මානුභාවය බලවත් ලෙස ඔහු කෙරේ පැමිණියේ ය. ඔහු අෂ්කෙලොන්ට ගොස්, එහි මිනිසුන් තිස්දෙනෙකු මරා, ඔවුන්ගෙන් කොල්ලකාගෙන ප්‍රහේලිකාව තෝරා දුන් අයට ඇඳුම් කට්ටල දුන්නේ ය. ඔහු ඉමහත් කෝපයෙන් ඇවිළී තමාගේ පියාගේ ගෙදරට ගියේ ය. </span></span><span class="verse v20" data-usfm="JDG.14.20"><span class="label">20</span><span class="content">සම්සොන්ගේ බිරිඳ, ඔහු යහළුවා කොටගත් ඔහුගේ මිතුරාට දෙන ලද්දී ය.</span></span> 
     </div> 
    </div> 
   </div> 
  </div>
 </body>
</html>