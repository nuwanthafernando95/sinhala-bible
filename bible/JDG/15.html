<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch15" data-usfm="JDG.15">  
     <div class="s1"> <span class="heading"><b>හිවලුන් සහ පන්දම්</b></span> 
     </div> 
     <div class="p"> <span class="content"> </span><span class="verse v1" data-usfm="JDG.15.1"><span class="label">1</span><span class="content">ස්වල්ප දවසකට පසු තිරිඟු කපන කාලයේ දී සම්සොන් එළු පැටවෙකු රැගෙන තමාගේ බිරිඳ බලන්නට ගියේ ය. “මාගේ බිරිඳ වෙත ඇතුළු ගෙට මම යමි”යි ඔහු ඇගේ පියාට කීවේ ය. එහෙත්, ඇගේ පියා ඔහුට යන්නට ඉඩ නොදී, </span></span><span class="verse v2" data-usfm="JDG.15.2"><span class="label">2</span><span class="content">“සැබැවින් ම ඔබ ඈට මුළුමනින් ම වෛර වුණෙහි යැ යි මා සිතා, මම ඈ ඔබේ මිතුරාට දිනිමි. ඇගේ බාල සහෝදරී ඈට වඩා සුරූපී ය. ඈ වෙනුවට මෑ පාවාගන්නැ”යි සම්සොන්ට කීවේ ය.</span></span> 
     </div> 
     <div class="p"> <span class="verse v2" data-usfm="JDG.15.2"><span class="content"> </span></span><span class="verse v3" data-usfm="JDG.15.3"><span class="label">3</span><span class="content">සම්සොන් පිළිතුරු දෙමින්, “මේ වතාවේ දී මා පිලිස්තිවරුන්ට කරන දේ සම්බන්ධයෙන් මම වගකීම භාර නොගනිමි”යි කීවේ ය. </span></span><span class="verse v4" data-usfm="JDG.15.4"><span class="label">4</span><span class="content">එසේ කියා සම්සොන් ගොස්, හිවලුන් තුන්සියයක් අල්ලාගෙන, හුළු අතු ද ගෙන, උන්ගේ වල්ගා දෙකක් එකට බැඳ, ඒ දෙක මැද හුළු අත්තක් බැගින් තැබුවේ ය. </span></span><span class="verse v5" data-usfm="JDG.15.5"><span class="label">5</span><span class="content">ඉන්පසු ඔහු ඒ හුළු අතුවලට ගිනි තියා පිලිස්තිවරුන්ගේ ගොයම් අතරට උන් යන්නට හැරියේ ය. කැපූ ගොයම් ද නොකැපූ ගොයම් ද ඔලීව වතු ද එයින් දාලා ගියේ ය. </span></span><span class="verse v6" data-usfm="JDG.15.6"><span class="label">6</span><span class="content">එවිට පිලිස්තිවරු, “මේ දේ කෙළේ කවුරු දැ”යි ඇසුවෝ ය. “තිම්නියයාගේ බෑණා වන සම්සොන් ය; ඔහු සම්සොන්ගේ බිරිඳ ඔහුගේ මිතුරාට දුන් නිසා සම්සොන් මෙසේ කෙළේ යැ”යි මිනිස්සු පිළිතුරු දුන්නෝ ය. එවිට පිලිස්තිවරු අවුත් ඒ ස්ත්‍රිය ද ඇගේ පියා ද ගින්නෙන් දවා දැමුවෝ ය.</span></span> 
     </div> 
     <div class="p"> <span class="verse v6" data-usfm="JDG.15.6"><span class="content"> </span></span><span class="verse v7" data-usfm="JDG.15.7"><span class="label">7</span><span class="content">සම්සොන් ඔවුන්ට කතා කොට, “ඉදින් මේ අන්දමින් ඔබ ක්‍රියා කරන්නහු නම්, සැබැවින් ඔබෙන් පළිගන්නෙමි; ඉන්පසු නවතින්නෙමි”යි කීවේ ය. </span></span><span class="verse v8" data-usfm="JDG.15.8"><span class="label">8</span><span class="content">සම්සොන් ඔවුන්ට ගිය ගිය අතේ පහර දී ඉමහත් ඝාතනයක් කෙළේ ය. ඉන්පසු ඔහු ගොස් ඒතාම් පර්වතයේ ගුහාවේ නැවතී සිටියේ ය.</span></span> 
     </div> 
     <div class="s1"> <span class="heading"><b>පිලිස්තිවරුන් පරාජය කිරීම</b></span> 
     </div> 
     <div class="p"> <span class="verse v8" data-usfm="JDG.15.8"><span class="content"> </span></span><span class="verse v9" data-usfm="JDG.15.9"><span class="label">9</span><span class="content">එකල පිලිස්තිවරු පිටත් ව ගොස් ජුදාහි කඳවුරු බැඳගෙන ලෙහි නගරයට පහර දුන්නෝ ය. </span></span><span class="verse v10" data-usfm="JDG.15.10"><span class="label">10</span><span class="content">ජුදා වැසියෝ, “කුමක් නිසා ඔබ අපට විරුද්ධ ව ආවහු දැ”යි ඇසුවෝ ය. ඔව්හු පිළිතුරු දෙමින්, “අප ආවේ, සම්සොන් අත්අඩංගුවට ගෙන ඔහු අපට කළ හැටියට ඔහුටත් කරනු පිණිස යැ”යි කීවෝ ය. </span></span><span class="verse v11" data-usfm="JDG.15.11"><span class="label">11</span><span class="content">එවිට ජුදා සෙනඟගෙන් තුන්දහසක් ඒතාම් පර්වතයේ ගුහාව ළඟට ගොස් සම්සොන්ට කතා කොට, “පිලිස්තිවරුන් අප කෙරෙහි ආණ්ඩු කරන බව ඔබ දන්නේ නැද් ද? එසේ නම්, ඔබ අපට කර තිබෙන මේ දේ කුමක් දැ”යි ඇසුවෝ ය. “ඔවුන් මට කළ ලෙස ම මමත් ඔවුන්ට කෙළෙමි”යි ඔහු ඔවුන්ට කී ය.</span></span> 
     </div> 
     <div class="p"> <span class="verse v11" data-usfm="JDG.15.11"><span class="content"> </span></span><span class="verse v12" data-usfm="JDG.15.12"><span class="label">12</span><span class="content">ඔව්හු ද, “ඔබ බැඳ පිලිස්තිවරුන්ට පාවා දෙන පිණිස අපි ආවෙමු”යි ඔහුට කී හ. සම්සොන් පිළිතුරු දෙමින්, “ඔබ ම මා නොමරන හැටියට දිවුරුම් දෙන්නැ”යි ඔවුන්ට කීවේ ය.</span></span> 
     </div> 
     <div class="p"> <span class="verse v12" data-usfm="JDG.15.12"><span class="content"> </span></span><span class="verse v13" data-usfm="JDG.15.13"><span class="label">13</span><span class="content">ඔව්හු ද, “ඔබ බැඳ ඔවුන් අතට පාවා දෙනවා මිස සැබැවින් අපි ඔබ නොමරන්නෙමු”යි ඔහුට කියා, අලුත් කඹ දෙකකින් ඔහු බැඳ පර්වතයෙන් ගෙනාවෝ ය.</span></span> 
     </div> 
     <div class="p"> <span class="verse v13" data-usfm="JDG.15.13"><span class="content"> </span></span><span class="verse v14" data-usfm="JDG.15.14"><span class="label">14</span><span class="content">ඔහු ලෙහි නගරයට පැමිණි කල පිලිස්තිවරු ඔහු දැක ඔල්වර හඬ නැඟුවෝ ය. සමිඳාණන්ගේ ආත්මානුභාවය බලවත් ලෙස සම්සොන් කෙරෙහි පැමිණියේ ය. ඔහුගේ අත් බැඳ තිබුණු කඹ ගින්නෙන් දැවී ගිය හණ මෙන් විය. ඔහුගේ අත්වලින් බැඳුම් ද ලිහී වැටුණේ ය. </span></span><span class="verse v15" data-usfm="JDG.15.15"><span class="label">15</span><span class="content">ඔහු කොටළුවෙකුගේ අලුත් හකු ඇටයක් දැක අත දිගු කොට එය ගෙන, එයින් මිනිසුන් දහස්දෙනෙකු මැරී ය. </span></span><span class="verse v16" data-usfm="JDG.15.16"><span class="label">16</span><span class="content">එවිට සම්සොන් මෙසේ කී ය:</span></span> 
     </div> 
     <div class="q2"> <span class="verse v16" data-usfm="JDG.15.16"><span class="content">“කොටළු හකු ඇටයකින්, කොටළුවන් මෙන් ඔවුන් මැරීමි;</span></span> 
     </div> 
     <div class="q2"> <span class="verse v16" data-usfm="JDG.15.16"><span class="content">කොටළු හකු ඇටයකින්, මිනිසුන් දහසක් මැරීමි.”</span></span> 
     </div> 
     <div class="p"> <span class="verse v16" data-usfm="JDG.15.16"><span class="content"> </span></span><span class="verse v17" data-usfm="JDG.15.17"><span class="label">17</span><span class="content">ඔහු මෙසේ කී පසු තමාගේ අතෙන් හකු ඇටේ වීසි කොට, ‘හකු ඇට හෙළ’ යන අර්ථය ඇති රාමත්-ලෙහි යන නම එතැනට තැබී ය.</span></span> 
     </div> 
     <div class="p"> <span class="verse v17" data-usfm="JDG.15.17"><span class="content"> </span></span><span class="verse v18" data-usfm="JDG.15.18"><span class="label">18</span><span class="content">එවිට ඔහු ඉතා පිපාසිත ව, සමිඳාණන් වහන්සේට යාච්ඤා කොට, “ඔබේ මෙහෙකරුවා ලවා ඔබ ම මේ මහා ගැළවීම දුන් සේක; දැන් මම පිපාසාවෙන් නැසී අචර්මඡේදිතයන්ගේ අතට අසු වන්නෙම් දැ”යි කීවේ ය. </span></span><span class="verse v19" data-usfm="JDG.15.19"><span class="label">19</span><span class="content">එවිට දෙවියන් වහන්සේ පොළොවෙහි වළක් විවර කළ සේක. ඒ වළ ලෙහියෙහි ඇත. එයින් වතුර නික්මුණේ ය. සම්සොන් එයින් බී ශක්තිය ලැබ ප්‍රාණවත් විය. එබැවින් ඒ ස්ථානයට ‘හඬගැසූ අයගේ උල්පත’ යන අර්ථය ඇති එන්-හක්-කෝරේ යන නම තබන ලදී. එය අද දවස දක්වා ලෙහිය නගරයේ දක්නට තිබේ.</span></span> 
     </div> 
     <div class="p"> <span class="verse v19" data-usfm="JDG.15.19"><span class="content"> </span></span><span class="verse v20" data-usfm="JDG.15.20"><span class="label">20</span><span class="content">පිලිස්තිවරුන් සිටි කාලයේ දී විසි අවුරුද්දක් සම්සොන් ඉශ්රායෙල්වරුන් පාලනය කෙළේ ය.</span></span> 
     </div> 
    </div> 
   </div> 
  </div>
 </body>
</html>