<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch5" data-usfm="JDG.5">  
     <div class="s1"> <span class="heading"><b>දෙබොරාගේ සහ බාරාක්ගේ ගීය</b></span> 
     </div> 
     <div class="p"> <span class="content"> </span><span class="verse v1" data-usfm="JDG.5.1"><span class="label">1</span><span class="content">ඒ දවසේ දී දෙබොරා ද අබිනොවම්ගේ පුත් බාරාක් ද මෙසේ ගී ගැයූ හ:</span></span> 
     </div> 
     <div class="q"> <span class="verse v1" data-usfm="JDG.5.1"><span class="content"> </span></span><span class="verse v2" data-usfm="JDG.5.2"><span class="label">2</span><span class="content">“අධිපතීන් ඉශ්රායෙල්හි මූලික ව ගිය බැවින්, සෙනඟ සිය කැමැත්තෙන් ඉදිරියට ආ බැවින්, සමිඳුන් හට දෙව් ගී පැසසුම්.</span></span> 
     </div> 
     <div class="q"> <span class="verse v2" data-usfm="JDG.5.2"><span class="content"> </span></span><span class="verse v3" data-usfm="JDG.5.3"><span class="label">3</span><span class="content">රජ දරුවෙනි අසන්න;</span></span> 
     </div> 
     <div class="q2"> <span class="verse v3" data-usfm="JDG.5.3"><span class="content">අධිපතියෙනි කන් දෙන්න;</span></span> 
     </div> 
     <div class="q2"> <span class="verse v3" data-usfm="JDG.5.3"><span class="content">සමිඳුන් හට මම ගී ගයමි.</span></span> 
     </div> 
     <div class="q2"> <span class="verse v3" data-usfm="JDG.5.3"><span class="content">ඉශ්රායෙල්හි දෙවි සමිඳුන් හට පැසසුම් දෙමි.</span></span> 
     </div> 
     <div class="q"> <span class="verse v3" data-usfm="JDG.5.3"><span class="content"> </span></span><span class="verse v4" data-usfm="JDG.5.4"><span class="label">4</span><span class="content">සමිඳුනි, ඔබ සේයිර් සිට නික්ම ගිය කල, ඒදොම් සිට නැඟී ආ විට දෙරණ දෙදරා ගියේ ය;</span></span> 
     </div> 
     <div class="q2"> <span class="verse v4" data-usfm="JDG.5.4"><span class="content">ගුවනින් වැසි වැස්සේ ය;</span></span> 
     </div> 
     <div class="q2"> <span class="verse v4" data-usfm="JDG.5.4"><span class="content">මේඝයෙන් වතුර වෑස්සුණේ ය.</span></span> 
     </div> 
     <div class="q"> <span class="verse v4" data-usfm="JDG.5.4"><span class="content"> </span></span><span class="verse v5" data-usfm="JDG.5.5"><span class="label">5</span><span class="content"> </span><span class="content">සීනයි කන්දේ සමිඳුන් ඉදිරියේ, ඉශ්රායෙල්ගේ දෙවි සමිඳුන් හමුයේ කඳු කම්පා වී ගියේ ය.</span></span> 
     </div> 
     <div class="q"> <span class="verse v5" data-usfm="JDG.5.5"><span class="content"> </span></span><span class="verse v6" data-usfm="JDG.5.6"><span class="label">6</span><span class="content">අනාත්ගේ පුත් ෂම්ගර්ගේ කාලයේ දී, ජායෙල් සිටි අවදියේ මහ මාවත්වල තවලම් නොගියේ ය.</span></span> 
     </div> 
     <div class="q2"> <span class="verse v6" data-usfm="JDG.5.6"><span class="content">මගීහු අතුරු මාර්ගවලින් ගියහ.</span></span> 
     </div> 
     <div class="q"> <span class="verse v6" data-usfm="JDG.5.6"><span class="content"> </span></span><span class="verse v7" data-usfm="JDG.5.7"><span class="label">7</span><span class="content">දෙබොරා නම් මා නැඟී එන තෙක්, ඉශ්රායෙල්ට මා මවක වන තෙක් ඉශ්රායෙල්හි ප්‍රධානීහු කොහෙත් ම නොසිටියෝ ය.</span></span> 
     </div> 
     <div class="q"> <span class="verse v7" data-usfm="JDG.5.7"><span class="content"> </span></span><span class="verse v8" data-usfm="JDG.5.8"><span class="label">8</span><span class="content">ඔවුන් අමුතු දෙවිවරුන් තෝරාගත් කල, දොරටු කරා යුද්ධය පැමිණියේ ය.</span></span> 
     </div> 
     <div class="q1"> <span class="verse v8" data-usfm="JDG.5.8"><span class="content">ඉශ්රායෙල්හි සතළිස්දහසක් අතරේ පලිහක් වත්, හෙල්ලයක් වත් දකින්නට ලැබුණේ ද?</span></span> 
     </div> 
     <div class="q"> <span class="verse v8" data-usfm="JDG.5.8"><span class="content"> </span></span><span class="verse v9" data-usfm="JDG.5.9"><span class="label">9</span><span class="content">සෙනඟ අතරෙන් සිය කැමැත්තෙන් ම, ඉදිරියට ආ සෙනෙවියන් කෙරේ මාගේ සිත ඇලුම් වේ.</span></span> 
     </div> 
     <div class="q2"> <span class="verse v9" data-usfm="JDG.5.9"><span class="content">සමිඳුන් හට ගී පසස් දෙව්.</span></span> 
     </div> 
     <div class="q"> <span class="verse v9" data-usfm="JDG.5.9"><span class="content"> </span></span><span class="verse v10" data-usfm="JDG.5.10"><span class="label">10</span><span class="content">සුදු කොටළුවන් පිට නැඟී එන ඔබත්, බුමුතුරුණු පිට හිඳින ඔබත්, මඟ යන ඔබ හැම දෙනාත් එය ප්‍රකාශ කරන්න.</span></span> 
     </div> 
     <div class="q"> <span class="verse v10" data-usfm="JDG.5.10"><span class="content"> </span></span><span class="verse v11" data-usfm="JDG.5.11"><span class="label">11</span><span class="content">ළිං වටේ රැස් ව ජය හඬ නඟන සෙනඟ, සමිඳුන්ගේ ජය ශ්‍රී සමරති.</span></span> 
     </div> 
     <div class="q2"> <span class="verse v11" data-usfm="JDG.5.11"><span class="content">සෙනඟගේ විජය ශ්‍රී ඔව්හු පසසති.</span></span> 
     </div> 
     <div class="q1"> <span class="verse v11" data-usfm="JDG.5.11"><span class="content">එවිට සමිඳුන්ගේ සෙනඟ සිය නගරවලින් ගමන් කළහ.</span></span> 
     </div> 
     <div class="q"> <span class="verse v11" data-usfm="JDG.5.11"><span class="content"> </span></span><span class="verse v12" data-usfm="JDG.5.12"><span class="label">12</span><span class="content">පිබිදෙන්න, දෙබොරා පිබිදෙන්න, පිබිදෙන්න, පිබිදෙන්න, ගීයක් ගයන්න, නැඟිටින්න;</span></span> 
     </div> 
     <div class="q2"> <span class="verse v12" data-usfm="JDG.5.12"><span class="content">අබිනොවම් පුත් බාරාක්, නැඟිටින්න;</span></span> 
     </div> 
     <div class="q2"> <span class="verse v12" data-usfm="JDG.5.12"><span class="content">වාලට ගත් අය ගෙනයන්න.</span></span> 
     </div> 
     <div class="q"> <span class="verse v12" data-usfm="JDG.5.12"><span class="content"> </span></span><span class="verse v13" data-usfm="JDG.5.13"><span class="label">13</span><span class="content">ඉශ්රායෙල් සෙනඟ එකල දොරටු කරා ගමන් ගත්හ.</span></span> 
     </div> 
     <div class="q2"> <span class="verse v13" data-usfm="JDG.5.13"><span class="content">සමිඳුන්ගේ සෙනඟ වීරයන් ලෙස එතුමන් වෙනුවෙන් සටනට ආහ.</span></span> 
     </div> 
     <div class="q"> <span class="verse v13" data-usfm="JDG.5.13"><span class="content"> </span></span><span class="verse v14" data-usfm="JDG.5.14"><span class="label">14</span><span class="content">ඔව්හු එප්‍රායිම් සිට මිටියාවතට ආහ, බෙන්ජමින් ගෝත්‍රයේ සෙනඟ ඔවුන්ට එක් වූ හ:</span></span> 
     </div> 
     <div class="q2"> <span class="verse v14" data-usfm="JDG.5.14"><span class="content">මාකීර් කෙරෙන් සෙනෙවියෝ ද සාබුලොන් කෙරෙන් නිල යෂ්ටිය දරන්නෝ ද නිලධාරීහු ද පැමිණිය හ.</span></span> 
     </div> 
     <div class="q"> <span class="verse v14" data-usfm="JDG.5.14"><span class="content"> </span></span><span class="verse v15" data-usfm="JDG.5.15"><span class="label">15</span><span class="content">ඉස්සාකර් ගෝත්‍රයේ අධිපතීහු ද දෙබොරා සමඟ ආහ, ඉස්සාකර් සමඟ බාරාක් ද පැමිණියේ ය.</span></span> 
     </div> 
     <div class="q2"> <span class="verse v15" data-usfm="JDG.5.15"><span class="content">ඔහු පසුපස ඔව්හු මිටියාවතට වේගයෙන් දිවූ හ.</span></span> 
     </div> 
     <div class="q2"> <span class="verse v15" data-usfm="JDG.5.15"><span class="content">එහෙත්, රූබන්ගේ ගෝත්‍රය භේද භින්න වී දෙගිඩියාවෙන් පසු වූ හ.</span></span> 
     </div> 
     <div class="q"> <span class="verse v15" data-usfm="JDG.5.15"><span class="content"> </span></span><span class="verse v16" data-usfm="JDG.5.16"><span class="label">16</span><span class="content">එඬේරුන්ගේ නළා හඬ අසන පිණිස බැටළු පට්ටි අතරේ ඔව්හු කුමට සිටියෝ ද?</span></span> 
     </div> 
     <div class="q2"> <span class="verse v16" data-usfm="JDG.5.16"><span class="content">රූබන් ගෝත්‍රය භේද භින්න වී දෙගිඩියාවෙන් පසු වූ හ.</span></span> 
     </div> 
     <div class="q"> <span class="verse v16" data-usfm="JDG.5.16"><span class="content"> </span></span><span class="verse v17" data-usfm="JDG.5.17"><span class="label">17</span><span class="content">ගිලියද් ගෝත්‍රය ජොර්දානෙන් එතෙර ද දාන් ගෝත්‍රය තණ බිම් අතර ද නතර වී වාසය කළහ:</span></span> 
     </div> 
     <div class="q2"> <span class="verse v17" data-usfm="JDG.5.17"><span class="content">ආෂෙර් ගෝත්‍රය මුහුදු වෙරළේ ඔවුන්ගේ තොටුපොළවල් අතරේ සුව සේ වාසය කළෝ ය.</span></span> 
     </div> 
     <div class="q"> <span class="verse v17" data-usfm="JDG.5.17"><span class="content"> </span></span><span class="verse v18" data-usfm="JDG.5.18"><span class="label">18</span><span class="content">සාබුලොන් ගෝත්‍රයේ සෙනඟ මරණයට මුහුණ පෑ හ;</span></span> 
     </div> 
     <div class="q2"> <span class="verse v18" data-usfm="JDG.5.18"><span class="content">නප්තලී ගෝත්‍රය ද රණ බිමට බට හ.</span></span> 
     </div> 
     <div class="q"> <span class="verse v18" data-usfm="JDG.5.18"><span class="content"> </span></span><span class="verse v19" data-usfm="JDG.5.19"><span class="label">19</span><span class="content">තයනාක්හි මෙගිද්දෝ ජලය ළඟ රජවරු යුද්ධ කළහ;</span></span> 
     </div> 
     <div class="q2"> <span class="verse v19" data-usfm="JDG.5.19"><span class="content">කානානිය රජවරුන් යුද්ධ කළ නමුත් මුදල් කොල්ලයක් ඔවුන්ට නොලැබුණේ ය.</span></span> 
     </div> 
     <div class="q"> <span class="verse v19" data-usfm="JDG.5.19"><span class="content"> </span></span><span class="verse v20" data-usfm="JDG.5.20"><span class="label">20</span><span class="content">තාරකාවෝ අහසේ සිට යුද්ධ කළෝ ය;</span></span> 
     </div> 
     <div class="q2"> <span class="verse v20" data-usfm="JDG.5.20"><span class="content">සිසෙරාට විරුද්ධ ව සිය කක්ෂයේ සිට යුද්ධ කළෝ ය.</span></span> 
     </div> 
     <div class="q"> <span class="verse v20" data-usfm="JDG.5.20"><span class="content"> </span></span><span class="verse v21" data-usfm="JDG.5.21"><span class="label">21</span><span class="content">කීෂොන් ගංගාව, ඒ පැරණි ගංගාව ඔවුන් ගසාගෙන ගියා ය.</span></span> 
     </div> 
     <div class="q2"> <span class="verse v21" data-usfm="JDG.5.21"><span class="content">සවි ශක්තියෙන් මම ඉදිරිය ම බලා ගමන් කරමි.</span></span> 
     </div> 
     <div class="q"> <span class="verse v21" data-usfm="JDG.5.21"><span class="content"> </span></span><span class="verse v22" data-usfm="JDG.5.22"><span class="label">22</span><span class="content">එවිට පොළොව මත අඩි තළ තළා, අශ්වයෝ පැන පැන ගියහ.</span></span> 
     </div> 
     <div class="q"> <span class="verse v22" data-usfm="JDG.5.22"><span class="content"> </span></span><span class="verse v23" data-usfm="JDG.5.23"><span class="label">23</span><span class="content">‘සමිඳුන්ගේ උදව්වට සතුරන්ට විරෝධය පා ඉදිරියට නා බැවින් මෙරොස්හි වැසියන්ට සාප වේවා’යි සමිඳුන්ගේ දූතයා කී ය.</span></span> 
     </div> 
     <div class="q"> <span class="verse v23" data-usfm="JDG.5.23"><span class="content"> </span></span><span class="verse v24" data-usfm="JDG.5.24"><span class="label">24</span><span class="content">කේනීය හෙබෙර්ගේ බිරිඳ වන ජායෙල් අන් කතුන්ට වඩා ආසිරි ලද්දියක් වන්නී ය.</span></span> 
     </div> 
     <div class="q"> <span class="verse v24" data-usfm="JDG.5.24"><span class="content"> </span></span><span class="verse v25" data-usfm="JDG.5.25"><span class="label">25</span><span class="content">සිසෙරා වතුර ඉල්ලී ය, ඈ කිරි දුන්නා ය;</span></span> 
     </div> 
     <div class="q2"> <span class="verse v25" data-usfm="JDG.5.25"><span class="content">අගනා තැටියක වෙඬරු දා ඔහුට ගෙනවුත් දුන්නා ය.</span></span> 
     </div> 
     <div class="q"> <span class="verse v25" data-usfm="JDG.5.25"><span class="content"> </span></span><span class="verse v26" data-usfm="JDG.5.26"><span class="label">26</span><span class="content">ඈ සිය වමතින් ඇණයක් ද දකුණතින් කම්කරු අතකොලුවක් ද රැගෙන අතකොලුවෙන් සිසෙරාට හිස සිදුරු වන්නට ගැසුවා ය.</span></span> 
     </div> 
     <div class="q2"> <span class="verse v26" data-usfm="JDG.5.26"><span class="content">ඔහුගේ නළල සිදුරු කොට එය පොඩි කර දැම්මා ය.</span></span> 
     </div> 
     <div class="q"> <span class="verse v26" data-usfm="JDG.5.26"><span class="content"> </span></span><span class="verse v27" data-usfm="JDG.5.27"><span class="label">27</span><span class="content">ඇගේ පාමුල ඔහු කිඳා වැටුණේ ය, ඇද වැටුණේ ය, දිගා වුණේ ය.</span></span> 
     </div> 
     <div class="q2"> <span class="verse v27" data-usfm="JDG.5.27"><span class="content">ඇගේ පාමුල ඔහු කිඳා වැටුණේ ය, ඇද වැටුණේ ය.</span></span> 
     </div> 
     <div class="q2"> <span class="verse v27" data-usfm="JDG.5.27"><span class="content">කිඳා වැටුණු තැන ම ඔහු නැසුණේ ය.</span></span> 
     </div> 
     <div class="q"> <span class="verse v27" data-usfm="JDG.5.27"><span class="content"> </span></span><span class="verse v28" data-usfm="JDG.5.28"><span class="label">28</span><span class="content">සිසෙරාගේ මවු කවුළුව තුළින්, ගරාදි අතරෙන් එබී බැලුවා ය.</span></span> 
     </div> 
     <div class="q2"> <span class="verse v28" data-usfm="JDG.5.28"><span class="content">‘රථය මෙතෙක් කල් පමා වන්නේත්, රථයේ අශ්වයන් සුsනංගු වන්නේත් මන්දැ’යි සිතුවා ය.</span></span> 
     </div> 
     <div class="q"> <span class="verse v28" data-usfm="JDG.5.28"><span class="content"> </span></span><span class="verse v29" data-usfm="JDG.5.29"><span class="label">29</span><span class="content">ඇගේ නැණවත් කුලඟනෝ ඈට පිළිතුරු දුන්නෝ ය.</span></span> 
     </div> 
     <div class="q2"> <span class="verse v29" data-usfm="JDG.5.29"><span class="content">එය ඈ තමා හට ම මෙසේ කියාගත්තා ය:</span></span> 
     </div> 
     <div class="q"> <span class="verse v29" data-usfm="JDG.5.29"><span class="content"> </span></span><span class="verse v30" data-usfm="JDG.5.30"><span class="label">30</span><span class="content">‘ඔවුන් කොල්ලය සොයනු ඇත.</span></span> 
     </div> 
     <div class="q2"> <span class="verse v30" data-usfm="JDG.5.30"><span class="content">තමන් අතරේ බෙදා ගැනීමට, එකිනෙකාට තරුණියන් එක් කෙනෙකු හෝ දෙදෙනෙකු ද සිසෙරාට නානා වර්ණ වස්ත්‍රයක්, වයිවර්ණ ගෙත්තම් වස්ත්‍රයක් ද මාගේ ගෙල වටා දැමීමට ගෙත්කම් කළ සළුවක් හෝ දෙකක් ද ඔවුන් රැගෙන එනු ඇත.’</span></span> 
     </div> 
     <div class="q"> <span class="verse v30" data-usfm="JDG.5.30"><span class="content"> </span></span><span class="verse v31" data-usfm="JDG.5.31"><span class="label">31</span><span class="content">සමිඳුනි, ඔබේ සතුරෝ, මෙලෙස විනාශ වෙත් වා!</span></span> 
     </div> 
     <div class="q2"> <span class="verse v31" data-usfm="JDG.5.31"><span class="content">එහෙත්, ඔබට ප්‍රේම කරන්නෝ විකුමෙන් නැඟී එන හිරු මෙන් වෙත් වා!”</span></span> 
     </div> 
     <div class="p"> <span class="verse v31" data-usfm="JDG.5.31"><span class="content">හතළිස් වසරක් මුළුල්ලේ දේශයේ සාමය ඇති විය.</span></span> 
     </div> 
    </div> 
   </div> 
  </div>
 </body>
</html>