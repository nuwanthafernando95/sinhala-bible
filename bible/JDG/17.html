<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch17" data-usfm="JDG.17">  
     <div class="s1"> <span class="heading"><b>මීකාගේ දේවාලය</b></span> 
     </div> 
     <div class="p"> <span class="content"> </span><span class="verse v1" data-usfm="JDG.17.1"><span class="label">1</span><span class="content">එප්‍රායිම් කඳු රටේ මීකා නම් මිනිසෙක් සිටියේ ය. </span></span><span class="verse v2" data-usfm="JDG.17.2"><span class="label">2</span><span class="content">ඔහු සිය මවට කතා කොට, “ඔබේ රිදී කාසි එක්දහස් එකසියය සොරකම් කරනු ලැබූ විට, ඔබ සොරා පිට සාපයක් තැබුවෙහි ය. ඔබ සාප කරනවා මට ඇසිණි. බලන්න, ඒ කාසි මා ළඟ ඇත. ඒවා ගත්තේ මම ය”යි කීවේ ය. ඔහුගේ මව, “මාගේ පුත්‍රය, සමිඳාණන් වහන්සේ ඔබට ආශීර්වාද කරන සේක්වා”යි කීවා ය. </span></span><span class="verse v3" data-usfm="JDG.17.3"><span class="label">3</span><span class="content">ඔහු තමාගේ මවට රිදී කාසි එක්දහස් එකසියය නැවත දුන්නේ ය. එවිට ඔහුගේ මවු කතා කොට, “කැපූ රූපයක් ද වාත්තු පිළිමයක් ද සෑදීමට මම මේ රිදී මාගේ ම අතින් මාගේ පුත්‍රයා වෙනුවෙන් සමිඳාණන් වහන්සේට සැබැවින් ම කැප කෙළෙමි. දැන් ඒවා මම නැවත ඔබට දෙමි”යි කීවා ය. </span></span><span class="verse v4" data-usfm="JDG.17.4"><span class="label">4</span><span class="content">ඔහු ඒ මුදල නැවත ඔහුගේ මවට දුන් කල, ඔහුගේ මව රිදී කාසි දෙසියයක් රැගෙන කම්කරුවෙකුට දුන්නා ය. ඔහු එයින් කැපූ රූපයක් ද වාත්තු පිළිමයක් ද සෑදුවේ ය. ඒවා මීකාගේ ගෙයි තිබුණේ ය.</span></span> 
     </div> 
     <div class="p"> <span class="verse v4" data-usfm="JDG.17.4"><span class="content"> </span></span><span class="verse v5" data-usfm="JDG.17.5"><span class="label">5</span><span class="content">මීකා නම් මේ මිනිසාට දේවාලයක් තිබුණේ ය. ඔහු ඒපොද් සැට්ටයක් ද තෙරපීම් රූප ද සාදා තමාට පූජකයෙකු ව සිටින පිණිස තමාගේ පුත්‍රයෙකු පත් කෙළේ ය. </span></span><span class="verse v6" data-usfm="JDG.17.6"><span class="label">6</span><span class="content">ඒ කාලයේ දී ඉශ්රායෙල්හි රජ කෙනෙක් නොසිටියේ ය. එක් එක්කෙනා තම තමාට රිසි දේ කෙළේ ය.</span></span> 
     </div> 
     <div class="p"> <span class="verse v6" data-usfm="JDG.17.6"><span class="content"> </span></span><span class="verse v7" data-usfm="JDG.17.7"><span class="label">7</span><span class="content">ජුදා පෙළපතට අයිති වූ ජුදයේ බෙත්ලෙහෙමේ සිට පැමිණි එක්තරා ලෙවීය තරුණයෙක් සිටියේ ය. ඔහු එහි ටික කලකට වාසය කළ කෙනෙකි. </span></span><span class="verse v8" data-usfm="JDG.17.8"><span class="label">8</span><span class="content">ඒ මිනිසා විසීමට තැනක් සොයන පිණිස ජුදයේ බෙත්ලෙහෙමෙන් පිටත් ව ගොස්, ගමන් කරනුයේ, එප්‍රායිම් කඳු රටේ මීකාගේ ගෙදරට පැමිණියේ ය. </span></span><span class="verse v9" data-usfm="JDG.17.9"><span class="label">9</span><span class="content">“ඔබ කොතැනින් ආවෙහි දැ”යි මීකා ඔහුගෙන් ඇසී ය. ඔහු ද, “මම ජුදයේ බෙත්ලෙහෙමේ ලෙවීවරයෙක්මි; මට විසීමට තැනක් සොයා යමි”යි පිළිතුරු දුන්නේ ය.</span></span> 
     </div> 
     <div class="p"> <span class="verse v9" data-usfm="JDG.17.9"><span class="content"> </span></span><span class="verse v10" data-usfm="JDG.17.10"><span class="label">10</span><span class="content">එවිට මීකා, “මා සමඟ වාසය කර, මට පිය කෙනෙකු ද පූජකයෙකු ද වන්න; මම ඔබට අවුරුදු පතා රිදී කාසි දසයක් හා ඇඳුම් කුට්ටමක් ද කෑම ද දෙන්නෙමි”යි ඔහුට කීවේ ය. </span></span><span class="verse v11" data-usfm="JDG.17.11"><span class="label">11</span><span class="content">එවිට ලෙවීවරයා ඇතුළු වී මීකා සමඟ වාසය කරන්නට සතුටු විය. ඔහු වනාහි මීකාට තමාගේ පුත්‍රයන්ගෙන් එක් කෙනෙකු මෙන් විය. </span></span><span class="verse v12" data-usfm="JDG.17.12"><span class="label">12</span><span class="content">මීකා ඒ ලෙවීවරයා පූජකයා වශයෙන් පත් කෙළේ ය. ලෙවීවරයා ඔහුගේ ගෙයි විසී ය. </span></span><span class="verse v13" data-usfm="JDG.17.13"><span class="label">13</span><span class="content">මීකා කතා කරමින්, “ලෙවීවරයෙකු මට පූජකකමට සිටින නිසා සමිඳාණන් වහන්සේ මට යහපත කරන සේකැ යි දැන් දනිමි”යි කී ය.</span></span> 
     </div> 
    </div> 
   </div> 
  </div>
 </body>
</html>