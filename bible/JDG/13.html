<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch13" data-usfm="JDG.13">  
     <div class="s1"> <span class="heading"><b>සම්සොන්ගේ උපත</b></span> 
     </div> 
     <div class="p"> <span class="content"> </span><span class="verse v1" data-usfm="JDG.13.1"><span class="label">1</span><span class="content">ඉශ්රායෙල් සෙනඟ නැවතත් සමිඳාණන් වහන්සේ ඉදිරියෙහි පව් කළෝ ය. සමිඳාණන් වහන්සේ ඔවුන් පිලිස්තිවරුන්ගේ අතට සතළිස් අවුරුද්දකට පාවා දුන් සේක.</span></span> 
     </div> 
     <div class="p"> <span class="verse v1" data-usfm="JDG.13.1"><span class="content"> </span></span><span class="verse v2" data-usfm="JDG.13.2"><span class="label">2</span><span class="content">දාන්ගේ වංශයට අයිති ශොරාහි එක්තරා මිනිසෙක් සිටියේ ය. ඔහුගේ නම මානෝවා ය. ඔහුගේ භාර්යාව වඳ වූ බැවින් දරුවන් නොලැබ සිටියා ය. </span></span><span class="verse v3" data-usfm="JDG.13.3"><span class="label">3</span><span class="content">සමිඳාණන් වහන්සේගේ දූතයා ඒ ස්ත්‍රියට පෙනී මෙසේ කීවේ ය: “නුඹ වඳ ව දරුවන් නොලැබ සිටින්නෙහි ය. එහෙත්, නුඹ පිළිසිඳගෙන පුත්‍රයෙකු ලබන්නෙහි ය. </span></span><span class="verse v4" data-usfm="JDG.13.4"><span class="label">4</span><span class="content">ඒ නිසා දැන් ඉතින් මුද්‍රික පානය වත්, සැර බීම වත් නොබී, අපවිත්‍ර දෙයක් නොකා සිටින හැටියට වගබලාගන්න. </span></span><span class="verse v5" data-usfm="JDG.13.5"><span class="label">5</span><span class="content">මන්ද, නුඹ පිළිසිඳගෙන පුත්‍රයෙකු ලබන්නෙහි ය. දැළි පිහියකින් ඔහුගේ කෙස් නොකැපිය යුතු ය. මන්ද, දරුවා ගර්භයේ පටන් දෙවියන් වහන්සේට කැප කරන ලද නාසරීයයෙකු විය යුතු බැවිනි. ඔහු පිලිස්තිවරුන්ගේ අතින් ඉශ්රායෙල්වරුන් ගළවා ගන්නේ ය.”</span></span> 
     </div> 
     <div class="p"> <span class="verse v5" data-usfm="JDG.13.5"><span class="content"> </span></span><span class="verse v6" data-usfm="JDG.13.6"><span class="label">6</span><span class="content">එවිට ඒ ස්ත්‍රිය ඇගේ පුරුෂයා වෙත අවුත් මෙසේ කීවා ය: “දෙවියන් වහන්සේට කැප වූ මනුෂ්‍යයෙක් මා ළඟට ආවේ ය. ඔහුගේ පෙනීම දේව දූතයෙකුගේ පෙනීම හා සමාන ව ඉතා ප්‍රතාපවත් ව තිබුණේ ය. ඔහු කොතැනින් ආවේ ද කියා මම නොඇසීමි. ඔහු තමාගේ නම මට දැන්වූයේ නැත. </span></span><span class="verse v7" data-usfm="JDG.13.7"><span class="label">7</span><span class="content">එහෙත්, ඔහු මට කතා කොට, ‘බලන්න, නුඹ පිළිසිඳගෙන පුත්‍රයෙකු ලබන්නෙහි ය; ඒ නිසා දැන් ඉතින් මුද්‍රික පානය වත්, සැර බීම වත් නොබී, අපවිත්‍ර කිසි දෙයක් නොකා සිටින්න. මන්ද, ඒ දරුවා ගර්භයේ පටන් මැරෙන දවස දක්වා දෙවියන් වහන්සේට කැප කරන ලද නාසරීයයෙකු විය යුතු ය’යි කීවේ ය.”</span></span> 
     </div> 
     <div class="p"> <span class="verse v7" data-usfm="JDG.13.7"><span class="content"> </span></span><span class="verse v8" data-usfm="JDG.13.8"><span class="label">8</span><span class="content">එවිට මානෝවා සමිඳාණන් වහන්සේට කන්නලව් කරමින්, “අහෝ, සමිඳුනි, ඔබ විසින් එවන ලද දෙවියන් වහන්සේට කැප වූ මනුෂ්‍යයා නැවත අප ළඟට අවුත්, උපදින්නට යන දරුවාට අප විසින් කරනු ලැබිය යුතු දේ ඉගැන්වුව මැනවැ”යි කීවේ ය.</span></span> 
     </div> 
     <div class="p"> <span class="verse v8" data-usfm="JDG.13.8"><span class="content"> </span></span><span class="verse v9" data-usfm="JDG.13.9"><span class="label">9</span><span class="content">දෙවියන් වහන්සේ මානෝවාගේ කන්නලව්වට ඇහුම්කන් දුන් සේක. දේව දූතයා ඒ ස්ත්‍රිය කෙතේ සිටිය දී යළිත් ඈ ළඟට පැමිණියේ ය. එහෙත්, ඇගේ පුරුෂයා වන මානෝවා ඈ ළඟ නොසිටියේ ය. </span></span><span class="verse v10" data-usfm="JDG.13.10"><span class="label">10</span><span class="content">ස්ත්‍රිය ඉක්මනින් දුව ගොස්, “මෙන්න, එදා මා ළඟට ආ මනුෂ්‍යයා මට දැන් පෙනුණේ යැ”යි ඇගේ පුරුෂයාට දැන්වූවා ය.</span></span> 
     </div> 
     <div class="p"> <span class="verse v10" data-usfm="JDG.13.10"><span class="content"> </span></span><span class="verse v11" data-usfm="JDG.13.11"><span class="label">11</span><span class="content">මානෝවා නැඟිට සිය භාර්යාව කැටුව ගොස්, ඒ මනුෂ්‍යයා ළඟට පැමිණ, “මේ ස්ත්‍රියට කතා කළ මනුෂ්‍යයා ඔබ දැ”යි ඔහුගෙන් ඇසී ය. ඔහු ද, “ඔව්, මම යැ”යි පිළිතුරු දුන්නේ ය.</span></span> 
     </div> 
     <div class="p"> <span class="verse v11" data-usfm="JDG.13.11"><span class="content"> </span></span><span class="verse v12" data-usfm="JDG.13.12"><span class="label">12</span><span class="content">එවිට මානෝවා කතා කොට, “ඔබ කී දේ ඉටු වූ විට, දරුවා හැසිරිය යුත්තේ කෙසේ ද? ඔහු කළ යුත්තේ කුමක් දැ”යි ඇසුවේ ය.</span></span> 
     </div> 
     <div class="p"> <span class="verse v12" data-usfm="JDG.13.12"><span class="content"> </span></span><span class="verse v13" data-usfm="JDG.13.13"><span class="label">13</span><span class="content">සමිඳාණන් වහන්සේගේ දූතයා මානෝවාට කතා කොට, “මා ස්ත්‍රියට කී සියල්ල කිරීමට ඈ වගබලාගනී වා. </span></span><span class="verse v14" data-usfm="JDG.13.14"><span class="label">14</span><span class="content">මුද්‍රික වැලෙන් උපදින කිසිවක් නොකා, මුද්‍රික පානය වත් සැර බීම වත් නොබී, අපවිත්‍ර කිසිවක් නොකා සිටීවා. මා විසින් ඈට අණ කරන ලද සියල්ල ඈ කළ යුතු යැ”යි කී ය.</span></span> 
     </div> 
     <div class="p"> <span class="verse v14" data-usfm="JDG.13.14"><span class="content"> </span></span><span class="verse v15" data-usfm="JDG.13.15"><span class="label">15</span><span class="content">මානෝවා සමිඳාණන් වහන්සේගේ දූතයාට කතා කොට, “අප විසින් ඔබට එළු පැටවෙකු උයා පිළියෙළ කරනු ලබන තුරු, ඔබ නවත්වාගන්නට අපට අවසර ලැබේවා”යි කීවේ ය. </span></span><span class="verse v16" data-usfm="JDG.13.16"><span class="label">16</span><span class="content">සමිඳාණන් වහන්සේගේ දූතයා, “නුඹ මා නවත්වාගන්න නමුත්, නුඹේ කෑමෙන් නොකන්නෙමි; එහෙත්, නුඹ දවන යාග පූජාවක් පිළියෙළ කරන්නෙහි නම්, ඒ නුඹ විසින් සමිඳාණන් වහන්සේට ඔප්පු කරනු ලැබිය යුතු යැ”යි මානෝවාට කීවේ ය. ඔහු සමිඳාණන් වහන්සේගේ දූතයා බව මානෝවා නොදැන සිටියේ ය.</span></span> 
     </div> 
     <div class="p"> <span class="verse v16" data-usfm="JDG.13.16"><span class="content"> </span></span><span class="verse v17" data-usfm="JDG.13.17"><span class="label">17</span><span class="content">මානෝවා ද, “ඔබ කී ලෙස සිද්ධ වූ කල අප ඔබට ගෞරව කරන පිණිස ඔබේ නාමය කිමෙක් දැ”යි සමිඳාණන් වහන්සේගේ දූතයාගෙන් ඇසුවේ ය.</span></span> 
     </div> 
     <div class="p"> <span class="verse v17" data-usfm="JDG.13.17"><span class="content"> </span></span><span class="verse v18" data-usfm="JDG.13.18"><span class="label">18</span><span class="content"> </span><span class="content">සමිඳාණන් වහන්සේගේ දූතයා පිළිතුරු දෙමින්, “නුඹ මාගේ නාමය ගැන විචාරන්නේ මන් ද? එය අබිරහසකැ”යි කීවේ ය.</span></span> 
     </div> 
     <div class="p"> <span class="verse v18" data-usfm="JDG.13.18"><span class="content"> </span></span><span class="verse v19" data-usfm="JDG.13.19"><span class="label">19</span><span class="content">එවිට මානෝවා එළු පැටවාත්, ආහාර පූජාවත් ගෙනවුත්, අරුමපුදුම දේ කරන සමිඳාණන් වහන්සේට පර්වතය මත පූජා කෙළේ ය. </span></span><span class="verse v20" data-usfm="JDG.13.20"><span class="label">20</span><span class="content">ගිනි ජාලාව පූජාසනයෙන් අහස දෙස නඟින අතර, සමිඳාණන් වහන්සේගේ දූතයා ගිනි ජාලාවෙහි නැඟී ගියේ ය. මානෝවා ද ඔහුගේ භාර්යාව ද බලාගෙන සිටියෝ ය. එවිට ඔව්හු මුණින්තළා වැටුණෝ ය. </span></span><span class="verse v21" data-usfm="JDG.13.21"><span class="label">21</span><span class="content">ඉන්පසු සමිඳාණන් වහන්සේගේ දූතයා මානෝවාට වත්, ඔහුගේ භාර්යාවට වත් නොපෙනුණේ ය. එවිට මානෝවා ඔහු සමිඳාණන් වහන්සේගේ දූතයා බව දැන ගත්තේ ය.</span></span> 
     </div> 
     <div class="p"> <span class="verse v21" data-usfm="JDG.13.21"><span class="content"> </span></span><span class="verse v22" data-usfm="JDG.13.22"><span class="label">22</span><span class="content">මානෝවා කතා කොට, “අප දෙවියන් වහන්සේ දුටු නිසා ඒකාන්තයෙන් නසින්නෙමු”යි තම භාර්යාවට කීවේ ය.</span></span> 
     </div> 
     <div class="p"> <span class="verse v22" data-usfm="JDG.13.22"><span class="content"> </span></span><span class="verse v23" data-usfm="JDG.13.23"><span class="label">23</span><span class="content">එහෙත්, ඔහුගේ භාර්යාව, “සමිඳාණන් වහන්සේ අප නසන්නට කැමැති සේක් නම්, උන් වහන්සේ අපේ අතින් දවන යාග පූජාවක් හා ආහාර පූජාවක් පිළිගන්නේ වත්, උන් වහන්සේ මේ සියල්ල අපට පෙන්වන්නේ වත්, මේ කාලයේ දී අපට මෙබඳු දේවල් දන්වන්නේ වත් නැතැ”යි ඔහුට කීවා ය.</span></span> 
     </div> 
     <div class="p"> <span class="verse v23" data-usfm="JDG.13.23"><span class="content"> </span></span><span class="verse v24" data-usfm="JDG.13.24"><span class="label">24</span><span class="content">ඒ ස්ත්‍රිය පුත්‍රයෙකු ලැබූ පසු ඈ ඔහුට සම්සොන් යන නම තැබුවා ය. දරුවා වැඩුණේ ය. සමිඳාණන් වහන්සේ ඔහුට ආශීර්වාද කළ සේක. </span></span><span class="verse v25" data-usfm="JDG.13.25"><span class="label">25</span><span class="content">සම්සොන් ශොරාටත් එෂ්තායොල්ටත් අතරෙහි වූ දාන්ගේ කඳවුරේ සිටිය දී, සමිඳාණන් වහන්සේගේ ආත්මානුභාවය ඔහු ක්‍රියාවේ පොළඹවන්නට පටන්ගත්තේ ය.</span></span> 
     </div> 
    </div> 
   </div> 
  </div>
 </body>
</html>