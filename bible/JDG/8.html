<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJDG"> 
    <div class="chapter ch8" data-usfm="JDG.8">  
     <div class="s1"> <span class="heading"><b>මිදියන්වරුන්ගේ අන්ත පරාජය</b></span> 
     </div> 
     <div class="p"> <span class="content"> </span><span class="verse v1" data-usfm="JDG.8.1"><span class="label">1</span><span class="content">එප්‍රායිම් වැසියෝ ගිඩියොන්ට කතා කොට, “ඔබ මිදියන්වරුන්ට විරුද්ධ ව යුද්ධ කරන්නට යන කල අපට අඬ නොගසා මෙසේ කෙළේ මන්දැ”යි ඔහුට තද ලෙස දොස් පැවරූ හ.</span></span> 
     </div> 
     <div class="p"> <span class="verse v1" data-usfm="JDG.8.1"><span class="content"> </span></span><span class="verse v2" data-usfm="JDG.8.2"><span class="label">2</span><span class="content">ඔහු පිළිතුරු දෙමින්, “ඔබ හැම කළ දේට සමාන කළ විට මා කළ දේ කුමක් ද? එප්‍රායිම් ගෝත්‍රයට අයත් ඔබ කළ සුළු දේ අබියෙශෙර් නම් මාගේ ගෝත්‍රය කළ සියල්ලට වඩා වටිනවා නොවේ ද? </span></span><span class="verse v3" data-usfm="JDG.8.3"><span class="label">3</span><span class="content">ඔබ අතට දෙවියන් වහන්සේ මිදියන්හි අධිපතීන් වන ඔරෙබ් ද ශීබ් ද පාවා දුන් සේක. ඔබ කළ දේට සමාන ව මට කරන්නට හැකි වූයේ කිමෙක් දැ”යි ඔවුන්ගෙන් ඇසී ය. ඔහු එසේ කී කල ඔහු කෙරෙහි තිබුණ ඔවුන්ගේ කෝපය සංසිඳුණේ ය.</span></span> 
     </div> 
     <div class="p"> <span class="verse v3" data-usfm="JDG.8.3"><span class="content"> </span></span><span class="verse v4" data-usfm="JDG.8.4"><span class="label">4</span><span class="content">ගිඩියොන් සහ ඔහුගේ මිනිස්සු තුන්සියදෙනා ජොර්දාන් ගඟ ළඟට පැමිණ එයින් එතෙර වූ හ. ඔව්හු අධික වෙහෙසට පත් වී සිටිය නමුත්, එතෙක් සතුරන් ලුහුබැඳ ගියෝ ය. </span></span><span class="verse v5" data-usfm="JDG.8.5"><span class="label">5</span><span class="content">ගිඩියොන් සුක්කොත්හි මිනිසුන්ට කතා කොට, “මා කැටුව යන මිනිසුන් අධික වෙහෙසට පත් ව සිටින බැවින් ඔවුන්ට රොටි දුන මැනව; මම මිදියන්හි රජවරුන් වන ශෙබා ද ශල්මුන්නා ද ලුහුබැඳ යමි”යි කීවේ ය.</span></span> 
     </div> 
     <div class="p"> <span class="verse v5" data-usfm="JDG.8.5"><span class="content"> </span></span><span class="verse v6" data-usfm="JDG.8.6"><span class="label">6</span><span class="content">සුක්කොත්හි අධිපතීහු, “අප විසින් ඔබේ සේනාවට කෑම දෙනු ලබන පිණිස ශෙබා ද ශල්මුන්නා ද දැන් ඔබේ අතට අසු වී සිටිත් දැ”යි ඇසූ හ.</span></span> 
     </div> 
     <div class="p"> <span class="verse v6" data-usfm="JDG.8.6"><span class="content"> </span></span><span class="verse v7" data-usfm="JDG.8.7"><span class="label">7</span><span class="content">“සමිඳාණන් වහන්සේ ශෙබා ද ශල්මුන්නා ද මා අතට පාවා දුන් විට මම ඔබ හැමගේ මාංසය වනයේ කටුවලින් ද ගොකටුවලින් ද ඉරා දමන්නෙමි”යි ගිඩියොන් ඔවුන්ට කීවේ ය. </span></span><span class="verse v8" data-usfm="JDG.8.8"><span class="label">8</span><span class="content">ගිඩියොන් එතැනින් පෙනුයෙල්ට ගොස් එහි වැසියන්ගෙන් ද එසේ ම ඉල්ලුවේ ය. ඔව්හු ද සුක්කොත්හි වැසියන් උත්තර දුන් ලෙස ම ඔහුට උත්තර දුන්නෝ ය. </span></span><span class="verse v9" data-usfm="JDG.8.9"><span class="label">9</span><span class="content">ඔහු පෙනුයෙල්හි මිනිසුන්ට කතා කොට, “මම ජයාන්විත ව ආපසු ආ විට මේ බලකොටුව බිඳ දමන්නෙමි”යි කී ය.</span></span> 
     </div> 
     <div class="p"> <span class="verse v9" data-usfm="JDG.8.9"><span class="content"> </span></span><span class="verse v10" data-usfm="JDG.8.10"><span class="label">10</span><span class="content">ශෙබා ද ශල්මුන්නා ද පසළොස්දහසක් දෙනාගෙන් සමන්විත වූ ඔවුන්ගේ සේනාව සමඟ කර්කොර්හි සිටියෝ ය. පූර්ව දිශාවේ වැසියන්ගෙන් ඉතිරි වූයේ මේ අය පමණකි. මන්ද, යුද්ධයේ දී එකසිය විසිදහසක් දෙනා නැසුණෝ ය. </span></span><span class="verse v11" data-usfm="JDG.8.11"><span class="label">11</span><span class="content">ගිඩියොන් නොබාට ද ජොග්බෙහාට ද පෙරදිගින්, කූඩාරම්වල වාසය කරන්නන්ගේ පාරෙන් ගොස්, සේනාව පරීක්ෂාකාරී ව නොසිටිය දී ඔවුන්ට පහර දුන්නේ ය. </span></span><span class="verse v12" data-usfm="JDG.8.12"><span class="label">12</span><span class="content">ශෙබා ද ශල්මුන්නා ද පලා ගියෝ ය. ඔහු ඔවුන් පසුපස ලුහුබැඳ ගොස් මිදියන් රජ වන ශෙබා ද ශල්මුන්නා ද අල්ලාගත්තේ ය. ඔහු මුළු සේනාව ද භයගන්වා විසුරුවා හැරියේ ය.</span></span> 
     </div> 
     <div class="p"> <span class="verse v12" data-usfm="JDG.8.12"><span class="content"> </span></span><span class="verse v13" data-usfm="JDG.8.13"><span class="label">13</span><span class="content">ඉන්පසු ජෝවාෂ්ගේ පුත් ගිඩියොන් හෙරෙස් දුර්ගමාර්ගයෙන් ගමන් කර අවුත්, </span></span><span class="verse v14" data-usfm="JDG.8.14"><span class="label">14</span><span class="content">සුක්කොත්හි තරුණයෙකු අල්ලාගෙන ඔහුගෙන් තොරතුරු විචාළේ ය. ඔහු සැත්තෑසත්දෙනෙකුන් වන සුක්කොත්හි අධිපතීන් ද ප්‍රජා මූලිකයන් ද ගැන විස්තර ලියා දුන්නේ ය. </span></span><span class="verse v15" data-usfm="JDG.8.15"><span class="label">15</span><span class="content">ගිඩියොන් සුක්කොත්හි වැසියන් ළඟට අවුත්, ඔවුන්ට කතා කොට, “ඔබ මට සරදම් කළ අවස්ථාව සිහි කරන්න. ‘වෙහෙස වූ ඔබේ මිනිසුන්ට, අප විසින් කෑම දෙනු ලබන පිණිස ශෙබා ද ශල්මුන්නා ද ඔබේ අතට අසු ව සිටිත් දැ’යි ඔබ කීවහු ය. ඒ ශෙබා ද ශල්මුන්නා ද මෙන්න, බලන්නැ”යි කී ය. </span></span><span class="verse v16" data-usfm="JDG.8.16"><span class="label">16</span><span class="content">ඔහු නගරයේ ප්‍රජා මූලිකයන් අල්ලා වනයේ කටු ගස් ද ගොකටු ද රැගෙන එයින් සුක්කොත්හි මිනිසුන් මට්ටු කෙළේ ය. </span></span><span class="verse v17" data-usfm="JDG.8.17"><span class="label">17</span><span class="content">ඔහු පෙනුයෙල්හි බලකොටුව ද කඩා දමා නගරයේ වැසියන් මැරුවේ ය.</span></span> 
     </div> 
     <div class="p"> <span class="verse v17" data-usfm="JDG.8.17"><span class="content"> </span></span><span class="verse v18" data-usfm="JDG.8.18"><span class="label">18</span><span class="content">එවිට ගිඩියොන් ශෙබාට හා ශල්මුන්නාට කතා කොට, “ඔබ තාබෝර්හි මැරූ අය කොයි ආකාර මිනිස්සු දැ”යි ඇසුවේ ය. ඔව්හු පිළිතුරු දෙමින්, “ඒ අය ඔබ වාගේ ය. එකිනෙකා පෙනීමෙන් රාජ කුමාරයන්ට සමාන ය”යි කීවෝ ය.</span></span> 
     </div> 
     <div class="p"> <span class="verse v18" data-usfm="JDG.8.18"><span class="content"> </span></span><span class="verse v19" data-usfm="JDG.8.19"><span class="label">19</span><span class="content">ගිඩියොන් ද, “ඔව්හු මාගේ සහෝදරයෝ ය, මාගේ මෑණියන්ගේ පුත්‍රයෝ ය. ඔබ ඔවුන් නොමැරුවහු නම්, මමත් ඔබ නොමරමි යි ජීවමාන සමිඳාණන් වහන්සේගේ නාමයෙන් දිවුරා කියමි”යි කීවේ ය. </span></span><span class="verse v20" data-usfm="JDG.8.20"><span class="label">20</span><span class="content">ඔහු තමාගේ කුලුඳුල් පුත් ජෙතෙර්ට, “නැඟිට ඔවුන් මරන්නැ”යි කී ය. එහෙත්, ඒ තරුණයා බිය වී කඩුව නොඇද සිටියේ ය. මන්ද, ඔහු ඒ තාක් තරුණයෙකු ව සිටි බැවිනි.</span></span> 
     </div> 
     <div class="p"> <span class="verse v20" data-usfm="JDG.8.20"><span class="content"> </span></span><span class="verse v21" data-usfm="JDG.8.21"><span class="label">21</span><span class="content">එවිට ශෙබා ද ශල්මුන්නා ද කතා කොට, “ඔබ ම නැඟිට අප මරන්න. මන්ද, ලොකු මිනිසෙකු කළ යුතු දේ ලොකු මිනිසෙකු ම කළ යුතු ය”යි කීවෝ ය. ගිඩියොන් නැඟිට ශෙබා ද ශල්මුන්නා ද මරා, ඔවුන්ගේ ඔටුවන්ගේ කරේ තිබුණ අඩ සඳාකාර ආභරණ ගත්තේ ය.</span></span> 
     </div> 
     <div class="s1"> <span class="heading"><b>ගිඩියොන් සෑදූ රන් ඒපොද් පිළිමය</b></span> 
     </div> 
     <div class="p"> <span class="verse v21" data-usfm="JDG.8.21"><span class="content"> </span></span><span class="verse v22" data-usfm="JDG.8.22"><span class="label">22</span><span class="content">ඉශ්රායෙල් ජනයා ගිඩියොන්ට කතා කොට, “ඔබ ද ඔබේ පුත්‍රයා ද ඔබේ පුත්‍රයාගේ පුත්‍රයා ද අප කෙරෙහි ආණ්ඩු කළ යුතු ය. මන්ද, ඔබ මිදියන්වරුන්ගේ අතින් අප ගළවා ගත්තෙහි යැ”යි කී හ.</span></span> 
     </div> 
     <div class="p"> <span class="verse v22" data-usfm="JDG.8.22"><span class="content"> </span></span><span class="verse v23" data-usfm="JDG.8.23"><span class="label">23</span><span class="content">ගිඩියොන් පිළිතුරු දෙමින්, “මම ඔබ කෙරෙහි ආණ්ඩු නොකරන්නෙමි; මාගේ පුත්‍රයා වත් ඔබ කෙරෙහි ආණ්ඩු නොකරන්නේ ය; සමිඳාණන් වහන්සේ ඔබ කෙරෙහි ආණ්ඩු කරන සේකැ”යි කීවේ ය. </span></span><span class="verse v24" data-usfm="JDG.8.24"><span class="label">24</span><span class="content">ගිඩියොන් තවදුරටත් කතා කරමින්, “මම ඔබ හැමගෙන් ඉල්ලීමක් කරමි. ඔබ එකිනෙකා කොල්ලකෑ කුණ්ඩලාභරණ මට දෙන්නැ”යි කීවේ ය. ඔහු එසේ කීවේ, සතුරන් ඉෂ්මායෙල්වරුන් බැවින් ඔවුන්ට රන් කුණ්ඩලාභරණ තිබුණ නිසා ය.</span></span> 
     </div> 
     <div class="p"> <span class="verse v24" data-usfm="JDG.8.24"><span class="content"> </span></span><span class="verse v25" data-usfm="JDG.8.25"><span class="label">25</span><span class="content">ඔව්හු, “අපි ඒවා කැමැත්තෙන් ම දෙමු”යි පිළිතුරු දී වස්ත්‍රයක් අතුරා එක් එක්කෙනා කොල්ලකෑ කුණ්ඩලාභරණ එහි දැමුවෝ ය. </span></span><span class="verse v26" data-usfm="JDG.8.26"><span class="label">26</span><span class="content">මිදියන්හි රජු පැළඳ සිටි අඩ සඳ වැනි ආභරණ ද කර්ණාභරණ ද රත් නිල් වස්ත්‍ර ද ඔවුන්ගේ ඔටුවන්ගේ කර වටා තිබුණ මාල ද හැර ඔහු ඉල්ලා ගත් රන් කුණ්ඩලාභරණවල බර රන් කිලෝග්‍රෑම් විස්සක් පමණ විය. </span></span><span class="verse v27" data-usfm="JDG.8.27"><span class="label">27</span><span class="content">ගිඩියොන් එයින් පිළිමයක් සාදා එය තමාගේ නගරය වූ ඔප්‍රාහි පිහිටෙවුවේ ය. ඉශ්රායෙල්වරු සියලු දෙනා සමිඳාණන් වහන්සේට අවිශ්වාසවන්ත වී ඒ පිළිමය වැළඳගත්හ. එය ගිඩියොන්ටත්, ඔහුගේ පවුලටත් මලපතක් මෙන් විය.</span></span> 
     </div> 
     <div class="s1"> <span class="heading"><b>ගිඩියොන්ගේ මරණය</b></span> 
     </div> 
     <div class="p"> <span class="verse v27" data-usfm="JDG.8.27"><span class="content"> </span></span><span class="verse v28" data-usfm="JDG.8.28"><span class="label">28</span><span class="content">මෙසේ මිදියන්වරු ඉශ්රායෙල් සෙනඟ විසින් යටත් කරනු ලැබූ හ: ඉන්පසු ඔවුන්ට බලය පාන්නට නොහැකි විය. ගිඩියොන්ගේ පාලන කාලයේ දී දේශයේ සතළිස් අවුරුද්දක් සාමය පැවතුණේ ය.</span></span> 
     </div> 
     <div class="p"> <span class="verse v28" data-usfm="JDG.8.28"><span class="content"> </span></span><span class="verse v29" data-usfm="JDG.8.29"><span class="label">29</span><span class="content">ජෝවාෂ්ගේ පුත් ජෙරුබ්බාල් හෙවත් ගිඩියොන් තමාගේ ම ගෙදරට ගොස් එහි වාසය කෙළේ ය. </span></span><span class="verse v30" data-usfm="JDG.8.30"><span class="label">30</span><span class="content">ගිඩියොන්ට දාව උපන් පුත්‍රයෝ හැත්තෑදෙනෙක් වූ හ. එසේ වූයේ, ඔහුට බොහෝ භාර්යාවන් සිටි බැවිනි. </span></span><span class="verse v31" data-usfm="JDG.8.31"><span class="label">31</span><span class="content">ෂෙකෙම්හි ඔහුට උපභාර්යාවක් ද සිටියා ය. ඇගෙන් ඔහුට පුත්‍රයෙක් ලැබුණේ ය. ඔහු ඔහුට අබිමෙලෙක් යන නම තැබී ය. </span></span><span class="verse v32" data-usfm="JDG.8.32"><span class="label">32</span><span class="content">ජෝවාෂ්ගේ පුත් ගිඩියොන් දීර්ඝායු වළඳා මියගොස්, අබියෙශ්‍රීවරුන්ට අයත් ඔප්‍රාහි තමාගේ පියා වූ ජෝවාෂ්ගේ සොහොන් ගෙහි තැන්පත් කරනු ලැබුවේ ය.</span></span> 
     </div> 
     <div class="p"> <span class="verse v32" data-usfm="JDG.8.32"><span class="content"> </span></span><span class="verse v33" data-usfm="JDG.8.33"><span class="label">33</span><span class="content">ගිඩියොන් මියගිය පසු ඉශ්රායෙල් ජනයා යළිත් වහා ම සමිඳාණන් වහන්සේට අවිශ්වාසවන්ත වී බාල් දේවතාවා වැළඳ ගෙන ඔහුට නමස්කාර කරන්නට පටන්ගෙන බාල්-බෙරිත් තමන්ට දෙවි ලෙස තබා ගත්තෝ ය. </span></span><span class="verse v34" data-usfm="JDG.8.34"><span class="label">34</span><span class="content">ඔවුන් වට කර සිටි සියලු සතුරන්ගේ අත්වලින් ඔවුන් ගළවා ගත් ඔවුන්ගේ දෙවි සමිඳාණන් වහන්සේ ඔව්හු අමතක කළෝ ය. </span></span><span class="verse v35" data-usfm="JDG.8.35"><span class="label">35</span><span class="content">එපමණක් නොව, ජෙරුබ්බාල් හෙවත් ගිඩියොන් ඉශ්රායෙල් ජනයාට කළ සියලු යහපත් දේට ඔබින ලෙස ඔහුගේ පවුලට ඔව්හු කෙළෙහිගුණ ද නොදැක්වූ හ.</span></span> 
     </div> 
    </div> 
   </div> 
  </div>
 </body>
</html>