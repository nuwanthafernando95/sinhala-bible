<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1JN"> 
    <div class="chapter ch5" data-usfm="1JN.5">  
     <div class="s1"> <span class="heading"><b>ලෝකය ජයගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="1JN.5.1"><span class="label">1</span><span class="content">ජේසුස් වහන්සේ ක්‍රිස්තුන් වහන්සේ බව අදහන කවරෙක් නමුත් දෙවියන් වහන්සේගේ දරුවෙකි. පිය කෙනෙකුට ප්‍රේම කරන්නා ඔහුගෙන් උපන් පුත්‍රයාටත් ප්‍රේම කරයි. </span></span><span class="verse v2" data-usfm="1JN.5.2"><span class="label">2</span><span class="content">දෙවියන් වහන්සේට ප්‍රේම කිරීමෙන් ද, උන් වහන්සේගේ ආඥා පිළිපැදීමෙන් ද අපි උන් වහන්සේගේ දරුවන්ට ප්‍රේම කරන බව දැනගනිමු. </span></span><span class="verse v3" data-usfm="1JN.5.3"><span class="label">3</span><span class="content"> දෙවියන් වහන්සේට ප්‍රේම කිරීම යනු උන් වහන්සේගේ ආඥා පිළිපැදීම යි. උන් වහන්සේගේ ආඥා පිළිපැදීම දුෂ්කර නොවේ. </span></span><span class="verse v4" data-usfm="1JN.5.4"><span class="label">4</span><span class="content">මන්ද, දෙවියන් වහන්සේගෙන් උපන් හැම කෙනෙකු ම ලෝකයෙන් ජයගෙන ඇත. ලෝකය පරදවන වික්‍රමය නම් ඇදහිල්ල යි. </span></span><span class="verse v5" data-usfm="1JN.5.5"><span class="label">5</span><span class="content">ලෝකයෙන් ජයගත හැක්කේ, ජේසුස් වහන්සේ දෙවියන් වහන්සේගේ පුත්‍රයාණන් යයි අදහන තැනැත්තාට මිස අන් කවරෙකුට ද?</span></span> 
     </div> 
     <div class="s1"> <span class="heading"><b>පුත්‍රයාණන් පිළිබඳ ත්‍රිවිධ සාක්ෂිය</b></span> 
     </div> 
     <div class="p"> <span class="verse v5" data-usfm="1JN.5.5"><span class="content"> </span></span><span class="verse v6" data-usfm="1JN.5.6"><span class="label">6</span><span class="content">ජේසුස් ක්‍රිස්තුන් වහන්සේ, වතුර හා රුධිරය කරණකොටගෙන පැමිණි තැනැන් වහන්සේ ය. එසේ පැමිණියේ වතුර පමණක් නොව වතුරත් රුධිරයත් ඇතිව ය. මෙය සත්‍ය බවට ආත්මයාණන් වහන්සේ සාක්ෂි දරන සේක. මන්ද, ආත්මයාණන් වහන්සේ සත්‍යය වන බැවිනි. </span></span><span class="verse v7" data-usfm="1JN.5.7"><span class="label">7</span><span class="content">එබැවින් සාක්ෂි තුනක් ඇත: </span></span><span class="verse v8" data-usfm="1JN.5.8"><span class="label">8</span><span class="content">ආත්මයාණන් වහන්සේ, වතුර හා රුධිරය යන මේ තුන ය. මේ සාක්ෂි තුන අතරේ එකඟත්වයක් ඇත. </span></span><span class="verse v9" data-usfm="1JN.5.9"><span class="label">9</span><span class="content">අපි මනුෂ්‍යයන්ගේ සාක්ෂිය පිළිගනිමු. එහෙත් දෙවියන් වහන්සේගේ සාක්ෂිය ඊට වඩා බලගතු ය. දෙවියන් වහන්සේගේ ම සාක්ෂිය නම්, සිය පුත්‍රයාණන් පිළිබඳ ව දුන් සාක්ෂිය වේ. </span></span><span class="verse v10" data-usfm="1JN.5.10"><span class="label">10</span><span class="content">දෙවියන් වහන්සේගේ පුත්‍රයා අදහාගන්නාට තමා තුළ ම සාක්ෂිය ඇත. දෙවියන් වහන්සේ අදහානොගන්නා, උන් වහන්සේ තමන් පුත්‍රයාණන් පිළිබඳ ව දී ඇති සාක්ෂි විශ්වාස නොකරන බැවින්, උන් වහන්සේ බොරුකාරයෙකු කරයි. </span></span><span class="verse v11" data-usfm="1JN.5.11"><span class="label">11</span><span class="content"> ඒ සාක්ෂිය නම්, දෙවියන් වහන්සේ අපට සදාතන ජීවනය දුන් බවත්, ඒ ජීවනය තම පුත්‍රයාණන් තුළ ඇති බවත් ය. </span></span><span class="verse v12" data-usfm="1JN.5.12"><span class="label">12</span><span class="content">පුත්‍රයාණන් වහන්සේ පිළිගත් තැනැත්තාට මේ ජීවනය ඇත. දෙවියන් වහන්සේගේ පුත්‍රයාණන් නොපිළිගත් තැනැත්තාට ඒ ජීවනය නැත.</span></span> 
     </div> 
     <div class="s1"> <span class="heading"><b>සදාතන ජීවන ඥානය</b></span> 
     </div> 
     <div class="p"> <span class="verse v12" data-usfm="1JN.5.12"><span class="content"> </span></span><span class="verse v13" data-usfm="1JN.5.13"><span class="label">13</span><span class="content">මෙය මා ඔබ වෙත ලියා එවන්නේ දෙවියන් වහන්සේගේ පුත්‍රයාණන් අදහන ඔබ හැමට සදාතන ජීවනය ඇති බව ඔබ නිසැක ව දැනගන්නා පිණිස ය. </span></span><span class="verse v14" data-usfm="1JN.5.14"><span class="label">14</span><span class="content">උන් වහන්සේ ඉදිරියෙහි අපට තිබෙන නිසැකකම නම්, අප උන් වහන්සේගේ කැමැත්ත ලෙස යමක් ඉල්ලුවොත්, උන් වහන්සේ අපේ ඉල්ලීම අසන බව ය. </span></span><span class="verse v15" data-usfm="1JN.5.15"><span class="label">15</span><span class="content">ඒ ඉල්ලීමට උන් වහන්සේ සවන් දෙන බව අපි දනිමු නම්, අප උන් වහන්සේගෙන් ඉල්ලන දේ අපට ලැබෙන බව අපි දනිමු.</span></span> 
     </div> 
     <div class="p"> <span class="verse v15" data-usfm="1JN.5.15"><span class="content"> </span></span><span class="verse v16" data-usfm="1JN.5.16"><span class="label">16</span><span class="content">යමෙකු තම සහෝදරයා මරණීය නොවන පාපයක් කරන බව දුටුවොත්, ඔහු යාච්ඤා කෙරේ වා! එවිට, එය මරණයට නොපමුණුවන පාපයක් නම්, දෙවියන් වහන්සේ ඔහුට ජීවනය දෙන සේක. මරණයට පමුණුවන පාපයක් ඇත්තේ ය. ඒ ගැන ඔබ යාච්ඤා කළ යුතු යයි මම නොකියමි. </span></span><span class="verse v17" data-usfm="1JN.5.17"><span class="label">17</span><span class="content">සියලු අදමිටුකම් පව් ය. එහෙත් සියලු ම පාප මරණයට පමුණුවන පව් නොවේ.</span></span> 
     </div> 
     <div class="p"> <span class="verse v17" data-usfm="1JN.5.17"><span class="content"> </span></span><span class="verse v18" data-usfm="1JN.5.18"><span class="label">18</span><span class="content">දෙවියන් වහන්සේගෙන් උපත ලැබූ කිසිවෙකු පාපයෙහි නිරත ව නොසිටින බව අපි දනිමු. දෙවියන් වහන්සේගේ පුත්‍රයාණෝ ඔහු රක්ෂා කරන සේක. ඔහුට හානියක් කරන්නට නපුරාට බැරි ය.</span></span> 
     </div> 
     <div class="p"> <span class="verse v18" data-usfm="1JN.5.18"><span class="content"> </span></span><span class="verse v19" data-usfm="1JN.5.19"><span class="label">19</span><span class="content">අප දෙවියන් වහන්සේට අයිති බවත්, මුළු ලෝකය නපුරාට යටත් බවත් දනිමු. </span></span><span class="verse v20" data-usfm="1JN.5.20"><span class="label">20</span><span class="content">තවද, දෙවියන් වහන්සේගේ පුත්‍රයාණන් පැමිණ, සැබෑ දෙවියන් දැනගැනීමට ප්‍රඥාව අපට දුන් බව අපි දනිමු. ඇත්තෙන් ම අප සැබෑ දෙවියන් තුළ, එනම්, උන් වහන්සේගේ පුත්‍රයාණන් වන ජේසුස් ක්‍රිස්තුන් වහන්සේ තුළ ජීවත් වෙමු. ක්‍රිස්තුන් වහන්සේ සැබෑ වූ දෙවියන් ද සදාතන ජීවනය ද වන සේක. </span></span><span class="verse v21" data-usfm="1JN.5.21"><span class="label">21</span><span class="content">මාගේ ප්‍රිය දරුවෙනි, බොරු දෙවිවරුන්ගෙන් පරිස්සම් වී සිටින්න.</span></span> 
     </div> 
    </div> 
   </div> 
  </div>
 </body>
</html>