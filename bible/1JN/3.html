<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1JN"> 
    <div class="chapter ch3" data-usfm="1JN.3">  
     <div class="s1"> <span class="heading"><b>දෙවියන් වහන්සේගේ දරුවෝ</b></span> 
     </div> 
     <div class="p"> <span class="content"> </span><span class="verse v1" data-usfm="1JN.3.1"><span class="label">1</span><span class="content"> </span><span class="content"> බලන්න, පියාණන් වහන්සේ අපට කෙතරම් ප්‍රේම කර ඇද් ද? අපි දෙවියන් වහන්සේගේ දරුවෝ යයි කියන තරමට උන් වහන්සේ අපට ප්‍රේම කළ සේක. ඇත්තෙන් ම අපි උන් වහන්සේගේ දරුවෝ ම ය. ලෝකයා දෙවියන් වහන්සේ නොහඳුනන බැවින්, ඔව්හු අප ද නොහඳුනති. </span></span><span class="verse v2" data-usfm="1JN.3.2"><span class="label">2</span><span class="content">ප්‍රේමවන්තයෙනි, අපි දැනට ම දෙවියන් වහන්සේගේ දරුවෝ ය. එහෙත් අනාගතයේ දී අපි කොයි ආකාර අය වන්නෙමු දැ යි තව ම ප්‍රකාශ වී නැත. කෙසේ වෙතත් උන් වහන්සේ ප්‍රකාශ වන විට අපි උන් වහන්සේට සමාන වන බව දනිමු. මන්ද, උන් වහන්සේගේ ප්‍රකෘති ස්වභාවයෙහි ම අපි උන් වහන්සේ දකින්නෙමු. </span></span><span class="verse v3" data-usfm="1JN.3.3"><span class="label">3</span><span class="content">උන් වහන්සේ පිළිබඳ මේ බලාපොරොත්තුව ඇති හැම කෙනෙක් ම, උන් වහන්සේ පිරිසිදු ව සිටින්නාක් මෙන්, තමන් ද පිරිසිදු කරගනිති.</span></span> 
     </div> 
     <div class="p"> <span class="verse v3" data-usfm="1JN.3.3"><span class="content"> </span></span><span class="verse v4" data-usfm="1JN.3.4"><span class="label">4</span><span class="content">පව් කරන සෑම දෙන ම දේව නීතිය කඩ කරති. පාපය නම් දේව නීතිය කඩ කිරීම ය. </span></span><span class="verse v5" data-usfm="1JN.3.5"><span class="label">5</span><span class="content"> ක්‍රිස්තුන් වහන්සේ පැමිණියේ පව් දුරු කරන පිණිස බව ඔබ දන්නහු ය. උන් වහන්සේ තුළ පාපයක් නැත. </span></span><span class="verse v6" data-usfm="1JN.3.6"><span class="label">6</span><span class="content">යමෙක් උන් වහන්සේ තුළ ජීවත් වන්නේ ද ඔහු පව් නොකරයි. පව් කරන කිසිවෙක් උන් වහන්සේ දුටුවේ වත්, උන් වහන්සේ අඳුනන්නේ වත් නැත.</span></span> 
     </div> 
     <div class="p"> <span class="verse v6" data-usfm="1JN.3.6"><span class="content"> </span></span><span class="verse v7" data-usfm="1JN.3.7"><span class="label">7</span><span class="content">මාගේ ප්‍රිය දරුවෙනි, ඔබ මුළා කරන්නට කිසිවෙකුට ඉඩ නොදෙන්න. උන් වහන්සේ ධර්මිෂ්ඨ ව සිටින්නාක් මෙන්, දමිටුකම් කරන්නා දමිටු ව සිටියි. </span></span><span class="verse v8" data-usfm="1JN.3.8"><span class="label">8</span><span class="content">පව් කරන තැනැත්තා යක්ෂයාට අයිති ය. මන්ද, පටන්ගැන්මේ සිට ම යක්ෂයා පව් කර ඇත. දෙවියන් වහන්සේගේ පුත්‍රයා ප්‍රකාශ වූයේ යක්ෂයාගේ ක්‍රියා විනාශ කිරීම පිණිස ය.</span></span> 
     </div> 
     <div class="p"> <span class="verse v8" data-usfm="1JN.3.8"><span class="content"> </span></span><span class="verse v9" data-usfm="1JN.3.9"><span class="label">9</span><span class="content">දෙවියන් වහන්සේගෙන් උපත ලැබූ කිසිවෙක් පව් නොකරති. මන්ද, උන් වහන්සේගේ ජීවය ඔහු තුළ පවතියි. ඔහු දෙවියන් වහන්සේගෙන් උපත ලැබ සිටින බැවින් ඔහුට පව් කළ නොහැකි ය. </span></span><span class="verse v10" data-usfm="1JN.3.10"><span class="label">10</span><span class="content">දෙවියන් වහන්සේගේ දරුවන් ද යක්ෂයාගේ දරුවන් ද හඳුනාගත හැක්කේ මෙසේ ය: යුතු දේ නොකරන, තම සහෝදරයාට ප්‍රේම නොකරන, කිසිවෙක් දෙවියන් වහන්සේගේ දරුවෝ නොවෙති.</span></span> 
     </div> 
     <div class="s1"> <span class="heading"><b>සහෝදර ප්‍රේමය</b></span> 
     </div> 
     <div class="p"> <span class="verse v10" data-usfm="1JN.3.10"><span class="content"> </span></span><span class="verse v11" data-usfm="1JN.3.11"><span class="label">11</span><span class="content"> </span><span class="content"> පටන්ගැන්මේ සිට ඔබ ඇසූ පණිවුඩය නම්, අප එකිනෙකාට ප්‍රේම කළ යුතු ය යනු යි. </span></span><span class="verse v12" data-usfm="1JN.3.12"><span class="label">12</span><span class="content"> සිය සහෝදරයා මැරූ, නපුරාට අයිති වූ කායින් මෙන් අප නොවිය යුතු ය. කායින් සිය සහෝදරයා මැරුවේ මන් ද? තමාගේ ක්‍රියා නපුරු ව ද සහෝදරයාගේ ක්‍රියා යහපත් ව ද තිබුණු බැවිනි.</span></span> 
     </div> 
     <div class="p"> <span class="verse v12" data-usfm="1JN.3.12"><span class="content"> </span></span><span class="verse v13" data-usfm="1JN.3.13"><span class="label">13</span><span class="content">සහෝදරයෙනි, ලෝකයා ඔබට වෛර කරන්නේ නම් පුදුම නොවන්න. </span></span><span class="verse v14" data-usfm="1JN.3.14"><span class="label">14</span><span class="content"> අපි සහෝදරයන්ට ප්‍රේම කරන බැවින් මරණයෙන් ජීවනයට පැමිණ සිටින බව දනිමු. ප්‍රේම නොකරන්නා මරණයෙහි පවතියි. </span></span><span class="verse v15" data-usfm="1JN.3.15"><span class="label">15</span><span class="content">තම සහෝදරයාට වෛර කරන කවරෙක් නමුත් මිනී මරන්නෙකි. කිසි මිනී මරන්නෙකු තුළ සදාතන ජීවනය නොමැති බව ඔබ දන්නහු ය. </span></span><span class="verse v16" data-usfm="1JN.3.16"><span class="label">16</span><span class="content">ප්‍රේමය යනු කිමෙක් දැ යි අප දන්නේ, ක්‍රිස්තුන් වහන්සේ සිය ජීවිතය අප උදෙසා පරිත්‍යාග කළ බැවිනි. අප ද, සහෝදරයන් උදෙසා අපේ ජීවිත පරිත්‍යාග කළ යුතු ය. </span></span><span class="verse v17" data-usfm="1JN.3.17"><span class="label">17</span><span class="content">ලෞකික සම්පත් ඇති කෙනෙක්, තම සහෝදරයාගේ අගහිඟකම දැක දැකත්, ඔහුට අනුකම්පා නොකරත් නම්, දෙවියන් වහන්සේගේ ප්‍රේමය ඔහු තුළ පවතින්නේ කෙසේ ද? </span></span><span class="verse v18" data-usfm="1JN.3.18"><span class="label">18</span><span class="content">මාගේ ප්‍රිය දරුවෙනි, අපගේ ප්‍රේමය වචනයෙන් වත්, කතාවෙන් වත් නොව, ක්‍රියාවෙන් ප්‍රකාශ වන සත්‍ය ප්‍රේමයක් විය යුතු ය.</span></span> 
     </div> 
     <div class="s1"> <span class="heading"><b>දෙවියන් වහන්සේ ඉදිරියේ නිර්භීතකම</b></span> 
     </div> 
     <div class="p"> <span class="verse v18" data-usfm="1JN.3.18"><span class="content"> </span></span><span class="verse v19" data-usfm="1JN.3.19"><span class="label">19</span><span class="content">අප සත්‍යයේ පිහිටා සිටින බව දන්නේත්, ඒ ගැන දෙවියන් වහන්සේ ඉදිරියේ අපේ සිතේ සහතිකයක් අපට ඇති විය හැක්කේත් මෙසේ ය: </span></span><span class="verse v20" data-usfm="1JN.3.20"><span class="label">20</span><span class="content">අපේ සිත අපට දෝෂාරෝපණය කරයි නම්, දෙවියන් වහන්සේ අපේ සිතට වඩා උතුම් බවත්, උන් වහන්සේ සියල්ල දන්නා බවත් අපි දනිමු. </span></span><span class="verse v21" data-usfm="1JN.3.21"><span class="label">21</span><span class="content">ප්‍රේමවන්තයෙනි, අපේ සිත අපට දෝෂාරෝපණය නොකරයි නම්, දෙවියන් වහන්සේ ඉදිරියේ අපට බියවීමට කරුණක් නැත. </span></span><span class="verse v22" data-usfm="1JN.3.22"><span class="label">22</span><span class="content">තවද, අපි උන් වහන්සේගේ ආඥා පිළිපදින නිසා ද, උන් වහන්සේට ප්‍රියමනාප දේ කරන නිසා ද, උන් වහන්සේගෙන් ඉල්ලන සියල්ල ලබමු. </span></span><span class="verse v23" data-usfm="1JN.3.23"><span class="label">23</span><span class="content"> උන් වහන්සේගේ ආඥාව නම්, උන් වහන්සේගේ පුත්‍රයාණන් වන ජේසුස් ක්‍රිස්තුන් වහන්සේ ඇදහීමත්, උන් වහන්සේ අපට අණ කළ ලෙස එකිනෙකාට ප්‍රේම කිරීමත් ය. </span></span><span class="verse v24" data-usfm="1JN.3.24"><span class="label">24</span><span class="content">උන් වහන්සේගේ ආඥා පිළිපදින්නා, උන් වහන්සේ තුළ වෙසෙයි; උන් වහන්සේ ද ඔහු තුළ වැඩවසන සේක. උන් වහන්සේ අප තුළ වැඩවසන බව අප දන්නේ උන් වහන්සේ අපට දුන් ශුද්ධාත්මයාණන් කරණකොටගෙන ය.</span></span> 
     </div> 
    </div> 
   </div> 
  </div>
 </body>
</html>