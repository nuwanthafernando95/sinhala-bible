<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1JN"> 
    <div class="chapter ch1" data-usfm="1JN.1">  
     <div class="s1"> <span class="heading"><b>ජීවනයේ ධර්මයාණෝ</b></span> 
     </div> 
     <div class="p"> <span class="content"> </span><span class="verse v1" data-usfm="1JN.1.1"><span class="label">1</span><span class="content"> </span><span class="content"> මූලාරම්භයේ පටන් වූ ජීවනයේ ධර්මයාණන් ගැන අපි ඔබට ලියමු. අපි උන් වහන්සේ කනින් ඇසීමු, අපේ ඇස්වලින් දුටිමු; දැක බලා, අපේ අත්වලින් ස්පර්ශ කෙළෙමු. </span></span><span class="verse v2" data-usfm="1JN.1.2"><span class="label">2</span><span class="content"> මේ ජීවනය දෘශ්‍යමාන විය. අපි එය දැක, ඒ ගැන සාක්ෂි දරමින්, පියාණන් වහන්සේ සමඟ වැඩවිසූ, අපට දෘශ්‍යමාන කරන ලද සදාතන ජීවනය ඔබට ප්‍රකාශ කරමු. </span></span><span class="verse v3" data-usfm="1JN.1.3"><span class="label">3</span><span class="content">අප ඔබටත් ප්‍රකාශ කරන්නේ අප ඇසූ දුටු ඒ දේ ම ය. අප එසේ කරන්නේ, පියාණන් වහන්සේ ද උන් වහන්සේගේ පුත්‍රයාණන් වන ජේසුස් ක්‍රිස්තුන් වහන්සේ ද සමඟ පවත්නා අපේ සහභාගිකමට ඔබත් පංගුකාර වන පිණිස ය. </span></span><span class="verse v4" data-usfm="1JN.1.4"><span class="label">4</span><span class="content">තවද, අප මෙය ලියන්නේ අප හැමගේ ප්‍රීතිය සම්පූර්ණ වන පිණිස ය.</span></span> 
     </div> 
     <div class="s1"> <span class="heading"><b>දෙවියන් වහන්සේ ආලෝකය ය</b></span> 
     </div> 
     <div class="p"> <span class="verse v4" data-usfm="1JN.1.4"><span class="content"> </span></span><span class="verse v5" data-usfm="1JN.1.5"><span class="label">5</span><span class="content">උන් වහන්සේගෙන් අප ඇසූ, ඔබට දන්වන පණිවුඩය මෙය වේ: දෙවියන් වහන්සේ ආලෝකය ය, උන් වහන්සේ තුළ කිසි ම අන්ධකාරයක් නැත. </span></span><span class="verse v6" data-usfm="1JN.1.6"><span class="label">6</span><span class="content">එබැවින්, උන් වහන්සේ සමඟ අපි සහභාගිකම පවත්වන්නෙමු යි කියමින් අපි අන්ධකාරයෙහි හැසිරෙමු නම් අප කියන්නේ බොරුවකි. අප පිළිපදින්නේ සත්‍යය නොවේ. </span></span><span class="verse v7" data-usfm="1JN.1.7"><span class="label">7</span><span class="content">එහෙත් උන් වහන්සේ ආලෝකයෙහි සිටින සේ ම අපිත් ආලෝකයෙහි හැසිරෙමු නම්, එකිනෙකා සමඟ සහභාගිකම අපට ඇත. එවිට උන් වහන්සේගේ පුත්‍රයාණන් වන ජේසුස් වහන්සේගේ ලේ සියලු පව්වලින් අප පවිත්‍ර කරන්නේ ය.</span></span> 
     </div> 
     <div class="p"> <span class="verse v7" data-usfm="1JN.1.7"><span class="content"> </span></span><span class="verse v8" data-usfm="1JN.1.8"><span class="label">8</span><span class="content">අපට පාපයක් නැතැ යි කියමු නම්, අපි අප ම රවටාගනිමු; සත්‍යය ද අප තුළ නැත. </span></span><span class="verse v9" data-usfm="1JN.1.9"><span class="label">9</span><span class="content">එහෙත් අපි පාපෝච්චාරණය කරමු නම්, විශ්වාසවන්ත වූ ද, ධර්මිෂ්ඨ වූ ද, දෙවියන් වහන්සේ සියලු පාපවලින් ද අදමිටුකම්වලින් ද අප පවිත්‍ර කරන සේක. </span></span><span class="verse v10" data-usfm="1JN.1.10"><span class="label">10</span><span class="content">අපි පව් කර නැතැ යි කියමු නම්, අපි උන් වහන්සේ බොරුකාරයෙකු කරමු: උන් වහන්සේගේ වචනය ද අප තුළ නොපවතියි.</span></span> 
     </div> 
    </div> 
   </div> 
  </div>
 </body>
</html>