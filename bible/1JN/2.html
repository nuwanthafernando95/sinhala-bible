<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1JN"> 
    <div class="chapter ch2" data-usfm="1JN.2">  
     <div class="s1"> <span class="heading"><b>මැදහත්කාරයාණෝ</b></span> 
     </div> 
     <div class="p"> <span class="content"> </span><span class="verse v1" data-usfm="1JN.2.1"><span class="label">1</span><span class="content">මාගේ ප්‍රිය දරුවෙනි, මේ කාරණා මා ඔබට ලියා එවන්නේ, ඔබ පව් නොකරන පිණිස ය. එහෙත් යමෙකු පව් කළොත්, ධර්මිෂ්ඨ වූ ජේසුස් ක්‍රිස්තුන් වහන්සේ නම් මැදහත්කාරයාණන් කෙනෙක් අප වෙනුවෙන් පියාණන් වහන්සේ වෙත සිටින සේක. </span></span><span class="verse v2" data-usfm="1JN.2.2"><span class="label">2</span><span class="content">අපේ පාපයෙන් මිදීමේ මිලය උන් වහන්සේ ය; එය අපේ පව් උදෙසා පමණක් නොව සකල ලෝකයාගේ ද පව් උදෙසා ය.</span></span> 
     </div> 
     <div class="p"> <span class="verse v2" data-usfm="1JN.2.2"><span class="content"> </span></span><span class="verse v3" data-usfm="1JN.2.3"><span class="label">3</span><span class="content">අපි උන් වහන්සේගේ ආඥා පිළිපදිමු නම්, එයින් අප උන් වහන්සේ දන්නා බව සහතික වේ. </span></span><span class="verse v4" data-usfm="1JN.2.4"><span class="label">4</span><span class="content">“මම උන් වහන්සේ දනිමි”යි කියමින් උන් වහන්සේගේ ආඥා නොපිළිපදින තැනැත්තා බොරුකාරයෙකි; සත්‍යය ඔහු තුළ නැත. </span></span><span class="verse v5" data-usfm="1JN.2.5"><span class="label">5</span><span class="content">එහෙත් යමෙක් උන් වහන්සේගේ දහම පිළිපදින්නේ ද, ඒකාන්තයෙන් ම ඔහු තුළ දෙවියන් වහන්සේගේ ප්‍රේමය සම්පූර්ණ වී ඇත. අප උන් වහන්සේ තුළ සිටින බව දැනගන්නේ මෙසේ ය: </span></span><span class="verse v6" data-usfm="1JN.2.6"><span class="label">6</span><span class="content">උන් වහන්සේ තුළ ජීවත් වන්නේ යයි කියන තැනැත්තා, ක්‍රිස්තුන් වහන්සේ ජීවත් වුණාක් මෙන් ජීවත් විය යුතු ය.</span></span> 
     </div> 
     <div class="s1"> <span class="heading"><b>අලුත් ආඥාව</b></span> 
     </div> 
     <div class="p"> <span class="verse v6" data-usfm="1JN.2.6"><span class="content"> </span></span><span class="verse v7" data-usfm="1JN.2.7"><span class="label">7</span><span class="content"> </span><span class="content"> ප්‍රේමවන්තයෙනි, මා ඔබ හට ලියා එවන්නේ අලුත් ආඥාවක් නොව, පටන්ගැන්මේ සිට ම ඔබ අතර තිබුණු පැරණි ආඥාව ය. ඒ පැරණි ආඥාව නම් ඔබ අසා ඇති පණිවුඩය ම ය. </span></span><span class="verse v8" data-usfm="1JN.2.8"><span class="label">8</span><span class="content">කෙසේ වෙතත් මා ඔබ වෙත ලියා එවන මෙම ආඥාව අලුත් එකකි. එහි සත්‍යය ක්‍රිස්තුන් වහන්සේ තුළ ද ඔබ තුළ ද විද්‍යමාන වී ඇත. මන්ද, අන්ධකාරය පහ ව යන්නේ ය. සැබෑ ආලෝකය දැනටමත් බැබළෙන්නේ ය. </span></span><span class="verse v9" data-usfm="1JN.2.9"><span class="label">9</span><span class="content">ආලෝකයෙහි පවතිමි යි කියමින් සිය සහෝදරයාට වෛර කරන්නා තවමත් අන්ධකාරයෙහි සිටියි. </span></span><span class="verse v10" data-usfm="1JN.2.10"><span class="label">10</span><span class="content">සිය සහෝදරයාට ප්‍රේම කරන්නා ආලෝකයෙහි සිටියි. ඒ නිසා පැකිළී වැටීමට හේතුවක් ඔහුට නැත. </span></span><span class="verse v11" data-usfm="1JN.2.11"><span class="label">11</span><span class="content">එහෙත් සිය සහෝදරයාට වෛර කරන්නා අන්ධකාරයෙහි හැසිරෙයි. අන්ධකාරයෙන් ඔහුගේ ඇස් අන්ධ වී තිබෙන බැවින්, තමා යන්නේ කොහේ දැ යි ඔහු නොදනියි.</span></span> 
     </div> 
     <div class="p"> <span class="verse v11" data-usfm="1JN.2.11"><span class="content"> </span></span><span class="verse v12" data-usfm="1JN.2.12"><span class="label">12</span><span class="content">මාගේ ප්‍රියාදර දරුවෙනි, මා ඔබට ලියන්නේ උන් වහන්සේගේ නාමය නිසා ඔබේ පව් කමා කර ඇති බැවිනි. </span></span><span class="verse v13" data-usfm="1JN.2.13"><span class="label">13</span><span class="content">පියවරුනි, මා ඔබට ලියන්නේ, මූලාරම්භයේ සිට වැඩසිටින තැනැන් වහන්සේ ඔබ දන්නා බැවිනි. තරුණයිනි, මා ඔබට ලියන්නේ, ඔබ නපුරා දමනය කර ඇති බැවිනි. </span></span><span class="verse v14" data-usfm="1JN.2.14"><span class="label">14</span><span class="content">දරුවෙනි, මා ඔබට ලියා එවූයේ, ඔබ පියාණන් වහන්සේ දන්නා බැවිනි. පියවරුනි, මා ඔබට ලියා එවූයේ, මූලාරම්භයේ සිට වැඩසිටින තැනැන් වහන්සේ ඔබ දන්නා බැවිනි. තරුණයෙනි, මා ඔබට ලියා එවූයේ, ඔබ ශක්තිමත් බැවිනුත්, දෙවියන් වහන්සේගේ වචනය ඔබ තුළ ඇති බැවිනුත්, ඔබ නපුරා දමනය කර ඇති බැවිනුත් ය.</span></span> 
     </div> 
     <div class="p"> <span class="verse v14" data-usfm="1JN.2.14"><span class="content"> </span></span><span class="verse v15" data-usfm="1JN.2.15"><span class="label">15</span><span class="content">මේ ලෝකයට වත්, එහි ඇති දේ වලට වත් ආලය නොකරන්න. යමෙක් ලෝකයට ආලය කරන්නේ ද, දෙවියන් වහන්සේ කෙරෙහි ප්‍රේමය ඔහු තුළ නැත. </span></span><span class="verse v16" data-usfm="1JN.2.16"><span class="label">16</span><span class="content">මන්ද, ලෝකයෙහි තිබෙන සියල්ල, එනම්, කාමරාගයත්, මාංසික තෘෂ්ණාවත්, අහංකාරකමත් ඇතිවන්නේ පියාණන් වහන්සේගෙන් නොව ලෝකයෙන් ය. </span></span><span class="verse v17" data-usfm="1JN.2.17"><span class="label">17</span><span class="content">ලෝකයත් ලෝකානුරාගයත් පහ වී යන්නේ ය. එහෙත් දෙවියන් වහන්සේගේ කැමැත්ත කරන්නා සදහට ම ජීවත් වන්නේ ය.</span></span> 
     </div> 
     <div class="s1"> <span class="heading"><b>ක්‍රිස්තු-විරෝධියා</b></span> 
     </div> 
     <div class="p"> <span class="verse v17" data-usfm="1JN.2.17"><span class="content"> </span></span><span class="verse v18" data-usfm="1JN.2.18"><span class="label">18</span><span class="content">ප්‍රිය දරුවෙනි, අවසාන මොහොත පැමිණ ඇත. මේ කාලයේ දී ක්‍රිස්තු-විරෝධියා එන බව ඔබ අසා ඇත. දැනට ම බොහෝ ක්‍රිස්තු-විරෝධීහු පහළ වී සිටිති. මේ කරුණින් මෙය අන්තිම මොහොත බව අපට පෙනේ. </span></span><span class="verse v19" data-usfm="1JN.2.19"><span class="label">19</span><span class="content">මේ ක්‍රිස්තු-විරෝධීන් අපෙන් වෙන් ව ගිය නමුත් අපට අයිති ව සිටියේ නැත. ඔවුන් අපට අයිති ව සිටියා නම්, අප සමඟ නැවතී සිටිනු ඇත. එහෙත් ඔවුන් වෙන් වී ගිය කරුණෙන් පෙනෙන්නේ ඔවුන්ගෙන් කිසිවෙකුවත් අපට සැබෑ ලෙස අයිති නුවූ බව ය.</span></span> 
     </div> 
     <div class="p"> <span class="verse v19" data-usfm="1JN.2.19"><span class="content"> </span></span><span class="verse v20" data-usfm="1JN.2.20"><span class="label">20</span><span class="content">එහෙත් ඔබ වනාහි ශුද්ධ තැනැන් වහන්සේගෙන් ආලේපය ලබා ඇත. එයින් ඔබ හැමට ප්‍රඥාව ලැබී ඇත. </span></span><span class="verse v21" data-usfm="1JN.2.21"><span class="label">21</span><span class="content">මා ඔබට ලියා එවූයේ ඔබ සත්‍යය නොදන්නා නිසා නොව, එය දන්නා නිසාත්, සත්‍යයෙන් කිසි බොරුවක් හට නොගන්නා බව දන්නා නිසාත් ය.</span></span> 
     </div> 
     <div class="p"> <span class="verse v21" data-usfm="1JN.2.21"><span class="content"> </span></span><span class="verse v22" data-usfm="1JN.2.22"><span class="label">22</span><span class="content">බොරුකාරයා කවරෙක් ද? ඔහු අන් කිසිවෙකු නොව, ජේසුස් වහන්සේ ක්‍රිස්තුස් නොවේ යයි කියන තැනැත්තා ය. ක්‍රිස්තු-විරෝධියාත් ඔහු ම ය. ඔහු පියාණන් වහන්සේත් පුත්‍රයාණන් වහන්සේත් ප්‍රතික්ෂේප කරන්නේ ය. </span></span><span class="verse v23" data-usfm="1JN.2.23"><span class="label">23</span><span class="content">යමෙක් පුත්‍රයාණන් වහන්සේ ප්‍රතික්ෂේප කරන්නේ ද, ඔහු පියාණන් වහන්සේත් ප්‍රතික්ෂේප කරයි; යමෙක් පුත්‍රයාණන් වහන්සේ පිළිගන්නේ ද, ඔහු පියාණන් වහන්සේත් පිළිගන්නේ ය. </span></span><span class="verse v24" data-usfm="1JN.2.24"><span class="label">24</span><span class="content">ඔබ මුල සිට ම ඇසූ දේ සිතෙහි නිදන් කරගන්න. මුල සිට ම ඔබ ඇසූ දේ ඔබ තුළ පවතී නම් ඔබ පුත්‍රයාණන් වහන්සේ තුළත්, පියාණන් වහන්සේ තුළත් ජීවමාන ව සිටින්නහු ය. </span></span><span class="verse v25" data-usfm="1JN.2.25"><span class="label">25</span><span class="content">උන් වහන්සේ අපට දුන් පොරොන්දුව නම් මේ සදාතන ජීවනය ය.</span></span> 
     </div> 
     <div class="p"> <span class="verse v25" data-usfm="1JN.2.25"><span class="content"> </span></span><span class="verse v26" data-usfm="1JN.2.26"><span class="label">26</span><span class="content">මා මේ කාරණා ඔබට ලිව්වේ ඔබ මුළා කරන්නට උත්සාහ කරන අය සම්බන්ධයෙන් ය. </span></span><span class="verse v27" data-usfm="1JN.2.27"><span class="label">27</span><span class="content">උන් වහන්සේගෙන් ලැබූ ආලේපය ඔබ තුළ පවතින හෙයින් ඔබට ඉගැන්වීමට අන් කිසිවෙක් වුවමනා නැත. උන් වහන්සේගේ ඒ ආලේපය ඔබට සියල්ල උගන්වනු ඇත. එය සත්‍යම ය; අසත්‍යයක් නොවේ. ඒ ආලේපය ඔබට ඉගැන්වූ පරිදි, උන් වහන්සේ තුළ පැවතී සිටින්න.</span></span> 
     </div> 
     <div class="p"> <span class="verse v27" data-usfm="1JN.2.27"><span class="content"> </span></span><span class="verse v28" data-usfm="1JN.2.28"><span class="label">28</span><span class="content">ඉතින් මාගේ ප්‍රිය දරුවෙනි, උන් වහන්සේ තුළ පවතින්න. එසේ කළ යුත්තේ උන් වහන්සේ ප්‍රකාශ වූ විට ඔබ නිසැක ව සිටින පිණිසත්, උන් වහන්සේගේ ආගමනයේ දී ඔබ උන් වහන්සේ ඉදිරියේ ලජ්ජා රහිත ව සිටින පිණිසත් ය. </span></span><span class="verse v29" data-usfm="1JN.2.29"><span class="label">29</span><span class="content">උන් වහන්සේ ධර්මිෂ්ඨ බව ඔබ දන්නහු නම්, දමිටුකම් කරන සියල්ලන් උන් වහන්සේගෙන් උපත ලබා සිටින බව ඔබට තේරුම් යනු ඇත.</span></span> 
     </div> 
    </div> 
   </div> 
  </div>
 </body>
</html>