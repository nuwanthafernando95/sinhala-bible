<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch9" data-usfm="1KI.9">  
     <div class="s1"> <span class="heading"><b>දෙවියන් වහන්සේ සලමොන්ට යළි දර්ශනය වීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 7:11-22</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="1KI.9.1"><span class="label">1</span><span class="content">සලමොන් සමිඳාණන් වහන්සේගේ මාලිගාව ද රාජ මාලිගාව ද ගොඩනඟා, තම ආසාව පරිදි සාදන්නට කැමැති වූ සියල්ලත් සාදා නිම කළ විට, </span></span><span class="verse v2" data-usfm="1KI.9.2"><span class="label">2</span><span class="content">සමිඳාණන් වහන්සේ ගිබියොන්හි දී ඔහුට දර්ශනය වූ ලෙස ම දෙ වන‍ වරටත් ඔහුට දර්ශනය වූ සේක. </span></span><span class="verse v3" data-usfm="1KI.9.3"><span class="label">3</span><span class="content">උන් වහන්සේ ඔහුට කතා කොට මෙසේ වදාළ සේක: “නුඹ මා ඉදිරියෙහි ඔප්පු කළ නුඹේ යාච්ඤාවත්, කන්නලව්වත් මම ඇසුවෙමි. නුඹ ගොඩනැඟුවාවූ මේ මාලිගාවෙහි මාගේ නාමය සදහට ම පවතින පිණිස එය විශුද්ධ කෙළෙමි. මාගේ නෙත ද සිත ද නිරන්තරයෙන් මෙයට යොමු වී තිබෙන්‍නේ ය. </span></span><span class="verse v4" data-usfm="1KI.9.4"><span class="label">4</span><span class="content">ඉතින්, නුඹේ පිය වූ දාවිත් හැසුරුණ පරිදි නුඹ මා ඉදිරියෙහි සෘජු සිතක් ඇති ව ද අවංක ව ද හැසිරෙමින්, මා නුඹට අණ කළ සියල්ල ප්‍රකාරයට ඉටු කර, මාගේ පණත් ද විනිශ්චයයන් ද පිළිපදින්නෙහි නම්, </span></span><span class="verse v5" data-usfm="1KI.9.5"><span class="label">5</span><span class="content">ඉශ්රායෙල් සිංහාසනයෙහි හිඳින්නට නුඹට කෙනෙක් නැති ව යන්නේ නැත කියා මා නුඹේ පිය දාවිත්ට පොරොන්දු වූ හැටියට, ඉශ්රායෙල්වරුන් කෙරෙහි නුඹේ රාජ්‍යයේ සිංහාසනය සදහට ම ස්ථීර කරන්නෙමි. </span></span><span class="verse v6" data-usfm="1KI.9.6"><span class="label">6</span><span class="content">එහෙත්, නුඹලා ද නුඹලාගේ දරුවන් ද මා වෙතින් ඉවත් ව ගොස්, මා විසින් නුඹලා ඉදිරියෙහි තබන ලද මාගේ ආඥා හා පණත් නොපවත්වා අන් දෙවිවරුන් වෙත ගොස්, ඔවුන්ට වැඳුම්පිදුම් කර නමස්කාර කළොත්, </span></span><span class="verse v7" data-usfm="1KI.9.7"><span class="label">7</span><span class="content">මම ඉශ්රායෙල්වරුන්ට දුන් දේශයෙන් ඔවුන් නෙරපාදමන්නෙමි. මාගේ නාමය සඳහා මා විශුද්ධ කළ මේ මාලිගාවත් මාගේ ඇස් හමුයෙන් පහකර දමන්නෙමි. ඉශ්රායෙල්වරුන් ද සියලු ජාතීන් අතර සමච්චලයක් හා උපහාසයක් වනු ඇත. </span></span><span class="verse v8" data-usfm="1KI.9.8"><span class="label">8</span><span class="content">මේ මාලිගාවේ නටබුන් ගොඩ ළඟින් යන සියල්ලන් විස්මයට පත් ව, කවටකම් කර, ‘සමිදාණන් වහන්සේ මේ දේශයටත්, මේ මාලිගාවටත් මෙසේ කෙළේ මන්දැ’යි අසනු ඇත. </span></span><span class="verse v9" data-usfm="1KI.9.9"><span class="label">9</span><span class="content">එවිට මිනිස්සු උත්තර දෙමින්, ‘ඔවුන් තමන්ගේ පියවරුන් මිසර දේශයෙන් ගෙනා තමන්ගේ දෙවි සමිඳාණන් වහන්සේ අත්හැර, අන් දෙවිවරුන්ට ඇලුම් ව, ඔවුන්ට නමස්කාර කොට, වැඳුම්පිදුම් කළ නිසා සමිඳාණන් වහන්සේ මේ සියලු විපත් ඔවුන් පිට පැමිණෙවු සේකැ’යි කියන්නෝ ය.”</span></span> 
     </div> 
     <div class="s1"> <span class="heading"><b>හීරාම් රජු සමඟ ගිවිසුම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 8:1-2</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="1KI.9.9"><span class="content"> </span></span><span class="verse v10" data-usfm="1KI.9.10"><span class="label">10</span><span class="content">සලමොන් රජ සමිඳාණන් වහන්සේගේ මාලිගාව සහ රජ මාලිගාව යන මාලිගා දෙක ගොඩනැඟීමට ගත කළ විසි අවුරුද්දට පසු, </span></span><span class="verse v11" data-usfm="1KI.9.11"><span class="label">11</span><span class="content">ඔහු රිසි පරිදි ඔහුට කිහිරි ලී ද දේවදාර ලී ද රත්රන් ද සපයා දුන් තීර්හි හීරාම් රජු හට ගලීල දේශයෙහි නගර විස්සක් දුන්නේ ය. </span></span><span class="verse v12" data-usfm="1KI.9.12"><span class="label">12</span><span class="content">හීරාම් ද සලමොන් තමාට දුන් නගර බලන්නට තීර්හි සිට ඇවිත් ඒවා ගැන සතුටු නොවී, </span></span><span class="verse v13" data-usfm="1KI.9.13"><span class="label">13</span><span class="content">“මාගේ සහෝදරය, ඔබ මට දුන් මේ නගර මොනවා දැ”යි කියා ඒවාට ‘කාබුල් රට ය’යි නම් තැබුවේ ය. ඒ නම අද දක්වා ම පවතී. </span></span><span class="verse v14" data-usfm="1KI.9.14"><span class="label">14</span><span class="content">හීරාම් රන් කිලෝග්‍රෑම් හාරදාහක් රජුට එවී ය.</span></span> 
     </div> 
     <div class="s1"> <span class="heading"><b>මාලිගාව සඳහා රාජකාරි වැඩ ගැනීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 8:3-18</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="1KI.9.14"><span class="content"> </span></span><span class="verse v15" data-usfm="1KI.9.15"><span class="label">15</span><span class="content">සලමොන් රජු රාජකාරියට මිනිසුන් ගත්තේ, සමිඳාණන් වහන්සේගේ මාලිගාව ද තම මාලිගාව ද මිල්ලෝ නම් ස්ථානය ද ජෙරුසලමේ පවුර ද හාශොර්, මෙගිද්දෝ සහ ගෙශෙර් යන නගර ද ගොඩනැඟීම සඳහා ය. </span></span><span class="verse v16" data-usfm="1KI.9.16"><span class="label">16</span><span class="content">මිසරයේ රජ වූ පාරාවෝ‍ අවුත් ගෙශෙර් නම් නගරය අල්ලාගෙන, එය ගිනිබත් කොට, ඒ නගරයේ විසූ කානානිවරුන් මරා එය සලමොන් රජුගේ බිරිඳ වන තම දුවට දායාදයක් කොට දී තිබිණි. </span></span><span class="verse v17" data-usfm="1KI.9.17"><span class="label">17</span><span class="content">සලමොන් රජ ගෙශෙර් ද පහළ බෙත්-හොරොන් ද </span></span><span class="verse v18" data-usfm="1KI.9.18"><span class="label">18</span><span class="content">බාලාත් ද රට තුළ වූ පාළුකරයෙහි තාමාර් ද </span></span><span class="verse v19" data-usfm="1KI.9.19"><span class="label">19</span><span class="content">තමන් සතු සියලු ගබඩා-නගර ද රථවලට නගර ද අසරුවන්ට නගර ද ජෙරුසලමෙහිත්, ලෙබනොන්හිත්, තමාගේ රජයට අඩංගු වූ මුළු දේශයෙහිත් තමන් රිසි පරිදි ගොඩනඟනු කැමැති සියල්ල ද ගොඩනැඟුවේ ය. </span></span><span class="verse v20" data-usfm="1KI.9.20"><span class="label">20</span><span class="content">ඉශ්රායෙල්වරුන් අතින් විනාශ නොවූ, ඉශ්රායෙල්වරුන්ට මුළුමනින් ම විනාශ කර දමන්නට බැරි වූ අමෝරිවරුන්ගෙන් ද හිත්තීවරුන්ගෙන් ද පෙරිස්සිවරුන්ගෙන් ද හිවීවරුන්ගෙන් ද ජෙබුසිවරුන්ගෙන් ද ඉතිරි වූ සියලු ජාතීන්ට පසු ව, </span></span><span class="verse v21" data-usfm="1KI.9.21"><span class="label">21</span><span class="content">දේශයෙහි ඉතිරි ව සිටි ඔවුන්ගේ ජනයාගෙන් සලමොන් රජ අද දවස දක්වා රාජකාරියට වහලුන් ගණනාවක් ගත්තේ ය. </span></span><span class="verse v22" data-usfm="1KI.9.22"><span class="label">22</span><span class="content">එහෙත්, සලමොන් ඉශ්රායෙල් ජනයා අතරෙන් කිසිවෙකු වහලෙකු කොට නොගත්තේ ය. ඔව්හු වනාහි යුද්ධ භටයන් ව, ඔහුගේ සේවකයන් ව, අධිපතියන් ව, සෙන්පතියන් ව, ඔහුගේ රථ කෙරෙහි ද අසරුවන් කෙරෙහි ද ප්‍රධානියන් ව සිටියෝ ය.</span></span> 
     </div> 
     <div class="p"> <span class="verse v22" data-usfm="1KI.9.22"><span class="content"> </span></span><span class="verse v23" data-usfm="1KI.9.23"><span class="label">23</span><span class="content">සලමොන්ගේ වැඩ බලාගත්, වැඩ කළ සෙනඟ පාලනය කළ ප්‍රධාන නිලධාරීහු පන්සිය පණස්දෙනෙක් වූ හ. </span></span><span class="verse v24" data-usfm="1KI.9.24"><span class="label">24</span><span class="content">පාරාවෝ‍ගේ දුව දාවිත්ගේ නුවර සිට සලමොන් විසින් ඇය උදෙසා ගොඩනඟන ලද ඇගේ මාලිගාවට පැමිණියා ය. ඉන්පසු ඔහු මිල්ලෝ නම් ස්ථානය ගොඩනැඟී ය.</span></span> 
     </div> 
     <div class="p"> <span class="verse v24" data-usfm="1KI.9.24"><span class="content"> </span></span><span class="verse v25" data-usfm="1KI.9.25"><span class="label">25</span><span class="content"> </span><span class="content">සලමොන් තමා සමිඳාණන් වහන්සේට ගොඩනැඟුවාවූ පූජාසනය පිට අවුරුද්දට තුන්වරක් දවන යාග පූජා හා සහභාගිකමේ පූජා ද උන් වහන්සේ ඉදිරියෙහි තිබුණු පූජාසනය පිට සුවඳ දුම් ද ඔප්පු කෙළේ ය. මෙසේ ඔහු මාලිගාව සාදා නිම කෙළේ ය.</span></span> 
     </div> 
     <div class="p"> <span class="verse v25" data-usfm="1KI.9.25"><span class="content"> </span></span><span class="verse v26" data-usfm="1KI.9.26"><span class="label">26</span><span class="content">සලමොන් රජ ඒදොම් දේශයෙහි රතු මුහුද අද්දර ඒලෝත් ළඟ පිහිටි එශියොන්-ගෙබෙර්හි නැව් කණ්ඩායමක් සෑදවී ය. </span></span><span class="verse v27" data-usfm="1KI.9.27"><span class="label">27</span><span class="content">හීරාම් රජ ද මුහුදේ තතු දන්න නාවිකයන් වන තම සේවකයන් සලමොන්ගේ සේවකයන් සමඟ ඒ නැව්වල යැවී ය. </span></span><span class="verse v28" data-usfm="1KI.9.28"><span class="label">28</span><span class="content">ඔව්හු ඕපීර් නම් දේශයට ගොස් එතැනින් රන් කිලෝග්‍රෑම් දාහතරදාහක් සලමොන් රජු වෙත ගෙනාහ.</span></span> 
     </div> 
    </div> 
   </div> 
  </div>
 </body>
</html>