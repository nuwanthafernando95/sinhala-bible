<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch16" data-usfm="1KI.16">  
     <div class="p"> <span class="content"> </span><span class="verse v1" data-usfm="1KI.16.1"><span class="label">1</span><span class="content">එවිට සමිඳාණන් වහන්සේගේ පණිවුඩය බාෂාට විරුද්ධ ව හනානීගේ පුත් ජේහු වෙත පැමිණියේ ය. </span></span><span class="verse v2" data-usfm="1KI.16.2"><span class="label">2</span><span class="content">එය මෙසේ ය: “කිසි වටිනාකමක් නැති නුඹ උසස් කර, මම මාගේ සෙනඟ වන ඉශ්රායෙල්වරුන්ගේ අධිපතියා කොට පත් කෙළෙමි. එහෙත්, නුඹ ජෙරොබෝවම්ගේ මාර්ගයෙහි හැසිරෙමින්, තමන්ගේ පාපවලින් මා කෝප කරවන හැටියට මාගේ සෙනඟ වන ඉශ්රායෙල්වරුන්ට පව් කරන්නට සැලැස්වූයෙහි ය. </span></span><span class="verse v3" data-usfm="1KI.16.3"><span class="label">3</span><span class="content">එබැවින් මම, බාෂා සහ ඔහුගේ වංශය සහමුලින් ම වනසාදමා, නුඹේ වංශය නෙබාත්ගේ පුත් වූ ජෙරොබෝවම්ගේ වංශය මෙන් වන්නට සලස්වන්නෙමි. </span></span><span class="verse v4" data-usfm="1KI.16.4"><span class="label">4</span><span class="content">බාෂාට අයිති, නගරයේ දී මැරෙණ අය බල්ලෝ කන්නෝ ය. පිටත දී මැරෙණ ඔහුට අයිති අය ආකාශයේ පක්ෂීහු කන්නෝ ය.”</span></span> 
     </div> 
     <div class="p"> <span class="verse v4" data-usfm="1KI.16.4"><span class="content"> </span></span><span class="verse v5" data-usfm="1KI.16.5"><span class="label">5</span><span class="content">බාෂා පිළිබඳ ඉතිරි කරුණු ද ඔහු කළ දේවල් ද ඔහුගේ බලවන්තකම් ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v6" data-usfm="1KI.16.6"><span class="label">6</span><span class="content">බාෂා මරණයට පත් වූ පසු තිර්ශාහි භූමදාන කරන ලදී. ඔහුගේ පුත් ඒලා ඔහු වෙනුවට රජ විය.</span></span> 
     </div> 
     <div class="p"> <span class="verse v6" data-usfm="1KI.16.6"><span class="content"> </span></span><span class="verse v7" data-usfm="1KI.16.7"><span class="label">7</span><span class="content">තවද, හනානීගේ පුත් දිවැසිවර ජේහු අතින් සමිඳාණන් වහන්සේගේ පණිවුඩය බාෂාටත්, ඔහුගේ වංශයටත් විරුද්ධ ව පැමිණියේ ය. එසේ වූයේ, ඔහු ජෙරොබෝ-වම්ගේ වංශයට සමාන වන හැටියට තමාගේ ක්‍රියාවලින් සමිඳාණන් වහන්සේ කෝප කරවමින් උන් වහන්සේගේ ඇස් හමුයෙහි කළ සියලු නපුරුකම් නිසාත්, ඔහු ඒ වංශය නැසූ නිසාත් ය.</span></span> 
     </div> 
     <div class="s1"> <span class="heading"><b>ඒලා ඉශ්රායෙල්වරුන්ගේ රජ වීම</b></span> 
     </div> 
     <div class="p"> <span class="verse v7" data-usfm="1KI.16.7"><span class="content"> </span></span><span class="verse v8" data-usfm="1KI.16.8"><span class="label">8</span><span class="content">ජුදාහි රජ වූ ආසාගේ විසිහය වන අවුරුද්දේ දී බාෂාගේ පුත් ඒලා ඉශ්රායෙල්වරුන්ගේ රජ වී තිර්ශාහි දෑවුරුද්දක් රජකම් කෙළේ ය. </span></span><span class="verse v9" data-usfm="1KI.16.9"><span class="label">9</span><span class="content">ඔහුගේ අශ්ව රථ සේනාවෙන් දෙකෙන් කොටසකට අධිපති ව සිටි ඔහුගේ සේවක වන සිම්රී ඔහුට විරුද්ධ ව කුමන්ත්‍රණ කොට, තිර්ශාහි මාලිගාවේ ප්‍රධානියා වන අර්ශාගේ නිවෙසේ ඔහු බීමත් ව සිටින විට, </span></span><span class="verse v10" data-usfm="1KI.16.10"><span class="label">10</span><span class="content">එහි ඇතුළු වී ජුදාහි රජ වන ආසාගේ විසිහත් වන අවුරුද්දේ දී ඔහුට පහර දී, ඔහු මරා ඔහු වෙනුවට රජ විය.</span></span> 
     </div> 
     <div class="p"> <span class="verse v10" data-usfm="1KI.16.10"><span class="content"> </span></span><span class="verse v11" data-usfm="1KI.16.11"><span class="label">11</span><span class="content">මෙසේ ඔහු රජ වී ස්වකීය සිංහාසනය පිට හිඳගත් වහාම බාෂාගේ නෑයන්ගෙන් වත්, මිත්‍රයන්ගෙන් වත්, කිසි පිරිමියෙකු ඉතුරු නොකොට ඔහුගේ වංශයේ සියල්ලන් මරාදැම්මේ ය. </span></span><span class="verse v12" data-usfm="1KI.16.12"><span class="label">12</span><span class="content">මෙසේ සිම්රී, බාෂාගේ මුළු වංශය විනාශ කෙළේ, බාෂා ද ඔහුගේ පුත් ඒලා ද තමන්ගේ නිරර්ථක දේව රූපවලින් ඉශ්රායෙල්වරුන්ගේ දෙවි සමිඳාණන් වහන්සේ කෝප කරවමින් ඔවුන් විසින් කරන ලද, </span></span><span class="verse v13" data-usfm="1KI.16.13"><span class="label">13</span><span class="content">ඉශ්රායෙල්වරුන්ට කිරීමට සලස්වන ලද ඔවුන්ගේ සියලු පාප නිසා උන් වහන්සේ දිවැසිවර ජේහු ලවා බාෂාට විරුද්ධ ව දෙන ලද තමන් වහන්සේගේ පණිවුඩය හැටියට ය. </span></span><span class="verse v14" data-usfm="1KI.16.14"><span class="label">14</span><span class="content">ඒලා පිළිබඳ ඉතිරි කරුණු ද ඔහු කළ සියල්ල ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද?</span></span> 
     </div> 
     <div class="s1"> <span class="heading"><b>සිම්රී ඉශ්රායෙල්වරුන්ගේ රජ වීම</b></span> 
     </div> 
     <div class="p"> <span class="verse v14" data-usfm="1KI.16.14"><span class="content"> </span></span><span class="verse v15" data-usfm="1KI.16.15"><span class="label">15</span><span class="content">ජුදාහි රජ වන ආසාගේ විසිහත් වන අවුරුද්දේ දී සිම්රී තිර්ශාහි සත් දවසක් රජකම් කෙළේ ය. එවිට සෙනඟ පිලිස්තිවරුන්ට අයිති ගිබ්බෙතොන් නගරය වටලා කඳවුරු බැඳගෙන සිටියෝ ය. </span></span><span class="verse v16" data-usfm="1KI.16.16"><span class="label">16</span><span class="content">‘සිම්රී කුමන්ත්‍රණ කොට රජුටත් පහර දුන්නේ ය’ කියා කඳවුරු බැඳගෙන සිටි සෙනඟ ඇසූ විට, සියලු ඉශ්රායෙල්වරු ඔවුන්ගේ සේනාපති වූ ඔම්රී ඒ දවසේ කඳවුරේ දී ඉශ්රායෙල්වරුන්ගේ රජ ලෙස පත් කළෝ ය. </span></span><span class="verse v17" data-usfm="1KI.16.17"><span class="label">17</span><span class="content">ඔම්රී ද ඔහු සමඟ සියලු ඉශ්රායෙල්වරු ද ගිබ්බෙතොන් නගරයේ සිට ගොස් තිර්ශා වටලා ගත්තෝ ය. </span></span><span class="verse v18" data-usfm="1KI.16.18"><span class="label">18</span><span class="content">තවද, නගරය අල්ලාගත් බව සිම්රී දුටු විට ඔහු රජ මාලිගාවේ බලකොටුවට ඇතුළු වී රජ මාලිගාවට ගිනි ලා ගෙන මළේ ය. </span></span><span class="verse v19" data-usfm="1KI.16.19"><span class="label">19</span><span class="content">එසේ වුණේ, ඔහු සමිඳාණන් වහන්සේගේ ඇස් හමුයෙහි නපුරු දේ කරමින්, ජෙරොබෝවම්ගේ මාර්ගයෙහි ද ඉශ්රායෙල්වරුන්ට පව් කරන්නට සලස්වන ලෙස ඔහු කළ පාපයේ හැටියට ද හැසිරෙමින් ඔහු කළ පාප නිසා ය. </span></span><span class="verse v20" data-usfm="1KI.16.20"><span class="label">20</span><span class="content">සිම්රී පිළිබඳ ඉතිරි කරුණු ද ඔහු කළ ද්‍රෝහිකම් ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද?</span></span> 
     </div> 
     <div class="p"> <span class="verse v20" data-usfm="1KI.16.20"><span class="content"> </span></span><span class="verse v21" data-usfm="1KI.16.21"><span class="label">21</span><span class="content">එකල ඉශ්රායෙල් සෙනඟ දෙපක්ෂයකට බෙදී සෙනඟගෙන් දෙකෙන් කොටසක් ගීනත්ගේ පුත් තිබ්නී රාජ ධුරයට පත් කරගැනීමට ඔහුට එකතු වූ හ. අනෙක් කොටස ඔම්රීට එකතු වූ හ. </span></span><span class="verse v22" data-usfm="1KI.16.22"><span class="label">22</span><span class="content">එහෙත්, ඔම්රීට එකතු වුණ සෙනඟ ගීනත්ගේ පුත් තිබ්නීට එකතු වූ සෙනඟ පරාජය කළෝ ය. මෙසේ තිබ්නී මළේ ය. ඔම්රී රජ විය.</span></span> 
     </div> 
     <div class="s1"> <span class="heading"><b>ඔම්රී ඉශ්රායෙල්වරුන්ගේ රජ වීම</b></span> 
     </div> 
     <div class="p"> <span class="verse v22" data-usfm="1KI.16.22"><span class="content"> </span></span><span class="verse v23" data-usfm="1KI.16.23"><span class="label">23</span><span class="content">ජුදාහි රජ වූ ආසාගේ තිස්එක් වන අවුරුද්දේ දී ඔම්රී ඉශ්රායෙල්වරුන්ගේ රජ වී දොළොස් අවුරුද්දක් රජකම් කෙළේ ය. තිර්ශාහි ඔහු අවුරුදු හයක් රජකම් කෙළේ ය. </span></span><span class="verse v24" data-usfm="1KI.16.24"><span class="label">24</span><span class="content">ඔහු සමාරිය කන්ද රිදී කාසි හයදහසකට ෂෙමෙර්ගෙන් මිලේට ගෙන කන්දෙහි නගරයක් ගොඩනඟා, තමා ගොඩනැඟුවාවූ නගරයට කන්ද අයිතිකරු වූ ෂෙමෙර්ගේ නාමය අනුව සමාරිය යන නම තැබී ය. </span></span><span class="verse v25" data-usfm="1KI.16.25"><span class="label">25</span><span class="content">ඔම්රී සමිඳාණන් වහන්සේගේ ඇස් හමුයෙහි නපුරු දේ කොට තමාට පළමුවෙන් සිටි සියල්ලන්ට ම වඩා දුෂ්ට ලෙස ක්‍රියා කෙළේ ය. </span></span><span class="verse v26" data-usfm="1KI.16.26"><span class="label">26</span><span class="content">මන්ද, ඔහු නෙබාත්ගේ පුත් ජෙරොබෝවම්ගේ සියලු මාර්ගවල ද තමාගේ නිරර්ථක දේව රූපවලින් ඉශ්රායෙල්වරුන්ගේ දෙවි සමිඳාණන් වහන්සේ කෝප කරවන ලෙස ඉශ්රායෙල්වරුන්ට කරන්නට සැලැස්සූ ඔහුගේ පාප හැටියට ද පව් කෙළේ ය. </span></span><span class="verse v27" data-usfm="1KI.16.27"><span class="label">27</span><span class="content">ඔම්රී කළ අනික් ක්‍රියා ද ඔහු කළ බලවන්තකම් ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v28" data-usfm="1KI.16.28"><span class="label">28</span><span class="content">ඔම්රී මරණයට පත් වූ විට සමාරියෙහි භූමිදාන කරනු ලැබී ය. ඔහුගේ පුත් ආහබ් ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>ආහබ් රජකමට පැමිණීම</b></span> 
     </div> 
     <div class="p"> <span class="verse v28" data-usfm="1KI.16.28"><span class="content"> </span></span><span class="verse v29" data-usfm="1KI.16.29"><span class="label">29</span><span class="content">ජුදාහි රජ වූ ආසාගේ තිස්අට වන අවුරුද්දේ දී ඔම්රීගේ පුත් ආහබ් ඉශ්රායෙල්වරුන්ගේ රජ වී සමාරියේ විසිදෑවුරුද්දක් ඉශ්රායෙල්වරුන් පාලනය කෙළේ ය. </span></span><span class="verse v30" data-usfm="1KI.16.30"><span class="label">30</span><span class="content">ඔම්රීගේ පුත් ආහබ් ද තමාට පළමුවෙන් සිටි සෑම දෙනාට වඩා සමිඳාණන් වහන්සේගේ ඇස් හමුයෙහි නපුරු දේ කෙළේ ය. </span></span><span class="verse v31" data-usfm="1KI.16.31"><span class="label">31</span><span class="content">තවද, ඔහු නෙබාත්ගේ පුත් ජෙරොබෝවම්ගේ පාප මාර්ගයෙහි හැසුරුණා පමණක් නොව, සීදොන්වරුන්ගේ රජ වූ එත්බාල්ගේ දුව වන ජෙශෙබෙල් බිරිඳ කොට පාවාගත්තේ ය. ඇරත්, ඔහු ගොස් බාල් දේවතාවාට වැඳුම්පිදුම් කරමින් නමස්කාර කෙළේ ය. </span></span><span class="verse v32" data-usfm="1KI.16.32"><span class="label">32</span><span class="content">ඔහු සමාරියේ ගොඩනැඟුවාවූ බාල් දේවතාවාගේ දේවාලයෙහි බාල්ට පූජාසනයක් ද අෂේරා කප් කණු ද සෑදී ය. </span></span><span class="verse v33" data-usfm="1KI.16.33"><span class="label">33</span><span class="content">ආහබ් තෙම තමාට පළමුවෙන් සිටි සියලු ඉශ්රායෙල් රජුන්ටත් වඩා ඉශ්රායෙල්වරුන්ගේ දෙවි සමිඳාණන් වහන්සේ කෝප කරවන ක්‍රියා කෙළේ ය. </span></span><span class="verse v34" data-usfm="1KI.16.34"><span class="label">34</span><span class="content">ඔහුගේ කාලයේ දී බෙතෙල්හි හීයෙල් නම් තැනැත්තා විසින් ජෙරිකෝව ගොඩනඟන ලදී. සමිඳාණන් වහන්සේ නූන්ගේ පුත් ජෝෂුවා ලවා දෙන ලද උන් වහන්සේගේ පණිවුඩය ලෙස, ඔහු එහි අත්තිවාරම් දමන විට ඔහුගේ කුළුඳුලා වන අබිරාම් ද ඔහු එහි දොරටු පිහිටුවන විට ඔහුගේ බාල පුත් සෙගුබ් ද නැසුණෝ ය.</span></span> 
     </div> 
    </div> 
   </div> 
  </div>
 </body>
</html>