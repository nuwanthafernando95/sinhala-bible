<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch13" data-usfm="1KI.13">  
     <div class="s1"> <span class="heading"><b>බෙතෙල්හි වැඳුම්පිදුම් හෙළා දැකීම</b></span> 
     </div> 
     <div class="p"> <span class="content"> </span><span class="verse v1" data-usfm="1KI.13.1"><span class="label">1</span><span class="content">ජෙරොබෝවම් සුවඳ පූජා ඔප්පුකරමින්පූජාසනය ළඟ සිටිද්දී දෙවියන් වහන්සේට කැප වූ මනුෂ්‍යයෙක්, සමිඳාණන් වහන්සේගේ ආඥාව පිට ජුදා සිට බෙතෙල් නගරයට පැමිණ, </span></span><span class="verse v2" data-usfm="1KI.13.2"><span class="label">2</span><span class="content">උන් වහන්සේගේ ආඥාව පිට පූජාසනයට විරුද්ධ ව ප්‍රසිද්ධියේ චෝදනා කරමින්, “එම්බා පූජාසනය, පූජාසනය, සමිඳාණන් වහන්සේ මෙසේ වදාරන සේක: ‘ජොසියා නම් පුත්‍රයෙක් දාවිත්ගේ වංශයට ඉපිද, කඳු මත පූජාස්ථානවල සුවඳ පූජා ඔප්පු කරන පූජකයන් මේ පූජාසනය පිට පූජා කරන්නේ ය; මිනීඇට ද තා පිට දවනු ලබන්නේ ය’ ”යි පැවසී ය. </span></span><span class="verse v3" data-usfm="1KI.13.3"><span class="label">3</span><span class="content">ඔහු එම දවසේ ලකුණක් දෙමින්, “සමිඳාණන් වහන්සේ වදාළ ලකුණ නම්, ‘පූජාසනය පැළී එය පිට තිබෙන අළු විසිරී වැටීම ය’ ”යි කී ය.</span></span> 
     </div> 
     <div class="p"> <span class="verse v3" data-usfm="1KI.13.3"><span class="content"> </span></span><span class="verse v4" data-usfm="1KI.13.4"><span class="label">4</span><span class="content">දෙවියන් වහන්සේට කැප වූ මනුෂ්‍යයා බෙතෙල්හි පූජාසනයට විරුද්ධ ව ප්‍රසිද්ධියේ චෝදනා කරමින් කී වචන ජෙරොබෝවම් රජු ඇසූ විට, ඔහු පූජාසනය වෙතින් තමාගේ අත දිගු කර, “ඔහු අල්ලාගනිව් ය”යි කීවේ ය. ඔහුට විරුද්ධ ව රජතුමා දිගු කළ තමාගේ අත, ආපසු නමා ගන්න බැරි ලෙස කොර විය. </span></span><span class="verse v5" data-usfm="1KI.13.5"><span class="label">5</span><span class="content">තවද, දෙවියන් වහන්සේට කැප වූ මනුෂ්‍යයා සමිඳාණන් වහන්සේගේ අණ පරිදි, දුන් ලකුණ හැටියට පූජාසනය පැළී, අළු පූජාසනයෙන් විසිරී වැටිණි. </span></span><span class="verse v6" data-usfm="1KI.13.6"><span class="label">6</span><span class="content">රජ තෙම දෙවියන් වහන්සේට කැප වූ මනුෂ්‍යයාට කතා කොට, “මාගේ අත සුව වන පිණිස ඔබේ දෙවි සමිඳාණන් වහන්සේට කන්නලව් කර මා උදෙසා යාච්ඤා කරන්නැ”යි කී ය. ඒ මනුෂ්‍යයා ද සමිඳාණන් වහන්සේට කන්නලව් කළ විට රජුගේ අත සුව වී පෙර තිබුණාක් මෙන් විය. </span></span><span class="verse v7" data-usfm="1KI.13.7"><span class="label">7</span><span class="content">රජ ද, “මා සමඟ ගෙදරට පැමිණ විඩා හැරගන්න; ඔබට තුටු පඬුරක් දෙමි”යි ඒ මනුෂ්‍යයාට කීවේ ය.</span></span> 
     </div> 
     <div class="p"> <span class="verse v7" data-usfm="1KI.13.7"><span class="content"> </span></span><span class="verse v8" data-usfm="1KI.13.8"><span class="label">8</span><span class="content">එවිට ඒ මනුෂ්‍යයා, “ඔබේ ගෙයින් දෙකෙන් පංගුවක් මට දෙතත් මම ඔබ සමඟ එහි නොයමි. මේ ස්ථානයේ දී මා කිසිවක් කන්නේ වත්, වතුර බොන්නේ වත් නැත. </span></span><span class="verse v9" data-usfm="1KI.13.9"><span class="label">9</span><span class="content">මන්ද, සමිඳාණන් වහන්සේගේ පණිවුඩයෙන් මට මෙසේ අණ කොට, ‘නුඹ කිසිවක් කන්න වත්, වතුර බොන්න වත්, ආ මගින් හැරී යන්න වත් එපා ය’කියා මට දන්වන ලද්දේ ය”යි රජුට කී ය. </span></span><span class="verse v10" data-usfm="1KI.13.10"><span class="label">10</span><span class="content">මෙසේ ඔහු බෙතෙල් නගරයට පැමිණි මාර්ගයෙන් නැවත නොගොස් වෙන මාර්ගයකින් ගියේ ය.</span></span> 
     </div> 
     <div class="s1"> <span class="heading"><b>අකීකරු දිවැසිවරයාගේ අවසානය</b></span> 
     </div> 
     <div class="p"> <span class="verse v10" data-usfm="1KI.13.10"><span class="content"> </span></span><span class="verse v11" data-usfm="1KI.13.11"><span class="label">11</span><span class="content">බෙතෙල්හි මහලු දිවැසිවරයෙක් වාසය කෙළේ ය. ඔහුගේ එක් පුත්‍රයෙක් අවුත් දෙවියන් වහන්සේට කැප වූ මනුෂ්‍යයා එදා බෙතෙල්හි දී කළ සියලු ක්‍රියා ඔහුට දැන්වී ය. ඒ මනුෂ්‍යයා විසින් රජුට කියන ලද වචන ද ඔව්හු තම පියාට කී හ.</span></span> 
     </div> 
     <div class="p"> <span class="verse v11" data-usfm="1KI.13.11"><span class="content"> </span></span><span class="verse v12" data-usfm="1KI.13.12"><span class="label">12</span><span class="content">ඔවුන්ගේ පියා ද, “ඔහු කොයි මගින් ගියේ දැ”යි තම පුත්‍රයන්ගෙන් ඇසී ය. ජුදාහි සිට පැමිණි දෙවියන් වහන්සේට කැප වූ ඒ මනුෂ්‍යයා ගිය මාර්ගය ඔහුගේ පුත්‍රයන් විසින් දක්නා ලද්දේ ය. </span></span><span class="verse v13" data-usfm="1KI.13.13"><span class="label">13</span><span class="content">“මට යෑමට සෑදලය යොදා කොටළුවා සූදානම් කර දෙන්නැ”යි ඔහු තම පුත්‍රයන්ට කී ය. ඔවුන් කොටළුවාගේ සෑදලය යොදා ඌ සූදානම් කර ඔහුට දුන් විට, ඔහු ඌ පිට නැඟී, </span></span><span class="verse v14" data-usfm="1KI.13.14"><span class="label">14</span><span class="content">දෙවියන් වහන්සේට කැප වූ ඒ මනුෂ්‍යයා පසුපස ගොස්, ඔහු ආලෝන ගසක් යට වාඩි වී සිටිනු දැක, “ජුදා සිට පැමිණි දෙවියන් වහන්සේට කැප වූ මනුෂ්‍යයා ඔබ දැ”යි ඔහුගෙන් ඇසී ය. “ඒ මම ය”යි ඔහු කී විට,</span></span> 
     </div> 
     <div class="p"> <span class="verse v14" data-usfm="1KI.13.14"><span class="content"> </span></span><span class="verse v15" data-usfm="1KI.13.15"><span class="label">15</span><span class="content">“මා සමඟ ගෙදර අවුත් කෑම කන්නැ”යි ඔහුට කී ය.</span></span> 
     </div> 
     <div class="p"> <span class="verse v15" data-usfm="1KI.13.15"><span class="content"> </span></span><span class="verse v16" data-usfm="1KI.13.16"><span class="label">16</span><span class="content">ඔහු ද පිළිතුරු දෙමින්, “ඔබ සමඟ හැරී එන්න වත්, ඔබේ ගෙදරට ඇතුළු වන්න වත් මට නොපිළිවන. මේ ස්ථානයේ දී ඔබ සමඟ කෑම නොකමි, වතුර ද නොබොමි. </span></span><span class="verse v17" data-usfm="1KI.13.17"><span class="label">17</span><span class="content">මන්ද, ‘නුඹ එහිදී කෑම කන්න වත්, වතුර බොන්න වත්, නුඹ යන මාර්ගයෙන් හැරී එන්න වත් එපා ය’ කියා සමිඳාණන් වහන්සේගේ පණිවුඩයෙන් මට කියන ලද්දේ ය”යි සැළ කෙළේ ය.</span></span> 
     </div> 
     <div class="p"> <span class="verse v17" data-usfm="1KI.13.17"><span class="content"> </span></span><span class="verse v18" data-usfm="1KI.13.18"><span class="label">18</span><span class="content">එවිට ඔහු, “මමත් ඔබ මෙන් ම දිවැසිවරයෙක්මි, දේව දූතයෙක් සමිඳාණන් වහන්සේගේ වචනයෙන් මට කතා කොට, ‘ඔහු කෑම කන පිණිසත්, වතුර බොන පිණිසත් ඔබේ ගෙදරට කැඳවාගෙන එන්න’ කියා දැන්වී ය”යි පැවසී ය. ඔහු ඒ තැනැත්තාට මෙසේ කීවේ බොරුවකි.</span></span> 
     </div> 
     <div class="p"> <span class="verse v18" data-usfm="1KI.13.18"><span class="content"> </span></span><span class="verse v19" data-usfm="1KI.13.19"><span class="label">19</span><span class="content">එවිට ඔහු මේ තැනැත්තා සමඟ ආපසු ගොස් ඔහුගේ ගෙදර කෑම කා වතුර බීවේ ය. </span></span><span class="verse v20" data-usfm="1KI.13.20"><span class="label">20</span><span class="content">ඔවුන් මෙසේ හිඳින කල ඒ තැනැත්තා ආපසු කැඳවාගෙන ආ දිවැසිවරයා වෙත සමිඳාණන් වහන්සේගේ පණිවුඩය පැමුණුණේ ය. </span></span><span class="verse v21" data-usfm="1KI.13.21"><span class="label">21</span><span class="content">ජුදාහි සිට පැමිණි දෙවියන් වහන්සේට කැප වූ ඒ මනුෂ්‍යයාට ඔහු කතා කොට, “සමිඳාණන් වහන්සේ මෙසේ වදාරන සේක: ‘නුඹ සමිඳාණන් වහන්සේගේ පණිවුඩයට අකීකරු වී, නුඹේ දෙවි සමිඳාණන් වහන්සේ නුඹට අණ කළ ආඥාව රක්ෂා නොකොට, </span></span><span class="verse v22" data-usfm="1KI.13.22"><span class="label">22</span><span class="content">හැරී අවුත්, යම් ස්ථානයක දී කෑම කන්න වත්, වතුර බොන්න වත් එපා යයි නුඹට වදාළ සේක් ද, ඒ ස්ථානයෙහි දී නුඹ කෑම කා, වතුර බිවු නිසා, නුඹේ මළකඳ නුඹේ පියවරුන්ගේ සොහොන් ගෙට නොපැමිණෙන්නේ ය’ “යි කී ය.</span></span> 
     </div> 
     <div class="p"> <span class="verse v22" data-usfm="1KI.13.22"><span class="content"> </span></span><span class="verse v23" data-usfm="1KI.13.23"><span class="label">23</span><span class="content">තවද, ඔහු ආහාර පාන වැළඳූ පසු ඔහු විසින් ආපසු කැඳවාගෙන එන ලද දිවැසිවරයාට යෑම සඳහා කොටළුවාට සෑදලය යොදන ලදී. </span></span><span class="verse v24" data-usfm="1KI.13.24"><span class="label">24</span><span class="content">ඔහු පිටත් ව ගිය පසු මාර්ගයේ දී සිංහයෙක් ඔහුට සම්බ වී ඔහු මැරුවේ ය. ඔහුගේ මළකඳ මාර්ගයෙහි දමනු ලැබූ විට කොටළුවා සහ සිංහයා ඒ ළඟ සිටියෝ ය. </span></span><span class="verse v25" data-usfm="1KI.13.25"><span class="label">25</span><span class="content">ඒ ළඟින් ගිය මනුෂ්‍යයෝ මළකඳ මාර්ගයෙහි වැටී තිබෙන බව ද සිංහයා මළකඳ ළඟ සිටින බව ද දැක මහලු දිවැසිවරයා විසූ නගරයට අවුත් ඒ බව කී හ.</span></span> 
     </div> 
     <div class="p"> <span class="verse v25" data-usfm="1KI.13.25"><span class="content"> </span></span><span class="verse v26" data-usfm="1KI.13.26"><span class="label">26</span><span class="content">මාර්ගයෙන් ඔහු කැඳවාගත් දිවැසිවරයා එපවත් අසා, “ඒ වනාහි සමිඳාණන් වහන්සේගේ පණිවුඩයට අකීකරු වූ දෙවියන් වහන්සේට කැප වූ මනුෂ්‍යයා ය. එබැවින් සමිඳාණන් වහන්සේ ඔහුට දුන් පණිවුඩය ලෙස උන් වහන්සේ ඔහු සිංහයාට පාවා දුන් සේක. ඌ ඔහු ඉරා මරා දැමී ය”යි කී ය. </span></span><span class="verse v27" data-usfm="1KI.13.27"><span class="label">27</span><span class="content">තවද, ඔහු “කොටළුවාට සෑදලය යොදන්නැ”යි තම පුත්‍රයන්ට කියා, ඔවුන් එලෙස කළ පසු ඔහු ගියේ ය. </span></span><span class="verse v28" data-usfm="1KI.13.28"><span class="label">28</span><span class="content">එවිට මළකඳ මාර්ගයෙහි වැටී තිබෙනවාත්, කොටළුවා හා සිංහයා ද මළකඳ ළඟ සිටිනවාත් ඔහුට සම්බ විය. සිංහයා මළකඳ කා තිබුණේ වත්, කොටළුවා ඉරා දමා තිබුණේ වත් නැත. </span></span><span class="verse v29" data-usfm="1KI.13.29"><span class="label">29</span><span class="content">ඒ මහලු දිවැසිවරයා ද දෙවියන් වහන්සේට කැප වූ මනුෂ්‍යයා ගැන වැලපී, ඔහු තැන්පත් කරන පිණිස ඔහුගේ මළකඳ ඔසවා කොටළුවා පිට තබා, සිය නගරයට ගෙන ගොස්, </span></span><span class="verse v30" data-usfm="1KI.13.30"><span class="label">30</span><span class="content">තමාගේ ම සොහොන් ගෙයි තැබී ය. ඔහු ද, “අහෝ, මාගේ සහෝදරය” කියා ඔහු ගැන වැලපුණේ ය. </span></span><span class="verse v31" data-usfm="1KI.13.31"><span class="label">31</span><span class="content">තවද, ඒ මහලු දිවැසිවරයා ඔහු තැන්පත් කළ පසු තමාගේ පුත්‍රයන්ට කතා කොට, “මා මැරුණ විට දෙවියන් වහන්සේට කැප වූ ඒ මනුෂ්‍යයා තැන්පත් කරන ලද සොහොන් ගෙයි මාත් තැන්පත් කරන්න; ඔහුගේ ඇටකටු ළඟ මාගේ ඇටකටු ද තබන්න. </span></span><span class="verse v32" data-usfm="1KI.13.32"><span class="label">32</span><span class="content">මන්ද, ඔහු බෙතෙල්හි පූජාසනයටත්, සමාරියේ නගරවල කඳු මත පූජාස්ථානවලටත් විරුද්ධ ව සමිඳාණන් වහන්සේගේ ආඥාව පරිදි කී පණිවුඩය ඉෂ්ට වනු සිකුරු ය”යි කී ය.</span></span> 
     </div> 
     <div class="p"> <span class="verse v32" data-usfm="1KI.13.32"><span class="content"> </span></span><span class="verse v33" data-usfm="1KI.13.33"><span class="label">33</span><span class="content">මේ සිද්ධියට පසු ව වුව ද, ජෙරොබෝවම් තමාගේ නපුරු මාර්ගයෙන් නොහැරී, නැවතත් සියලු මිනිසුන්ගෙන් ගිරිකුළු දේවාලවලට පූජකයන් පත් කෙළේ ය. කැමැති වූ කොයි අය නමුත්, ගිරිකුළු දේවාලවල පූජකයන් වීමට ඔහු කැප කෙළේ ය. </span></span><span class="verse v34" data-usfm="1KI.13.34"><span class="label">34</span><span class="content">මේ කරුණ වූකලී ජෙරොබෝවම්ගේ වංශය පහකොට මිහි පිටින් විනාශ කිරීමට ඔවුන් කෙරෙහි පාපයක් විය.</span></span> 
     </div> 
    </div> 
   </div> 
  </div>
 </body>
</html>