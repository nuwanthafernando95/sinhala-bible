<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch1" data-usfm="1KI.1">  
     <div class="s1"> <span class="heading"><b>දාවිත් රජුගේ මහලු කාලය</b></span> 
     </div> 
     <div class="p"> <span class="content"> </span><span class="verse v1" data-usfm="1KI.1.1"><span class="label">1</span><span class="content">දාවිත් රජු මහලු ව වයස්ගත ව සිටි කල කම්බිලිවලින් වසනු ලැබූ නමුත්, ඔහුට උණුසුම ලැබුණේ නැත. </span></span><span class="verse v2" data-usfm="1KI.1.2"><span class="label">2</span><span class="content">එබැවින් ඔහුගේ සේවකයෝ ඔහුට කතා කොට, “ස්වාමීන් වන රජතුමෙනි, ඔබ ඉදිරියෙහි සිටීමටත්, ඔබට සාත්තු සප්පායම් කරමින් ඔබට උණුසුම ලැබෙන පිණිස ඔබේ ළයෙහි සැතපීමටත් සුදුසු තරුණ කාන්තාවක සොයා දෙන්නට අපට අවසර දුන මැනවැ”යි කී හ. </span></span><span class="verse v3" data-usfm="1KI.1.3"><span class="label">3</span><span class="content">ඔව්හු රුවැති තරුණියක මුළු ඉශ්රායෙල් දේශ සීමා තුළ සොයා, ෂුනම්මීය අබිෂග් නම් තරුණිය සම්බ වී ඈ රජු ළඟට ගෙනාවෝ‍ ය. </span></span><span class="verse v4" data-usfm="1KI.1.4"><span class="label">4</span><span class="content">තරුණිය ඉතා රූමත් වූවා ය. ඈ රජුට සාත්තු සප්පායම් කොට, ඔහුට ආවතේව කළ නමුත්, රජ ඇය සමඟ එක් නො වී ය.</span></span> 
     </div> 
     <div class="s1"> <span class="heading"><b>අදොනියා සිහසුනට උරුමකම් කීම</b></span> 
     </div> 
     <div class="p"> <span class="verse v4" data-usfm="1KI.1.4"><span class="content"> </span></span><span class="verse v5" data-usfm="1KI.1.5"><span class="label">5</span><span class="content"> </span><span class="content">එකල හග්ගිත්ගේ පුත් අදොනියා, “මම රජ වෙමි”යි තමා ම උසස් කරගෙන රථ ද අසරුවන් ද තමාට පෙරටුවෙන් දුවන පිණිස මිනිසුන් පණස්දෙනෙකු ද සපයාගත්තේ ය. </span></span><span class="verse v6" data-usfm="1KI.1.6"><span class="label">6</span><span class="content">“ඔබ මෙසේ කෙළේ මන්දැ”යි ඔහුගේ පියා ඔහුට කවදාවත් තරවටු කෙළේ නැත. අදොනියා කඩවසම් පෙනුමක් ඇති මිනිසෙකි. මොහු අබ්සලොම්ට පසු ව උපන්නේ ය. </span></span><span class="verse v7" data-usfm="1KI.1.7"><span class="label">7</span><span class="content">ඔහු ශෙරුයාගේ පුත් ජෝවාබ් සහ අබියාතර් නමැති පූජකවරයා සමඟ සම්මන්ත්‍රණය කෙළේ ය. මොවුහු ද අදොනියාට පක්ෂ වී ඔහුට උපකාර කළෝ ය. </span></span><span class="verse v8" data-usfm="1KI.1.8"><span class="label">8</span><span class="content">එහෙත්, ශාදොක් පූජකවරයා ද ජෙහෝයාදාගේ පුත් බෙනායා ද දිවැසිවර නාතාන් ද ෂිමෙයි සහ රේයි යන අය ද දාවිත්ගේ ආරක්ෂක පිරිස ද අදොනියා සමඟ නො වූ හ.</span></span> 
     </div> 
     <div class="p"> <span class="verse v8" data-usfm="1KI.1.8"><span class="content"> </span></span><span class="verse v9" data-usfm="1KI.1.9"><span class="label">9</span><span class="content">අදොනියා ඒන්-රොගෙල් නම් ස්ථානය ළඟ තිබෙන සොහෙලෙත් නම් නාග පර්වතය අසල බැටළුවන් ද හරකුන් ද තර වස්සන් ද මරා, රාජ කුමාරයන් වන ස්වකීය සහෝදරයන් ද රජුගේ සේවකයන් වන ජුදා ගෝත්‍රයේ සියලු මිනිසුන් ද කැඳවී ය. </span></span><span class="verse v10" data-usfm="1KI.1.10"><span class="label">10</span><span class="content">එහෙත්, ඔහු දිවැසිවර නාතාන් ද බෙනායා ද ආරක්ෂක පිරිස ද ස්වකීය සහෝදර සලමොන් ද කැඳෙව්වේ නැත.</span></span> 
     </div> 
     <div class="s1"> <span class="heading"><b>සලමොන් රජ වීම</b></span> 
     </div> 
     <div class="p"> <span class="verse v10" data-usfm="1KI.1.10"><span class="content"> </span></span><span class="verse v11" data-usfm="1KI.1.11"><span class="label">11</span><span class="content"> </span><span class="content">එවිට නාතාන් සලමොන්ගේ මව වන බැත්-ෂෙබාට කතා කොට, “අපේ ස්වාමීන් වන දාවිත් රජ නොදැනුවත් ව හග්ගිත්ගේ පුත් අදොනියා රජ වී සිටින බව ඔබට සැළ නොවී ද? </span></span><span class="verse v12" data-usfm="1KI.1.12"><span class="label">12</span><span class="content">එබැවින් දැන් එන්න, ඔබේ ජීවිතයත්, ඔබ පුත් සලමොන්ගේ ජීවිතයත් ඔබ ආරක්ෂා කරගන්න පිණිස ඔබට දැනුමැතිකමක් දීමට මට අවසර දෙන්න. </span></span><span class="verse v13" data-usfm="1KI.1.13"><span class="label">13</span><span class="content">ඔබ ගොස් දාවිත් රජු ළඟට පැමිණ, ඔහු අමතා, ‘මාගේ ස්වාමීන් වන රජතුමෙනි, සැබැවින් ම ඔබ පුත් සලමොන් මට පසු ව රජ වී ඔහු මාගේ සිහසුන අරා හිඳගන්නේ ය, කියා ඔබේ දාසී හට ඔබ දිවුරුම් දුන්නා නොවේ ද? එසේ නම්, අදොනියා රජ වී සිටින්නේ මන්දැ’යි ඔහුගෙන් අසන්න. </span></span><span class="verse v14" data-usfm="1KI.1.14"><span class="label">14</span><span class="content">ඔබ එහි රජතුමා සමඟ කතා කරන විට මම ද ඔබට පසු ව පැමිණ ඔබේ වචන ස්ථීර කරන්නෙමි”යි කීවේ ය.</span></span> 
     </div> 
     <div class="p"> <span class="verse v14" data-usfm="1KI.1.14"><span class="content"> </span></span><span class="verse v15" data-usfm="1KI.1.15"><span class="label">15</span><span class="content">බැත්-ෂෙබා සයනාගාරයේ සිටි රජතුමා ළඟට ගියා ය. රජ තෙම ඉතා මහලු ව සිටියේ ය. ෂුනම්මීය අබිෂග් නම් තරුණිය රජතුමාට ආවතේව කරමින් සිටියා ය. </span></span><span class="verse v16" data-usfm="1KI.1.16"><span class="label">16</span><span class="content">බැත්-ෂෙබා නැමී රජුට ආචාර කළා ය. රජතුමා, “ඔබට කුමක් උවමනා දැ”යි ඇසූ විට, </span></span><span class="verse v17" data-usfm="1KI.1.17"><span class="label">17</span><span class="content">ඈ එතුමාට පිළිතුරු දෙමින්, “මාගේ ස්වාමීනි, ඔබේ දෙවි සමිඳාණන් වහන්සේගේ නාමයෙන් ඔබේ දාසී හට ඔබ දිවුරමින්, ‘සැබැවින් ම ඔබේ පුත් සලමොන් මට පසු ව රජ වී මාගේ සිහසුන අරා හිඳගන්නේ ය’යි කීවෙහි ය. </span></span><span class="verse v18" data-usfm="1KI.1.18"><span class="label">18</span><span class="content">එහෙත්, දැන් අදොනියා කුමරු රජ වී සිටියි. මාගේ ස්වාමීන් වන රජතුමෙනි, ඔබ එය නොදන්නෙහි ය. </span></span><span class="verse v19" data-usfm="1KI.1.19"><span class="label">19</span><span class="content">තවද, ඔහු හරකුන් ද තර වස්සන් ද බැටළුවන් ද බොහෝ‍ ගණනක් මරා, රජ කුමරුන් සියලු දෙනා ද පූජක අබියාතර් ද සේනාපති ජෝවාබ් ද කැඳෙව්වේ ය. එහෙත්, ඔහු ඔබ සේවකයා වන සලමොන් කැඳෙව්වේ නැත. </span></span><span class="verse v20" data-usfm="1KI.1.20"><span class="label">20</span><span class="content">ඉතින්, මාගේ ස්වාමීන් වන රජතුමෙනි, ඔබට පසු ව මාගේ ස්වාමීන් වන රජතුමාගේ සිහසුන අරා හිඳගත යුත්තේ කවරෙක් දැ යි ඔබ ඉශ්රායෙල්වරුන්ට දැන්විය යුතු ය කියා ඔව්හු සියල්ලෝ බලා සිටිති. </span></span><span class="verse v21" data-usfm="1KI.1.21"><span class="label">21</span><span class="content">එසේ නොකළොත්, මාගේ ස්වාමීන් වන රජතුමා මියගිය පසු මා ද මාගේ පුත්‍ර සලමොන් ද වරදකාරයන් වනු ඇතැ”යි කීවා ය.</span></span> 
     </div> 
     <div class="p"> <span class="verse v21" data-usfm="1KI.1.21"><span class="content"> </span></span><span class="verse v22" data-usfm="1KI.1.22"><span class="label">22</span><span class="content">තවද, ඈ මෙසේ රජු සමඟ කතා කරද්දී ම දිවැසිවර නාතාන් ඇතුළට පැමිණියේ ය. </span></span><span class="verse v23" data-usfm="1KI.1.23"><span class="label">23</span><span class="content">“දිවැසිවර නාතාන් පැමිණ සිටී”යි රජතුමාට දැන්වූ කල ඔහු රජු ඉදිරියට අවුත් මුණින්තළා වී රජුට වැන්දේ ය. </span></span><span class="verse v24" data-usfm="1KI.1.24"><span class="label">24</span><span class="content">නාතාන් කතා කොට, “මාගේ ස්වාමීන් වන රජතුමෙනි, ‘අදොනියා කුමරු මට පසු ව රජ වී මාගේ සිහසුන අරා හිඳගත යුතු ය’යි ඔබ කීවෙහි ද? </span></span><span class="verse v25" data-usfm="1KI.1.25"><span class="label">25</span><span class="content">මන්ද, ඔහු අද ගොස් හරකුන් ද තර වස්සන් ද බැටළුවන් ද බොහෝ‍ ගණනක් මරා, රජ කුමරුන් සියලු දෙනා ද ඔබේ හමුදා සෙන්පති ජෝවාබ් ද පූජක අබියාතර් ද කැඳෙව්වේ ය. ඔව්හු ඔහු ඉදිරියෙහි ආහාර පාන වළඳා, ‘අදොනියා රජු සැරදේ’ කියා කියති. </span></span><span class="verse v26" data-usfm="1KI.1.26"><span class="label">26</span><span class="content">එහෙත්, ඔහු ඔබේ මෙහෙකරු වන මා ද පූජක ශාදොක් ද ජෙහෝයාදාගේ පුත් බෙනායා ද ඔබේ මෙහෙකරු වූ සලමොන් ද කැඳෙව්වේ නැත. </span></span><span class="verse v27" data-usfm="1KI.1.27"><span class="label">27</span><span class="content">මාගේ ස්වාමීන් වන රජතුමාට පසු ඔබ සිහසුන අරා හිඳගත යුත්තේ කවරෙක් ද කියා ඔබේ මෙහෙකරුවන්ට නොදන්වා ඔබ මේ දේ කෙළෙහි දැ”යි ඇසුවේ ය.</span></span> 
     </div> 
     <div class="s1"> <span class="heading"><b>සලමොන්ගේ රාජාභිෂේකය</b></span> 
     </div> 
     <div class="p"> <span class="verse v27" data-usfm="1KI.1.27"><span class="content"> </span></span><span class="verse v28" data-usfm="1KI.1.28"><span class="label">28</span><span class="content">එවිට දාවිත් රජ උත්තර දෙමින්, “බැත්-ෂෙබා මා වෙත කැඳවාගෙන එන්නැ”යි කීවේ ය. ඈ රජු වෙත පැමිණ රජු ඉදිරියෙහි සිටියා ය. </span></span><span class="verse v29" data-usfm="1KI.1.29"><span class="label">29</span><span class="content">එවිට රජ තෙම කතා කොට, “සියලු විපත්තිවලින් මාගේ ප්‍රාණය මිදූ ජීවමාන සමිඳාණන් වහන්සේගේ නාමයෙන්, </span></span><span class="verse v30" data-usfm="1KI.1.30"><span class="label">30</span><span class="content">‘ඔබේ පුත් සලමොන් මට පසු ව රජ වී මා වෙනුවට මාගේ සිහසුන අරා හිඳින්නේ ය’යි ඉශ්රායෙල්වරුන්ගේ දෙවි සමිඳාණන් වහන්සේගේ නාමයෙන් මා ඔබට දිවුරුම් දුන් ලෙස සැබැවින් ම අද දවසේ කරමි”යි දිවුළේ ය.</span></span> 
     </div> 
     <div class="p"> <span class="verse v30" data-usfm="1KI.1.30"><span class="content"> </span></span><span class="verse v31" data-usfm="1KI.1.31"><span class="label">31</span><span class="content">එවිට බැත්-ෂෙබා මුණින්තළා වී රජුට වැඳ, “දාවිත් රජතුමා සදහට ම ජීවත් වේ වා!”යි කීවා ය.</span></span> 
     </div> 
     <div class="p"> <span class="verse v31" data-usfm="1KI.1.31"><span class="content"> </span></span><span class="verse v32" data-usfm="1KI.1.32"><span class="label">32</span><span class="content">තවද, දාවිත් රජු, “ශාදොක් පූජකවරයාත්, නාතාන් දිවැසිවරයාත්, ජෙහෝයාදාගේ පුත් බෙනායාත් මා ළඟට කැඳවාගෙන එන්නැ”යි කී විට, ඔව්හු රජතුමා ඉදිරියට ආවෝ‍ ය. </span></span><span class="verse v33" data-usfm="1KI.1.33"><span class="label">33</span><span class="content">රජ තෙම ඔවුන් අමතා, “ඔබේ ස්වාමීන්ගේ නිලධාරීන් කැඳවාගෙන, මා පුත් සලමොන් මාගේ ම කොටළුවා පිට නංවාගෙන ගීහොන් නමැති දිය උල්පත් ළඟට යන්න. </span></span><span class="verse v34" data-usfm="1KI.1.34"><span class="label">34</span><span class="content">එහි දී ශාදොක් පූජකවරයා සහ නාතාන් දිවැසිවරයා ඔහු ඉශ්රායෙල්වරුන් කෙරෙහි රජ කොට අභිෂේක කරත් වා. ඔබ ද හොරණෑව පිඹ ‘සලමොන් රජ තෙම සැරදේ වා’යි කියන්න. </span></span><span class="verse v35" data-usfm="1KI.1.35"><span class="label">35</span><span class="content">ඉන්පසු ඔහුට පිටුපසින් ඔබ ආ යුතු ය. ඔහු ද අවුත් මාගේ සිහසුන අරා හිඳගත යුතු ය. ඔහු මා වෙනුවට රජ වනු ඇත. ඔහු ඉශ්රායෙල්වරුන් ද ජුදාවරුන් ද කෙරෙහි අධිපතියා කොට පත් කෙළෙමි”යි කීවේ ය.</span></span> 
     </div> 
     <div class="p"> <span class="verse v35" data-usfm="1KI.1.35"><span class="content"> </span></span><span class="verse v36" data-usfm="1KI.1.36"><span class="label">36</span><span class="content">එවිට ජෙහෝයාදාගේ පුත් බෙනායා රජුට උත්තර දෙමින්, “එසේ ම වේ වා! මාගේ ස්වාමීන් වන රජතුමන්ගේ දෙවි සමිඳාණන් වහන්සේ එසේ වදාරන සේක් වා! </span></span><span class="verse v37" data-usfm="1KI.1.37"><span class="label">37</span><span class="content">සමිඳාණන් වහන්සේ මාගේ ස්වාමීන් වන රජතුමන් සමඟ වැඩසිටින ලෙස ම සලමොන් සමඟත් වැඩසිට ඔහුගේ සිහසුන මාගේ ස්වාමීන් වන දාවිත් රජතුමන්ගේ සිහසුනටත් වඩා උසස් කරන සේක් වා!”යි කීවේ ය.</span></span> 
     </div> 
     <div class="p"> <span class="verse v37" data-usfm="1KI.1.37"><span class="content"> </span></span><span class="verse v38" data-usfm="1KI.1.38"><span class="label">38</span><span class="content">මෙසේ ශාදොක් පූජකවරයා ද නාතාන් දිවැසිවරයා ද ජොහෝයාදාගේ පුත් බෙනායා ද කෙරෙතිවරු ද පෙලෙතිවරු ද ගොස්, දාවිත් රජුගේ කොටළුවා පිට සලමොන් නංවාගෙන ගීහොන් නම් ස්ථානයට පැමිණියහ. </span></span><span class="verse v39" data-usfm="1KI.1.39"><span class="label">39</span><span class="content">ශාදොක් පූජකවරයා මණ්ඩපයෙන් තෙල් කුලාව රැගෙන ගොස් සලමොන් අභිෂේක කෙළේ ය. එවිට ඔව්හු හොරණෑව පිම්බෝ ය. මුළු සෙනඟ ද, “සලමොන් රජු සැරදේ වා”යි කීවෝ‍ ය. </span></span><span class="verse v40" data-usfm="1KI.1.40"><span class="label">40</span><span class="content">මුළු සෙනඟ ඔහු පසුපස ගොස් නළා පිඹ, පොළොව පැළෙන තරම් වූ ඔවුන්ගේ ශබ්දයෙන් ඉමහත් ප්‍රීතියකින් ප්‍රීති ප්‍රමෝද වූ හ.</span></span> 
     </div> 
     <div class="s1"> <span class="heading"><b>අදොනියා බියපත් වීම</b></span> 
     </div> 
     <div class="p"> <span class="verse v40" data-usfm="1KI.1.40"><span class="content"> </span></span><span class="verse v41" data-usfm="1KI.1.41"><span class="label">41</span><span class="content">එවිට අදොනියා ද ඔහු සමඟ සිටි සියලු අමුත්තන් ද ආහාර අනුභව කොට අවසාන වනවාත් සමඟ ම ඔවුන්ට ඒ ශබ්දය ඇසිණි. ජෝවාබ් හොරණෑ ශබ්දය අසා, “නගරය දෙවනත් කරන මේ ඝෝෂාව කුමක් නිසා දැ”යි පිළිවිසී ය. </span></span><span class="verse v42" data-usfm="1KI.1.42"><span class="label">42</span><span class="content">ඔහු කතා කරද්දී ම අබියාතර් පූජකවරයාගේ පුත් ජොනතන් පැමිණියේ ය. එවිට අදොනියා ඔහුට කතා කොට, “ඇතුළට එන්න, ඔබ අවංක මිනිසෙකි, ඔබ සුබ ආරංචි ගෙනෙනු ඇතැ”යි කීවේ ය.</span></span> 
     </div> 
     <div class="p"> <span class="verse v42" data-usfm="1KI.1.42"><span class="content"> </span></span><span class="verse v43" data-usfm="1KI.1.43"><span class="label">43</span><span class="content">ජොනතන් උත්තර දෙමින්, “නැත, අපේ ස්වාමීන් වන දාවිත් රජ තෙම සැබැවින් ම සලමොන් කුමරු රජකමට පත් කෙළේ ය. </span></span><span class="verse v44" data-usfm="1KI.1.44"><span class="label">44</span><span class="content">තවද, රජ තෙම ඔහු සමඟ ශාදොක් පූජකවරයා ද නාතාන් දිවැසිවරයා ද ජෙහෝයාදාගේ පුත් බෙනායා ද කෙරෙතිවරුන් ද පෙලෙතිවරුන් ද යැව්වේ ය. ඔව්හු ඔහුට රජුගේ කොටළුවා පිට නැඟී යාමට සැලැස්සූ හ. </span></span><span class="verse v45" data-usfm="1KI.1.45"><span class="label">45</span><span class="content">ඇරත්, ශාදොක් පූජකවරයා ද නාතාන් දිවැසිවරයා ද ගීහොන් නම් ස්ථානයේ දී ඔහු රජු වශයෙන් අභිෂේක කළෝ ය. ඉන්පසු ඔව්හු එතැනින් පිටත් ව අවුත් ප්‍රීති ප්‍රමෝද වූ හ. ඝෝෂාවෙන් නුවර රැව් පිළිරැව් දිනි. ඔබ සැමට ඇසුණු ඝෝෂාව ඒක ය. </span></span><span class="verse v46" data-usfm="1KI.1.46"><span class="label">46</span><span class="content">තවද, සලමොන් රජ සිංහාසනය අරා හිඳින්නේ ය. </span></span><span class="verse v47" data-usfm="1KI.1.47"><span class="label">47</span><span class="content">ඇරත්, රාජ නිලධාරීහු අපේ ස්වාමීන් වන දාවිත් රජු හට ආශීර්වාද කරන්නට පැමිණ, ‘දෙවියන් වහන්සේ සලමොන්ගේ නාමය ඔබේ නාමයට වඩා උසස් කර, ඔහුගේ සිංහාසනය ඔබේ සිංහාසනයට වඩා සෞභාග්‍යවත් කරන සේක් වා!’යි කීවෝ‍ ය. රජ තෙම ද යහනේ සිට නැමී ආචාර කෙළේ ය. </span></span><span class="verse v48" data-usfm="1KI.1.48"><span class="label">48</span><span class="content">තවදුරටත් රජ තෙම කතා කරමින්, ‘මාගේ ඇස්වලින් දකින හැටියට අද මාගේ සිංහාසනයෙහි හිඳගැනීමට කෙනෙකු දුන් ඉශ්රායෙල්වරුන්ගේ දෙවි සමිඳාණන් වහන්සේට ප්‍රශංසා වේ වා!’කියා කීවේ ය”යි අදොනියාට සැළ කෙළේ ය.</span></span> 
     </div> 
     <div class="p"> <span class="verse v48" data-usfm="1KI.1.48"><span class="content"> </span></span><span class="verse v49" data-usfm="1KI.1.49"><span class="label">49</span><span class="content">එවිට අදොනියා සමඟ සිටි අමුත්තෝ සියල්ලෝ ම බියපත් වී, නැඟිට එකිනෙකා තමතමන් කැමැති දෙසට යන්නට ගියෝ ය. </span></span><span class="verse v50" data-usfm="1KI.1.50"><span class="label">50</span><span class="content">අදොනියා ද සලමොන් රජතුමාට බිය වී, නැඟිට ගොස් පූජාසනයේ කොන්වලින් නෙරා ගිය අං අල්ලාගත්තේ ය. </span></span><span class="verse v51" data-usfm="1KI.1.51"><span class="label">51</span><span class="content">තවද, “ ‘සලමොන් රජු තම මෙහෙකරුවා කඩුවෙන් නොමරන ලෙස අද මට දිවුරුම් දිය යුතු ය’යි කියමින්, අදොනියා පූජාසනයේ කොන්වලින් නෙරා ගිය අං අල්ලාගෙන සිටී”යයි සලමොන් රජතුමාට දන්වන ලදී.</span></span> 
     </div> 
     <div class="p"> <span class="verse v51" data-usfm="1KI.1.51"><span class="content"> </span></span><span class="verse v52" data-usfm="1KI.1.52"><span class="label">52</span><span class="content">සලමොන් රජ තෙම ද, “ඔහු විශ්වාස මනුෂ්‍යයෙකු බව මට පෙනේ නම්, ඔහුගේ කෙස් ගහක් වත් බිම නොවැටෙන්නේ ය. එහෙත්, ඔහු දුෂ්ට කෙනෙකු බව පෙනේ නම්, ඔහු නසින්නේ ය”යි කීවේ ය. </span></span><span class="verse v53" data-usfm="1KI.1.53"><span class="label">53</span><span class="content">එවිට සලමොන් රජ මිනිසුන් යවා ඔහු පූජාසනය ළඟින් ගෙන්වී ය. අදොනියා ද අවුත් නැමී රජතුමාට වැන්දේ ය. රජ තෙම ඔහුට කතා කොට, “ඔබේ ගෙදරට යන්නැ”යි කීවේ ය.</span></span> 
     </div> 
    </div> 
   </div> 
  </div>
 </body>
</html>