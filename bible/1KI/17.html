<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch17" data-usfm="1KI.17">  
     <div class="s1"> <span class="heading"><b>එලියා සහ නියඟය</b></span> 
     </div> 
     <div class="p"> <span class="content"> </span><span class="verse v1" data-usfm="1KI.17.1"><span class="label">1</span><span class="content"> </span><span class="content">ගිලියද්හි විසූවන්ගෙන් කෙනෙකු වන තිෂ්බි නම් ස්ථානයෙන් වූ එලියා, ආහබ්ට කතා කොට, “මාගේ අණ ප්‍රකාර මිස මේ අවුරුදුවල පිනි වත්, වැසි වත් ඇති නොවන්නේ යයි මා වැඳුම්පිදුම් කරන ඉශ්රායෙල්වරුන්ගේ ජීවමාන දෙවි සමිඳාණන් වහන්සේගේ නාමයෙන් දිවුරමි”යි කීවේ ය.</span></span> 
     </div> 
     <div class="p"> <span class="verse v1" data-usfm="1KI.17.1"><span class="content"> </span></span><span class="verse v2" data-usfm="1KI.17.2"><span class="label">2</span><span class="content">සමිඳාණන් වහන්සේගේ පණිවුඩය ඔහු වෙත පැමිණ, </span></span><span class="verse v3" data-usfm="1KI.17.3"><span class="label">3</span><span class="content">“මෙතැනින් පිටත් ව, පෙරදිගට ගොස් ජොර්දාන් ගඟට නැගෙනහිරින් තිබෙන කෙරිත් නම් ඔය ළඟ සැඟවී සිටින්න. </span></span><span class="verse v4" data-usfm="1KI.17.4"><span class="label">4</span><span class="content">ඒ ඔයෙන් නුඹට බොන්න පුළුවන. එහි දී නුඹට කෑම දෙන්නට කපුටුවන්ට මම අණ කෙළෙමි”යි කීවේ ය.</span></span> 
     </div> 
     <div class="p"> <span class="verse v4" data-usfm="1KI.17.4"><span class="content"> </span></span><span class="verse v5" data-usfm="1KI.17.5"><span class="label">5</span><span class="content">ඔහු ගොස් සමිඳාණන් වහන්සේ වදාළ ලෙස කෙළේ ය. ඔහු ජොර්දාන් ගඟට නැගෙනහිරින් තිබෙන කෙරිත් ඔය ළඟ වාසය කෙළේ ය. </span></span><span class="verse v6" data-usfm="1KI.17.6"><span class="label">6</span><span class="content">කපුටුවෝ‍ උදය කාලයේ රොටි සහ මස් ද සවස් කාලයේ රොටි සහ මස් ද ගෙනාවෝ‍ ය. </span></span><span class="verse v7" data-usfm="1KI.17.7"><span class="label">7</span><span class="content">ඔහු ද ඔයෙන් වතුර බීවේ ය. එහෙත්, දේශයට වැස්ස නැති නිසා කලකට පසු ඔය සිඳී ගියේ ය.</span></span> 
     </div> 
     <div class="p"> <span class="verse v7" data-usfm="1KI.17.7"><span class="content"> </span></span><span class="verse v8" data-usfm="1KI.17.8"><span class="label">8</span><span class="content">එවිට සමිඳාණන් වහන්සේගේ පණිවුඩය ඔහු වෙත පැමිණ, </span></span><span class="verse v9" data-usfm="1KI.17.9"><span class="label">9</span><span class="content"> “නුඹ පිටත් වී සීදොන් අසල පිහිටි ශාරෙපත් නම් නගරයට ගොස් එහි වාසය කරන්න. නුඹට ආහාර දීමට එහි සිටින වැන්දඹු ස්ත්‍රියකට අණ කෙළෙමි”යි කීවේ ය. </span></span><span class="verse v10" data-usfm="1KI.17.10"><span class="label">10</span><span class="content">එහෙයින් ඔහු පිටත් ව ශාරෙපත් නගරයට ගොස් වාසල් දොරටුවට පැමිණි කල, වැන්දඹු ස්ත්‍රියක එහි දර අහුලනු දැක, ඈට අඬගසා, “කරුණාකර, මට බොන්න භාජනයකට වතුර ටිකක් ගෙනෙන්නැ”යි කීවේ ය. </span></span><span class="verse v11" data-usfm="1KI.17.11"><span class="label">11</span><span class="content">ඇය එය ගෙනෙන්නට යන අතර ඔහු ඈට අඬගසා, “කරුණාකර, ඔබේ අතින් රොටි කෑල්ලකුත් මට ගෙනන්නැ”යි කීවේ ය.</span></span> 
     </div> 
     <div class="p"> <span class="verse v11" data-usfm="1KI.17.11"><span class="content"> </span></span><span class="verse v12" data-usfm="1KI.17.12"><span class="label">12</span><span class="content">එවිට ඈ කතා කොට, “බඳුනක පිටි මිටකුත්, කුලාවක තෙල් ටිකකුත් මිස මා ළඟ රොටි නැත. ඒවා සාදාගන්නට දර කෑලි දෙකක් අහුලමි. මටත්, මාගේ පුත්‍රයාටත් තිබෙන ඒ අන්තිම කෑම වේල අනුභව කළ පසු නහින්නෙමු යි ඔබේ ජීවමාන දෙවි සමිඳාණන් වහන්සේගේ නාමයෙන් දිවුරමි”යි කීවා ය.</span></span> 
     </div> 
     <div class="p"> <span class="verse v12" data-usfm="1KI.17.12"><span class="content"> </span></span><span class="verse v13" data-usfm="1KI.17.13"><span class="label">13</span><span class="content">එලියා ඈට කතා කොට, “බිය නොවන්න, ගොස් ඔබ කී හැටියට කරන්න. එහෙත්, පළමුකොට එයින් මට කුඩා රොටියක් සාදා මා ළඟට ගෙනෙන්න; පසු ව ඔබටත්, ඔබේ පුත්‍රයාටත් සාදාගන්න. </span></span><span class="verse v14" data-usfm="1KI.17.14"><span class="label">14</span><span class="content">මන්ද, දෙවි සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v14" data-usfm="1KI.17.14"><span class="content">‘සමිඳාණන් මිහි පිට වැස්ස එවන දවස දක්වා පිටි බඳුන ඉවර වන්නේ නැත;</span></span> 
     </div> 
     <div class="q2"> <span class="verse v14" data-usfm="1KI.17.14"><span class="content">තෙල් කුලාව අඩු වන්නේ නැතැ’ “යි කීවේ ය.</span></span> 
     </div> 
     <div class="p"> <span class="verse v14" data-usfm="1KI.17.14"><span class="content"> </span></span><span class="verse v15" data-usfm="1KI.17.15"><span class="label">15</span><span class="content">ඈ ගොස් එලියා කී හැටියට කළා ය. එසේ ඈ ද ඔහු ද ඇගේ ගෙයි වැසියෝ ද බොහෝ‍ දවස් ඒවා අනුභව කළෝ ය. </span></span><span class="verse v16" data-usfm="1KI.17.16"><span class="label">16</span><span class="content">සමිඳාණන් වහන්සේ එලියා ලවා දෙන ලද උන් වහන්සේගේ පණිවුඩය ප්‍රකාර පිටි බඳුන හිස් නො වී ය; තෙල් කුලාව අඩු නො වී ය.</span></span> 
     </div> 
     <div class="s1"> <span class="heading"><b>වැන්දඹුවගේ පුතු හට නැවත ජීවිතය දීම</b></span> 
     </div> 
     <div class="p"> <span class="verse v16" data-usfm="1KI.17.16"><span class="content"> </span></span><span class="verse v17" data-usfm="1KI.17.17"><span class="label">17</span><span class="content">ඉක්බිති ගෙදර ස්වාමි දූ වූ ඒ ස්ත්‍රියගේ පුත්‍රයා රෝගාතුර විය. ඔහුගේ රෝගය කොපමණ බලවත් වී ද යත්, ඔහුගේ හුස්මගැනීම නතර විය. </span></span><span class="verse v18" data-usfm="1KI.17.18"><span class="label">18</span><span class="content">එවිට ඈ එලියාට කතා කොට, “දෙවියන් වහන්සේට කැප වූ මනුෂ්‍යය, ඔබ සමඟ මට ඇති ආරාවුල කුමක් ද? මාගේ පාපය සිහි කරවන්නටත්, මාගේ පුත්‍රයා මරන්නටත් මා ළඟට ඔබ ආයෙහි දැ”යි ඔහුගෙන් ඇසුවා ය. </span></span><span class="verse v19" data-usfm="1KI.17.19"><span class="label">19</span><span class="content">ඔහු ද පිළිතුරු දෙමින්, “ඔබේ පුත්‍රයා මට දෙන්නැ”යි ඈට කියා ඇගේ තුරුල්ලෙන් ඔහු රැගෙන, තමා විසූ උඩු මහලට ගෙන ගොස් තමාගේ ම ඇඳෙහි ඔහු තැබුවේ ය. </span></span><span class="verse v20" data-usfm="1KI.17.20"><span class="label">20</span><span class="content">තවද, ඔහු සමිඳාණන් වහන්සේට යාච්ඤා කරමින්, “මාගේ දෙවි සමිඳාණන් වහන්සේ, මට නවාතැන් දුන් වැන්දඹුවගේ පුතා නැසීමෙන් ඔබ ඇයට විපත් පැමිණවූ සේක් ද” කියා, </span></span><span class="verse v21" data-usfm="1KI.17.21"><span class="label">21</span><span class="content">තුන්වරක් ළමයා පිට දිගා වී සමිඳාණන් වහන්සේට යාච්ඤා කොට, “මාගේ දෙවි සමිඳාණන් වහන්සේ, මේ ළමයාගේ ප්‍රාණය නැවත ඔහු තුළට පැමිණෙව්ව මැනවැ”යි කීවේ ය. </span></span><span class="verse v22" data-usfm="1KI.17.22"><span class="label">22</span><span class="content">සමිඳාණන් වහන්සේ එලියාගේ හඬට සවන් දුන් සේක. ළමයාගේ ප්‍රාණය නැවත ඔහු තුළට පැමිණ ඔහු ජීවත් වුණේ ය. </span></span><span class="verse v23" data-usfm="1KI.17.23"><span class="label">23</span><span class="content">එලියා ළමයා රැගෙන උඩු මහලින් ගෙට ගෙනවුත් ඔහුගේ මවට දී, “මෙන්න, ඔබේ පුතා ජීවත් ව සිටී”යයි කීවේ ය. </span></span><span class="verse v24" data-usfm="1KI.17.24"><span class="label">24</span><span class="content">ස්ත්‍රිය ද කතා කරමින්, “ඔබ දෙවියන් වහන්සේට කැප වූ මනුෂ්‍යයෙකු බව ද, ඔබේ මුඛයෙහි තිබෙන සමිඳාණන් වහන්සේගේ පණිවුඩය සැබෑ බව ද දනිමි”යි එලියාට කීවා ය.</span></span> 
     </div> 
    </div> 
   </div> 
  </div>
 </body>
</html>