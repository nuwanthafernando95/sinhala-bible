<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch21" data-usfm="1KI.21">  
     <div class="s1"> <span class="heading"><b>නාබොත්ගේ මිදි වත්ත</b></span> 
     </div> 
     <div class="p"> <span class="content"> </span><span class="verse v1" data-usfm="1KI.21.1"><span class="label">1</span><span class="content">ඉන්පසු මෙසේ සිදු විය. සමාරියේ රජු වන ආහබ්ගේ මාලිගාවට සමීපව ජෙශ්‍රෙයෙල් නගරයේ නාබොත්ට මිදි වත්තක් තිබිණි. </span></span><span class="verse v2" data-usfm="1KI.21.2"><span class="label">2</span><span class="content">ආහබ් නාබොත්ට කතා කොට, “ඔබේ මිදි වත්ත මාගේ ගෙට සමීපව තිබෙන නිසා එය මට එළවලු වත්තක් පිණිස දෙන්න; ඒ වෙනුවට ඊට වඩා හොඳ මිදි වත්තක් ඔබට දෙන්නෙමි. එසේ නැත්නම්, ඔබ කැමැති නම්, එහි වටිනා මිල ඔබට දෙන්නෙමි”යි කී ය.</span></span> 
     </div> 
     <div class="p"> <span class="verse v2" data-usfm="1KI.21.2"><span class="content"> </span></span><span class="verse v3" data-usfm="1KI.21.3"><span class="label">3</span><span class="content">“මාගේ පියවරුන්ගේ උරුමය ඔබට දීමෙන් සමිඳාණන් වහන්සේ මා වළක්වන සේක් වා”යි නාබොත් ආහබ්ට කී ය.</span></span> 
     </div> 
     <div class="p"> <span class="verse v3" data-usfm="1KI.21.3"><span class="content"> </span></span><span class="verse v4" data-usfm="1KI.21.4"><span class="label">4</span><span class="content">එසේ ජෙශ්‍රෙයෙලීය නාබොත් කතා කොට, “මාගේ පියවරුන්ගේ උරුමය ඔබට නොදෙමි”යි කී ඒ වචනය නිසා ආහබ් ශෝක වී කෝපයෙන් තමාගේ ගෙට ගොස් ඇඳේ වැතිර, මුහුණ අහකට හරවාගෙන, කෑම නොකා සිටියේ ය. </span></span><span class="verse v5" data-usfm="1KI.21.5"><span class="label">5</span><span class="content">එවිට ඔහුගේ භාර්යාව වන ජෙශෙබෙල් ඔහු ළඟට අවුත්, “ඔබ සිත අප්‍රසන්න ව තිබෙන්නේත්, ඔබ කෑම නොකා සිටින්නේත් මක්නිසා දැ”යි ඔහුගෙන් ඇසුවා ය.</span></span> 
     </div> 
     <div class="p"> <span class="verse v5" data-usfm="1KI.21.5"><span class="content"> </span></span><span class="verse v6" data-usfm="1KI.21.6"><span class="label">6</span><span class="content">ඔහු ද, “මම ජෙශ්‍රෙයෙලීය නාබොත්ට කතා කොට, ‘ඔබේ මිදි වත්ත මට මිලේට දෙන්න; එසේ නැත්නම්, ඔබ කැමැති නම්, මම එය වෙනුවට ඔබට මිදිවත්තක් දෙන්නෙමි’යි ඔහුට කීවෙමි. එහෙත්, ඔහු මට උත්තර දෙමින්, ‘මාගේ මිදි වත්ත ඔබට නොදෙන්නෙමි’යි කීවේ යැ”යි ඈට කී ය.</span></span> 
     </div> 
     <div class="p"> <span class="verse v6" data-usfm="1KI.21.6"><span class="content"> </span></span><span class="verse v7" data-usfm="1KI.21.7"><span class="label">7</span><span class="content">ඔහුගේ භාර්යාව වන ජෙශෙබෙල් කතා කොට, “දැන් රට පාලනය කරන රජ ඔබ නොවන්නෙහි ද? නැඟිට කෑම කා ඔබේ සිත ප්‍රීති කරගන්න. මම ජෙශ්‍රෙයෙලීය නාබොත්ගේ මිදි වත්ත ඔබට ලබා දෙන්නෙමි”යි ඔහුට කීවා ය.</span></span> 
     </div> 
     <div class="s1"> <span class="heading"><b>නාබොත් මරණයට පත් කිරීම</b></span> 
     </div> 
     <div class="p"> <span class="verse v7" data-usfm="1KI.21.7"><span class="content"> </span></span><span class="verse v8" data-usfm="1KI.21.8"><span class="label">8</span><span class="content">ඈ ආහබ්ගේ නමින් ලියුම් ලියා ඔහුගේ මුද්‍රාවෙන් මුද්‍රා කොට, නාබොත් සමඟ ඔහුගේ නුවර විසූ ප්‍රජා මූලිකයන්ටත්, ප්‍රභූවරුන්ටත් ඒ ලියුම් යැව්වා ය. </span></span><span class="verse v9" data-usfm="1KI.21.9"><span class="label">9</span><span class="content">ඈ ලියුම්වල මෙසේ ලීවා ය: “ඔබ හැම උපවාසයක් ප්‍රකාශ කොට, නාබොත් සෙනඟ ඉදිරියෙහි මුල් තැන සිටුවා ඔහු ඉදිරිපිට තක්කඩියන් දෙදෙනෙකු සිටුවන්න. </span></span><span class="verse v10" data-usfm="1KI.21.10"><span class="label">10</span><span class="content">ඔව්හු ඔහුට විරුද්ධ ව චෝදනා කරමින්, ‘ඔබ දෙවියන් වහන්සේටත්, රජුටත් සාප කෙළෙහි ය’යි කියත් වා. පසු ව ඔහු පිටතට ගෙන ගොස් ගල් ගසා මරන්න.”</span></span> 
     </div> 
     <div class="p"> <span class="verse v10" data-usfm="1KI.21.10"><span class="content"> </span></span><span class="verse v11" data-usfm="1KI.21.11"><span class="label">11</span><span class="content">ඔහුගේ නගරවැසියන් වන ඒ නගරයේ විසූ ප්‍රජා මූලිකයෝ ද ප්‍රභූවරු ද ජෙශෙබෙල් තමන්ට යැවූ ලියුම්වල ලියා තිබුණු ප්‍රකාරයට කළෝ ය. </span></span><span class="verse v12" data-usfm="1KI.21.12"><span class="label">12</span><span class="content">ඔව්හු උපවාසයක් ප්‍රකාශ කොට, නාබොත් සෙනඟ ඉදිරිපිට මුල් තැනක සිටෙව්වෝ‍ ය. </span></span><span class="verse v13" data-usfm="1KI.21.13"><span class="label">13</span><span class="content">තක්කඩියන් දෙදෙනෙක් පැමිණ ඔහු ඉදිරියෙහි වාඩි වී, “නාබොත් දෙවියන් වහන්සේටත්, රජුටත් සාප කෙළේ ය”යි සෙනඟ ඉදිරියේ නාබොත්ට විරුද්ධ ව චෝදනා කළෝ ය. එවිට ඔව්හු ඔහු නගරයෙන් පිටතට ගෙන ගොස් ගල් ගසා මරා, </span></span><span class="verse v14" data-usfm="1KI.21.14"><span class="label">14</span><span class="content">“නාබොත් ගල් ගසනු ලැබ මළේ ය”යි ජෙශෙබෙල්ට කියා යැවුවෝ‍ ය.</span></span> 
     </div> 
     <div class="p"> <span class="verse v14" data-usfm="1KI.21.14"><span class="content"> </span></span><span class="verse v15" data-usfm="1KI.21.15"><span class="label">15</span><span class="content">තවද, නාබොත් ගල් ගසනු ලැබ මියගිය බව ජෙශෙබෙල් ඇසූ විට, ඈ ආහබ්ට කතා කොට, “ජෙශ්‍රෙයෙලීය නාබොත් ඔබට විකුණන්නට අකමැති වූ ඔහුගේ මිදි වත්ත ඔබ ගොස් හිමි කරගන්න. මන්ද නාබොත් ජීවත් ව නැත. මියගොස් ඇතැ”යි කීවා ය. </span></span><span class="verse v16" data-usfm="1KI.21.16"><span class="label">16</span><span class="content">නාබොත් මළ බව ආහබ් ඇසූ විට, ඔහු ජෙශ්‍රෙයෙලීය නාබොත්ගේ මිදි වත්ත අයිති කරගන්න පිණිස එහි යන්න පිටත් වුණේ ය.</span></span> 
     </div> 
     <div class="s1"> <span class="heading"><b>ආහබ් රජුට දඬුවම් නියම කිරීම</b></span> 
     </div> 
     <div class="p"> <span class="verse v16" data-usfm="1KI.21.16"><span class="content"> </span></span><span class="verse v17" data-usfm="1KI.21.17"><span class="label">17</span><span class="content">තවද, සමිඳාණන් වහන්සේගේ පණිවුඩය තිෂ්බීය එලියා වෙත පැමිණ, </span></span><span class="verse v18" data-usfm="1KI.21.18"><span class="label">18</span><span class="content">“නුඹ පිටත් ව සමාරියේ වසන ඉශ්රායෙල් රජු වන ආහබ් රජු හමුවන්න යන්න. ඔහු නාබොත්ගේ මිදි වත්ත අයිති කරගන්න එහි ගොස් සිටියි. </span></span><span class="verse v19" data-usfm="1KI.21.19"><span class="label">19</span><span class="content"> නුඹ ඔහුට කතා කොට, ‘නුඹ ඒ වත්ත මිනී මරා අයිති කරගත්තෙහි දැ යි සමිඳාණන් වහන්සේ වදාරන සේකැ’යි කියන්න. තවද, ‘බල්ලෝ යම් තැනක දී නාබොත්ගේ ලේ ලෙවකෑවෝ‍ ද එතැන්හි දී බල්ලෝ නුඹේ ලේ එසේ ය, නුඹේ ම ලේත් ලෙවකන්නෝ යයි සමිඳාණන් වහන්සේ වදාරන සේකැ’යි ඔහුට දන්වන්නැ”යි කී ය.</span></span> 
     </div> 
     <div class="p"> <span class="verse v19" data-usfm="1KI.21.19"><span class="content"> </span></span><span class="verse v20" data-usfm="1KI.21.20"><span class="label">20</span><span class="content">ආහබ් ද කතා කොට, “අහෝ මාගේ හතුර, ඔබ මා සොයාගත්තෙහි දැ”යි එලියාට කී ය. ඔහු උත්තර දෙමින්, “මම නුඹ සොයාගතිමි. මක්නිසා ද, නුඹ සමිඳාණන් වහන්සේගේ ඇස් හමුවෙහි නපුරු දේ කරන්න නුඹ ම භාර වී සිටින්නෙහි ය. </span></span><span class="verse v21" data-usfm="1KI.21.21"><span class="label">21</span><span class="content">බලන්න ‘මම නුඹ පිට විපත පමුණුවා නුඹ සහමුලින් ම අහකට නෙරපාදමා, නුඹේ පවුලට අයත් සියලු පිරිමින්, ඉශ්රායෙල්වරුන් අතරෙහි දාසයන් වුවත්, නිර්දාසයන් වුවත්, මරා දමා, </span></span><span class="verse v22" data-usfm="1KI.21.22"><span class="label">22</span><span class="content">නුඹ මා කෝප කරවමින් ඉශ්රායෙල්වරුන්ට පව් කරන්නට සලස්වමින් කළ ක්‍රියාව නිසා, නුඹේ වංශය නෙබාත්ගේ පුත් ජෙරොබෝවම්ගේ වංශය මෙන් ද අහියාගේ පුත් බාෂාගේ වංශය මෙන් ද කරන්නෙමි’යි සමිඳාණන් වහන්සේ වදාරන සේක. </span></span><span class="verse v23" data-usfm="1KI.21.23"><span class="label">23</span><span class="content"> උන් වහන්සේ ජෙශෙබෙල් ගැන ද කතා කොට, ‘ජෙශ්‍රෙයෙල් නගරයේ පවුර ළඟ දී බල්ලෝ ජෙශෙබෙල් කන්නෝ ය. </span></span><span class="verse v24" data-usfm="1KI.21.24"><span class="label">24</span><span class="content">ආහබ්ගේ වංශයෙන් නුවර තුළ දී මැරෙන අය බල්ලෝ කන්නෝ ය. පිටත දී මැරෙන අය පක්ෂීහු කන්නෝ ය’යි වදාළ සේකැ”යි කීවේ ය.</span></span> 
     </div> 
     <div class="p"> <span class="verse v24" data-usfm="1KI.21.24"><span class="content"> </span></span><span class="verse v25" data-usfm="1KI.21.25"><span class="label">25</span><span class="content">සැබැවින් ම තම භාර්යාව වන ජෙශෙබෙල් විසින් පොළඹවනු ලැබ සමිඳාණන් වහන්සේගේ ඇස් හමුයෙහි නපුරු දේ කරන්න භාර වූ ආහබ්ට සමාන කිසිවෙක් නොසිටියේ ය. </span></span><span class="verse v26" data-usfm="1KI.21.26"><span class="label">26</span><span class="content">සමිඳාණන් වහන්සේගේ ඉශ්රායෙල් ජනයා ඉදිරියෙහි පන්නාදැමූ අමෝරිවරුන් කළ සියල්ල ලෙස ඔහු දේව රූප පසුපස ගොස් ඉතා පිළිකුල් ක්‍රියා කෙළේ ය.</span></span> 
     </div> 
     <div class="s1"> <span class="heading"><b>ආහබ් රජ පසුතැවී සිත හරවා ගැනීම</b></span> 
     </div> 
     <div class="p"> <span class="verse v26" data-usfm="1KI.21.26"><span class="content"> </span></span><span class="verse v27" data-usfm="1KI.21.27"><span class="label">27</span><span class="content">ආහබ් ඒ වචන ඇසූ විට ශෝකයෙන් තම ඇඳුම් ඉරාගෙන, ඇඟේ හමට ගෑවෙන පරිදි ගෝණි රෙදි දමාගෙන, නිරාහාර ව ගෝණි රෙදි පිට නිදාගනිමින් කලකිරුණ ස්වභාවයකින් හැසුරුණේ ය.</span></span> 
     </div> 
     <div class="p"> <span class="verse v27" data-usfm="1KI.21.27"><span class="content"> </span></span><span class="verse v28" data-usfm="1KI.21.28"><span class="label">28</span><span class="content">එකල්හි සමිඳාණන් වහන්සේගේ වචනය තිෂ්බීහි එලියා වෙත පැමිණ, </span></span><span class="verse v29" data-usfm="1KI.21.29"><span class="label">29</span><span class="content">“ආහබ් මා ඉදිරියෙහි යටත් වූ අයුරු නුඹ දුටුවෙහි ද? ඔහු මා ඉදිරියෙහි යටත් වූ බැවින් ඒ විපත ඔහුගේ කාලයේ දී නොව, ඔහුගේ පුත්‍රයාගේ කාලයේ දී ඔහුගේ වංශය පිට පමුණුවන්නෙමි”යි කී ය.</span></span> 
     </div> 
    </div> 
   </div> 
  </div>
 </body>
</html>