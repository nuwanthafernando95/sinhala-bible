<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch4" data-usfm="1KI.4">  
     <div class="s1"> <span class="heading"><b>රජුගේ නිලධාරීහු</b></span> 
     </div> 
     <div class="p"> <span class="content"> </span><span class="verse v1" data-usfm="1KI.4.1"><span class="label">1</span><span class="content">සලමොන් රජ සියලු ඉශ්රායෙල්වරුන්ට රජ ව සිටියේ ය. </span></span><span class="verse v2" data-usfm="1KI.4.2"><span class="label">2</span><span class="content">ඔහුගේ උසස් නිලධාරීහු මොවුහු ය. ශාදොක්ගේ පුත් අශරියා පූජකයා ය; </span></span><span class="verse v3" data-usfm="1KI.4.3"><span class="label">3</span><span class="content">ෂිෂාගේ පුත්‍රයන් වන එලිහොරෙප් සහ අහියා ලේකම්වරු ය; අහිලුද්ගේ පුත් ජෙහෝෂාපාට් වාර්තාකරු ය; </span></span><span class="verse v4" data-usfm="1KI.4.4"><span class="label">4</span><span class="content">ජෙහෝයාදාගේ පුත් බෙනායා සේනාපතියා ය; ශාදොක් සහ අබියාතර් පූජකවරු ය; </span></span><span class="verse v5" data-usfm="1KI.4.5"><span class="label">5</span><span class="content">නාතාන්ගේ පුත් අශරියා ප්‍රාදේශිය ආණ්ඩුකාරයන්ගේ පාලකයා ය; නාතාන්ගේ පුත් පූජක සාබුද් රාජකීය පුරෝහිතයා ව සිටියේ ය. </span></span><span class="verse v6" data-usfm="1KI.4.6"><span class="label">6</span><span class="content">අහිෂාර් වනාහි රජ ගෙදර ප්‍රධානියා ය. අබ්දාගේ පුත් අදොනිරාම් රාජකාරියේ මුලාදෑනියා ය.</span></span> 
     </div> 
     <div class="p"> <span class="verse v6" data-usfm="1KI.4.6"><span class="content"> </span></span><span class="verse v7" data-usfm="1KI.4.7"><span class="label">7</span><span class="content">රජුටත්, ඔහුගේ ගෘහවාසීන්ටත් ආහාර සපයන පිණිස සලමොන් රජ නිලධාරීන් දොළොස්දෙනෙකු සියලු ඉශ්රායෙල්වරුන් කෙරෙහි පත් කෙළේ ය. එකිනෙකා අවුරුද්දකට මාසයක් බැගින් එසේ ආහාර සපයා දුන්නෝ ය. </span></span><span class="verse v8" data-usfm="1KI.4.8"><span class="label">8</span><span class="content">ඔවුන්ගේ නාම මේ ය; එප්‍රායිම් කඳුකරයේ විසූ බෙන්‍-හුර් ය; </span></span><span class="verse v9" data-usfm="1KI.4.9"><span class="label">9</span><span class="content">මාකශ්, ෂායාල්බිම්, බෙත්-ෂෙමෙෂ් සහ ඒලොන්‍-බෙත්-හානාන් යන නගරවල විසූ බෙන්‍-දෙකෙර් ය; </span></span><span class="verse v10" data-usfm="1KI.4.10"><span class="label">10</span><span class="content">අරුබ්බෝත්හි බෙන්‍-හෙසෙද් ය; මොහුට සෝකෝව නුවර සහ මුළු හේපෙර් රට ද පැවරිණි. </span></span><span class="verse v11" data-usfm="1KI.4.11"><span class="label">11</span><span class="content">දෝර් නම් මුළු කඳුකර පෙදෙසෙහි විසූ බෙන්‍-අබිනාදාබ් ය. ඔහුගේ භාර්යාව සලමොන්ගේ දුව වන තාපත් ය.</span></span> 
     </div> 
     <div class="p"> <span class="verse v11" data-usfm="1KI.4.11"><span class="content"> </span></span><span class="verse v12" data-usfm="1KI.4.12"><span class="label">12</span><span class="content">අහිලුද්ගේ පුත් බානාට තයනාක් සහ මෙගිද්දෝ යන නගර ද ශාරෙතාන් නගරය අසල ජෙශ්‍රෙයෙල් නම් නගරයට දකුණින් පිහිටි මුළු බෙත්-ෂෙයාන් පෙදෙස ද පැවරිණි. ඒ පෙදෙස බෙත්-ෂෙයාන් පටන් ආබෙල්-මෙහෝලා දක්වා ද ජොක්මෙයාම් නගරයට එහා සීමා දක්වා ද විහිදී තිබේ. </span></span><span class="verse v13" data-usfm="1KI.4.13"><span class="label">13</span><span class="content">රාමොත්-ගිලියද්හි සිටි බෙන්‍-ගෙබර් ය; ගිලියද්හි සිටි මනස්සේගේ පුත් ජායීර්ගේ නගර ද පවුරු ද ලෝකඩ අගුල් ද ඇති මහා නගර හැටක් සහිත බාෂාන් නම් පෙදෙසෙහි අර්ගොබ් පළාත ඔහුට පැවරිණි. </span></span><span class="verse v14" data-usfm="1KI.4.14"><span class="label">14</span><span class="content">මහනයිම් නගරයේ විසූ ඉද්දෝගේ පුත් අහිනාදාබ් ය. </span></span><span class="verse v15" data-usfm="1KI.4.15"><span class="label">15</span><span class="content">නප්තලීගේ පෙදෙසෙහි විසූ අහීමයාශ් ය; ඔහු ද සලමොන් රජුගේ දුව වන බාසෙමත් භාර්යාව කොට පාවාගෙන තිබිණි. </span></span><span class="verse v16" data-usfm="1KI.4.16"><span class="label">16</span><span class="content">ආෂෙර් පෙදෙසෙහි බෙයාලොත් නගරයේ විසූ හූෂයිගේ පුත් බානා ය. </span></span><span class="verse v17" data-usfm="1KI.4.17"><span class="label">17</span><span class="content">ඉස්සාකර්ගේ පෙදෙසෙහි විසූ පරුවාගේ පුත්‍ර වන ජෙහෝෂාපාට් ය. </span></span><span class="verse v18" data-usfm="1KI.4.18"><span class="label">18</span><span class="content">බෙන්‍ජමින්ගේ පෙදෙසෙහි විසූ ඒලාගේ පුත් ෂිමෙයි ය. </span></span><span class="verse v19" data-usfm="1KI.4.19"><span class="label">19</span><span class="content">අමෝරිවරුන්ගේ රජ වූ සීහොන්ගේ ද බාෂාන්හි රජ වූ ඕග්ගේ ද දේශය වූ ගිලියද් දේශයෙහි විසූ උරීගේ පුත් ගෙබෙර් ය. ඒ දේශයෙහි සිටියේ එක නිලධාරියෙක් පමණ ය.</span></span> 
     </div> 
     <div class="s1"> <span class="heading"><b>සලමොන් රජුගේ යසඉසුරු</b></span> 
     </div> 
     <div class="p"> <span class="verse v19" data-usfm="1KI.4.19"><span class="content"> </span></span><span class="verse v20" data-usfm="1KI.4.20"><span class="label">20</span><span class="content">ජුදාවරු ද ඉශ්රායෙල්වරු ද මුහුදු වෙරළේ වැලි මෙන් ගණනින් අධික ව සිටියෝ ය. ඔව්හු කමින්බොමින් ප්‍රීතිවෙමින් පසු වූ හ. </span></span><span class="verse v21" data-usfm="1KI.4.21"><span class="label">21</span><span class="content">සලමොන් රජ වනාහි යුප්‍රටීස් ගංගාවේ පටන් පිලිස්තිවරුන්ගේ දේශය සහ මිසරයේ දේශ සීමාව දක්වා සියලු රාජ්‍යයන් ආණ්ඩු කෙළේ ය. ඔව්හු කප්පම් ගෙනවුත් දී සලමොන් රජුගේ මුළු කාලය තුළ ඔහුට සේවය කළෝ ය.</span></span> 
     </div> 
     <div class="p"> <span class="verse v21" data-usfm="1KI.4.21"><span class="content"> </span></span><span class="verse v22" data-usfm="1KI.4.22"><span class="label">22</span><span class="content">දවසකට සලමොන් රජුගේ ආහාර මෙසේ ය. සිහින් පිටි ලීටර් පන්දහසකි. වෙන පිටි ලීටර් දසදහසකි. </span></span><span class="verse v23" data-usfm="1KI.4.23"><span class="label">23</span><span class="content">මුවන් ද තිත් මුවන් ද තරු මුවන් ද තර කළ පක්ෂීන් ද හැර, තර හරක් දසදෙනෙකි, කෙතේ හරක් විසිදෙනෙකි, බැටළුවෝ‍ සියයකි.</span></span> 
     </div> 
     <div class="p"> <span class="verse v23" data-usfm="1KI.4.23"><span class="content"> </span></span><span class="verse v24" data-usfm="1KI.4.24"><span class="label">24</span><span class="content">ඔහු තිප්සා පටන් ගාසා දක්වා ම යුප්‍රටීස් ගංගාවෙන් මෙගොඩ තිබෙන මුළු දේශය ද මේ ගංගාවෙන් මෙගොඩ විසූ සියලු රජුන් ද පාලනය කෙළේ ය. ඔහු අවට සෑම දිශාවල සාමය පැවතිණි. </span></span><span class="verse v25" data-usfm="1KI.4.25"><span class="label">25</span><span class="content">මොහුගේ මුළු කාලය තුළ දාන් පටන් බෙයර්-ෂෙබා දක්වා ජුදාවරු ද ඉශ්රායෙල්වරු ද එකිනෙකා තම තමාගේ මිදි වතු හා අත්තික්කා වතුවල අයිතිය භුක්ති විඳිමින් සුව සේ වාසය කළෝ ය.</span></span> 
     </div> 
     <div class="p"> <span class="verse v25" data-usfm="1KI.4.25"><span class="content"> </span></span><span class="verse v26" data-usfm="1KI.4.26"><span class="label">26</span><span class="content"> </span><span class="content">සලමොන් රජුගේ රථවලට ගාල් සතළිස්දහසක අශ්වයෝ සිටියෝ ය; අසරුවෝ‍ දොළොස්දහසක් ද සිටියෝ ය. </span></span><span class="verse v27" data-usfm="1KI.4.27"><span class="label">27</span><span class="content">ඒ නිලධාරීහු එකිනෙකා තම තමාට නියම මාසයේ දී සලමොන් රජුට ද ඔහුගේ කෑම මේසයට පැමිණි සියල්ලන්ට ද කිසිවක් අඩු වන්න ඉඩ නෑර ආහාර සපයා දුන්නෝ ය. </span></span><span class="verse v28" data-usfm="1KI.4.28"><span class="label">28</span><span class="content">ඔව්හු එකිනෙකා තම තමාට නියම වී තිබුණු ලෙස රථ අදින අසුන්ටත්, බර අදින සතුන්ටත් යව සහ පිදුරු නියම ස්ථානයට ගෙනාවෝ‍ ය.</span></span> 
     </div> 
     <div class="p"> <span class="verse v28" data-usfm="1KI.4.28"><span class="content"> </span></span><span class="verse v29" data-usfm="1KI.4.29"><span class="label">29</span><span class="content">දෙවියන් වහන්සේ ඉමහත් ප්‍රඥාවත්, විචක්ෂණ බුද්ධියත්, මුහුදු වෙරළේ වැලි මෙන් පෘථුල ඥානයත් සලමොන් රජු හට දුන් සේක. </span></span><span class="verse v30" data-usfm="1KI.4.30"><span class="label">30</span><span class="content">මොහුගේ ප්‍රඥාව පෙරදිග රටවල සියලු ජනතාවගේ ප්‍රඥාවත්, මිසරවැසියන්ගේ සියලු ප්‍රඥාවත් ඉක්මවා ගියේ ය. </span></span><span class="verse v31" data-usfm="1KI.4.31"><span class="label">31</span><span class="content">මන්ද, ඔහු සියලු මිනිසුන්ට ද එස්රාහීය ජාතික ඒතාන්ට ද මාහොල් නමැත්තාගේ පුත්‍රයන් වන හේමන්ට ද කල්කොල්ට ද දර්දාට ද වඩා ප්‍රඥාවන්ත ව සිටියේ ය. ඔහුගේ කීර්තිය අවට සිටි සියලු ජාතීන් අතරේ පතළ වී ගියේ ය. </span></span><span class="verse v32" data-usfm="1KI.4.32"><span class="label">32</span><span class="content">ඔහු උපදේශ වාක්‍ය තුන්දහසක් කීවේ ය. ඔහුගේ ගීතිකා එක්දාස් පහකි. </span></span><span class="verse v33" data-usfm="1KI.4.33"><span class="label">33</span><span class="content">ඔහු ලෙබනොන් දේශයෙහි තිබෙන කිහිරි ගහ පටන් බිත්තියේ හටගන්න හිසොප් ගහ දක්වා වෘක්ෂලතා ගැන කතා කෙළේ ය. ඔහු මෘගයන් ද පක්ෂීන් ද උරගයන් ද මත්ස්‍යයන් ද ගැනත් කතා කෙළේ ය. </span></span><span class="verse v34" data-usfm="1KI.4.34"><span class="label">34</span><span class="content">විවිධ ජාතීහු සලමොන්ගේ ප්‍රඥාව ඇසීමට පැමිණියෝ ය. ඔහුගේ ප්‍රඥාව ගැන ඇසූ පොළොවේ භූපතීන්ගෙන් ඔහු තෑගිබෝග ලැබුවේ ය.</span></span> 
     </div> 
    </div> 
   </div> 
  </div>
 </body>
</html>