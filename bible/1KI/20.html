<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch20" data-usfm="1KI.20">  
     <div class="s1"> <span class="heading"><b>සිරියාව වටලෑම</b></span> 
     </div> 
     <div class="p"> <span class="content"> </span><span class="verse v1" data-usfm="1KI.20.1"><span class="label">1</span><span class="content">සිරියාවේ රජ වන බෙන්‍-හදද් සිය මුළු සේනාව රැස් කොට, තවත් රජවරුන් තිස්දෙදෙනෙකු ද අශ්වයන් ද අශ්වරථ ද සමඟ අවුත් සමාරිය වටලා ඊට විරුද්ධ ව යුද්ධ කෙළේ ය. </span></span><span class="verse v2" data-usfm="1KI.20.2"><span class="label">2</span><span class="content">ඔහු නගරයේ සිටි ඉශ්රායෙල් රජ වන ආහබ් වෙත පණිවුඩකාරයන් යවමින්, </span></span><span class="verse v3" data-usfm="1KI.20.3"><span class="label">3</span><span class="content">“ඔබේ රන් රිදී සහ භාර්යාවන් ද දරුවන්ගෙන් ඉතා ප්‍රසන්න අය ද මට පාවා දිය යුතු ය”යි ඔහුට දන්වා යැවී ය.</span></span> 
     </div> 
     <div class="p"> <span class="verse v3" data-usfm="1KI.20.3"><span class="content"> </span></span><span class="verse v4" data-usfm="1KI.20.4"><span class="label">4</span><span class="content">ඉශ්රායෙල් රජ ද, “මාගේ ස්වාමීන් වන රජතුමනි, ඔබේ කීම ප්‍රකාර මමත්, මට ඇති සියල්ලත් ඔබට අයත් වෙමු”යි උත්තර දුන්නේ ය.</span></span> 
     </div> 
     <div class="p"> <span class="verse v4" data-usfm="1KI.20.4"><span class="content"> </span></span><span class="verse v5" data-usfm="1KI.20.5"><span class="label">5</span><span class="content">පණිවුඩකාරයෝ නැවත අවුත් කතා කොට, “ඔබේ රන් රිදී ද ඔබේ අඹු දරුවන් ද ඔබ මට දෙන්න ඕනෑ යයි ඔබට කියා එවීමි. </span></span><span class="verse v6" data-usfm="1KI.20.6"><span class="label">6</span><span class="content">ඇරත් හෙට මේ වේලාවට පමණ මාගේ සේවකයන් ඔබ ළඟට එවන්නෙමි. ඔවුන් ඔබේත්, ඔබේ සේවකයන්ගේත් ගෙවල් සෝදිසි කර, ඔබට ප්‍රසන්න වන සියල්ල ම ඔවුන්ගේ අතට ගෙන එනු ඇත කියා බෙන්‍-හදද් කියන්නේ ය”යි සැළ කළහ.</span></span> 
     </div> 
     <div class="p"> <span class="verse v6" data-usfm="1KI.20.6"><span class="content"> </span></span><span class="verse v7" data-usfm="1KI.20.7"><span class="label">7</span><span class="content">එවිට ඉශ්රායෙල් රජ දේශයේ සියලු ප්‍රජා මූලිකයන් කැඳවා, “මේ මිනිසා නපුරක් කරන්න සොයන හැටි කල්පනා කර බලන්න, ඔහු මාගේ භාර්යාවන් ද මාගේ දරුවන් ද මාගේ රන් රිදී ද මාගෙන් ඉල්ලා එවූ විට, දෙන්නට බැරිය කියා මම නොකීවෙමි”යි දැන්වී ය.</span></span> 
     </div> 
     <div class="p"> <span class="verse v7" data-usfm="1KI.20.7"><span class="content"> </span></span><span class="verse v8" data-usfm="1KI.20.8"><span class="label">8</span><span class="content">සියලු ප්‍රජා මූලිකයෝ ද මුළු සෙනඟ ද කතා කොට, “ඔබ ඇහුම්කන් නුදුන මැනව; ඊට එකඟ නූණ මැනව”යි ඔහුට කී හ.</span></span> 
     </div> 
     <div class="p"> <span class="verse v8" data-usfm="1KI.20.8"><span class="content"> </span></span><span class="verse v9" data-usfm="1KI.20.9"><span class="label">9</span><span class="content">එබැවින් ඔහු බෙන්‍-හදද්ගේ පණිවුඩකාරයන්ට කතා කොට, “ඔබ පළමුවෙන් ඔබේ මෙහෙකරුවා අත කියා එවූ සියල්ල ම කරන්නෙමි, එහෙත්, මේ දේ මට කරන්නට බැරිය කියා මාගේ ස්වාමීන් වන රජතුමා හට දන්වන්නැ”යි කී ය. පණිවුඩකාරයෝ ද පිටත් ව ගොස් ඔහුට එම උත්තරය දැන් වූ හ.</span></span> 
     </div> 
     <div class="p"> <span class="verse v9" data-usfm="1KI.20.9"><span class="content"> </span></span><span class="verse v10" data-usfm="1KI.20.10"><span class="label">10</span><span class="content">බෙන්‍-හදද් ද කතා කොට, “සමාරියේ දූවිලි මා පසුපස එන සියල්ලන්ගෙන් එක එකාට මිට මිට බැගින් ගන්න වත් මදිවන තරම් විශාල සෙනඟක් නාවොත්, දෙවිවරු මට ඉතා දරුණු ලෙස දඬුවම් කරත් වා”යි ඔහුට දන්වා ඇරියේ ය.</span></span> 
     </div> 
     <div class="p"> <span class="verse v10" data-usfm="1KI.20.10"><span class="content"> </span></span><span class="verse v11" data-usfm="1KI.20.11"><span class="label">11</span><span class="content">ඉශ්රායෙල් රජ පිළිතුරු දෙමින්, “උදම් ඇනිය යුත්තේ යුද්ධායුධ පළඳන්නා නොව ඒවා ගලවන්නා ය කියා ඔහුට දන්වන්නැ”යි කීවේ ය.</span></span> 
     </div> 
     <div class="p"> <span class="verse v11" data-usfm="1KI.20.11"><span class="content"> </span></span><span class="verse v12" data-usfm="1KI.20.12"><span class="label">12</span><span class="content">රජුන් සමඟ කූඩාරම්වල මත්පැන් පානය කරමින් සිටි බෙන්‍-හදද් ඒ කීම ඇසූ විට, “සටනට සැරසෙන්නැ”යි සිය සේවකයන්ට කීවේ ය. ඔව්හු ද නගරයට විරුද්ධ ව සැරසී සිටගත්හ.</span></span> 
     </div> 
     <div class="s1"> <span class="heading"><b>ඉශ්රායෙල්වරුන්ට ජයග්‍රහණය</b></span> 
     </div> 
     <div class="p"> <span class="verse v12" data-usfm="1KI.20.12"><span class="content"> </span></span><span class="verse v13" data-usfm="1KI.20.13"><span class="label">13</span><span class="content">එවිට දිවැසිවර කෙනෙක් ඉශ්රායෙල් හි රජ වන ආහබ් ළඟට අවුත් කතා කොට, “මේ මුළු මහා සේනාව ඔබ දුටුවෙහි ද? ‘මා සමිඳාණන් වහන්සේ බව ඔබ දැනගන්න පිණිස මම අද ඔවුන් ඔබ අතට පාවා දෙමි’යි සමිඳාණන් වහන්සේ වදාරන සේකැ”යි පැවසී ය.</span></span> 
     </div> 
     <div class="p"> <span class="verse v13" data-usfm="1KI.20.13"><span class="content"> </span></span><span class="verse v14" data-usfm="1KI.20.14"><span class="label">14</span><span class="content">ආහබ්, “කවරෙකුගේ මාර්ගයෙන් දැ”යි ඇසූ විට, ඔහු උත්තර දෙමින්, “ජනපදවල අධිපතීන්ගේ තරුණ භටයන් ලවා ය කියා සමිඳාණන් වහන්සේ වදාරන සේකැ”යි දැන්වී ය. එවිට ආහබ්, “සටන පටන් ගන්නේ කවරෙක් දැ”යි ඇසූ විට ඔහු ද, “ඔබ ය”යි උත්තර දුන්නේ ය.</span></span> 
     </div> 
     <div class="p"> <span class="verse v14" data-usfm="1KI.20.14"><span class="content"> </span></span><span class="verse v15" data-usfm="1KI.20.15"><span class="label">15</span><span class="content">ඉන්පසු ආහබ් ජනපදවල අධිපතීන්ගේ සේවකයන් රැස් කෙළේ ය. ඔව්හු දෙසියතිස්දෙදෙනෙක් වූ හ. ඔවුන්ට පසු ව ඔහු මුළු සෙනඟ වන සියලු ඉශ්රායෙල් ජනයා ද රැස් කෙළේ ය. ඔව්හු සත්දහසක් වූ හ.</span></span> 
     </div> 
     <div class="p"> <span class="verse v15" data-usfm="1KI.20.15"><span class="content"> </span></span><span class="verse v16" data-usfm="1KI.20.16"><span class="label">16</span><span class="content">ඉර මුදුන් වේලේ ඔව්හු පිටතට ගියෝ ය. එහෙත්, බෙන්‍-හදද් වනාහි තමාට උපකාර කරන රජවරුන් තිස්දෙනා සමඟ මත් වන තරමට මිදියුස පානය කරමින් කූඩාරම්වල සිටියේ ය. </span></span><span class="verse v17" data-usfm="1KI.20.17"><span class="label">17</span><span class="content">ජනපදවල අධිපතීන්ගේ සේවකයෝ පළමුවෙන් පිටතට ගියෝ ය. බෙන්‍-හදද් සොයා බැලූ විට, “මිනිසුන් සමහරෙක් සමාරියෙන් පිටතට ආවෝ‍ යැ”යි දන්වන ලදී. </span></span><span class="verse v18" data-usfm="1KI.20.18"><span class="label">18</span><span class="content">ඔහු ද කතා කොට, “ඔව්හු සාමදානය පිණිස පැමිණියෝ නම්, පණපිටින් අල්ලාගන්න. යුද්ධය පිණිස පැමිණියෝ නම්, එසේ වුණත්, පණපිටින් අල්ලාගන්නැ”යි කීවේ ය.</span></span> 
     </div> 
     <div class="p"> <span class="verse v18" data-usfm="1KI.20.18"><span class="content"> </span></span><span class="verse v19" data-usfm="1KI.20.19"><span class="label">19</span><span class="content">මෙසේ ජනපදවල අධිපතීන්ගේ සේවකයෝ ද ඔවුන් අනුව ගිය සේනාව ද නගරයෙන් පිටතට ගොස් </span></span><span class="verse v20" data-usfm="1KI.20.20"><span class="label">20</span><span class="content">එකිනෙකා එක මිනිසෙකු බැගින් මැරූ හ. එවිට සිරියාවේ වැසියෝ පලා ගියහ. ඉශ්රායෙල්වරු ද ඔවුන් ලුහුබැඳ ගියහ. සිරියාවේ රජ වන බෙන්‍-හදද් අසෙකු පිට නැඟී සිය අශ්වාරෝහක පිරිසක් සමඟ ගැළවී ගියේ ය. </span></span><span class="verse v21" data-usfm="1KI.20.21"><span class="label">21</span><span class="content">ඉශ්රායෙල් රජ පිටතට ගොස් අශ්වයන්ට ද අශ්ව රථවලට ද පහර දී සිරියාවේ වැසියන් හොඳට ම පරාජය කෙළේ ය.</span></span> 
     </div> 
     <div class="s1"> <span class="heading"><b>විවේක කාලයක්</b></span> 
     </div> 
     <div class="p"> <span class="verse v21" data-usfm="1KI.20.21"><span class="content"> </span></span><span class="verse v22" data-usfm="1KI.20.22"><span class="label">22</span><span class="content">දිවැසිවරයා ඉශ්රායෙල් රජු වෙත පැමිණ, “ලබන වසන්ත කාලයේ දී සිරියාවේ රජ ඔබට විරුද්ධ ව එනු ඇත. එබැවින් ඔබ ශක්තිමත් වී කුමක් කළ යුතු ද කියා කල්පනා කර බලන්නැ”යි කී ය. </span></span><span class="verse v23" data-usfm="1KI.20.23"><span class="label">23</span><span class="content">තවද, සිරියාවේ රජුගේ සේවකයෝ ඔහුට කතා කොට, “ඔවුන්ගේ දෙවියෝ කඳුවල දෙවි කෙනෙකි. එබැවින් ඔව්හු අපට වඩා බලවත් වූවෝ‍ ය. එහෙත්, සම භූමියෙහි අපි ඔවුන්ට විරුද්ධ ව සටන් කරමු නම්, අපි සැබැවින් ම ඔවුන් පරාජය කරන්නෙමු. </span></span><span class="verse v24" data-usfm="1KI.20.24"><span class="label">24</span><span class="content">මෙලෙස කළ යුතු ය. රජවරුන් තම තමන්ගේ ස්ථානවලින් ඉවත් කොට, ඔවුන් වෙනුවට සේනාපතීන් සිටුවා, </span></span><span class="verse v25" data-usfm="1KI.20.25"><span class="label">25</span><span class="content">නැති වූ ඔබේ සේනාව හා සමාන සේනාවක් ද අශ්වයන් හා සමාන අශ්වයන් ද අශ්ව රථ හා සමාන අශ්ව රථ ද ගණන් කරගත මැනව. එවිට අපි සම භූමියෙහි ඔවුන්ට විරුද්ධ ව සටන් කරන්නෙමු නම්, අපි සැබැවින් ම ඔවුන් පරාජය කරන්නෙමු”යි කී හ. ඔහු ද ඔවුන්ගේ හඬට ඇහුම්කන් දී එසේ කෙළේ ය.</span></span> 
     </div> 
     <div class="s1"> <span class="heading"><b>ජයග්‍රහණය ලැබීම</b></span> 
     </div> 
     <div class="p"> <span class="verse v25" data-usfm="1KI.20.25"><span class="content"> </span></span><span class="verse v26" data-usfm="1KI.20.26"><span class="label">26</span><span class="content">ඊට පසු පැමිණි වසන්ත කාලයේ දී බෙන්‍-හදද් සිරියාවේ වැසියන් රැස් කොට ඉශ්රායෙල්වරුන්ට විරුද්ධ ව සටනට අපෙක් නම් ස්ථානයට ගියේ ය. </span></span><span class="verse v27" data-usfm="1KI.20.27"><span class="label">27</span><span class="content">ඉශ්රායෙල් ජනයා ද රැස් කරනු ලැබ, සන්නාහ සන්නද්ධ වී ඔවුන්ට විරුද්ධ ව ගියහ. ඉශ්රායෙල් ජනයා කුඩා එළු පට්ටි දෙකකට සමාන ව ඔවුන් ඉදිරියේ කඳවුරු බැඳ සිටියහ. එහෙත්, සිරියාවේ වැසියන්ගෙන් දේශය පිරී තිබිණි.</span></span> 
     </div> 
     <div class="p"> <span class="verse v27" data-usfm="1KI.20.27"><span class="content"> </span></span><span class="verse v28" data-usfm="1KI.20.28"><span class="label">28</span><span class="content">දෙවියන් වහන්සේට කැප වූ මනුෂ්‍යයා ළං වී ඉශ්රායෙල් රජුට කතා කොට, “ ‘සමිඳාණන් වහන්සේ කඳුවල දෙවි කෙනෙකු මිස, මිටියාවතේ දෙවි කෙනෙක් නොවන සේකැ’යි සිරියාවේ වැසියන් කී නිසා, ‘මා සමිඳාණන් වහන්සේ බව නුඹලා දැනගන්න පිණිස මේ මුළු මහා සමූහය නුඹ අතට පාවා දෙන්නෙමි”යි සමිඳාණන් වහන්සේ වදාරන සේකැ”යි පැවසී ය.</span></span> 
     </div> 
     <div class="p"> <span class="verse v28" data-usfm="1KI.20.28"><span class="content"> </span></span><span class="verse v29" data-usfm="1KI.20.29"><span class="label">29</span><span class="content">තවද, එක් සෙනඟක් අනික් සෙනඟට ඉදිරියෙන් සත් දවසක් කඳවුරු බැඳ සිටියෝ ය. සත් වන දින යුද්ධය ඇරඹිණි. ඉශ්රායෙල් ජනයා සිරියාවේ වැසියන්ගේ පාබල සේනාවෙන් ලක්ෂයක් එක දවසක දී මැරූ හ. </span></span><span class="verse v30" data-usfm="1KI.20.30"><span class="label">30</span><span class="content">ඉතිරි අය අපෙක් නම් නගරය තුළට පලා ගියහ. එහි දී ඉතිරි ව සිටි විසිහත්දහසක් මනුෂ්‍යයන් පිට පවුරු වැටිණි.</span></span> 
     </div> 
     <div class="p"> <span class="verse v30" data-usfm="1KI.20.30"><span class="content">බෙන්‍-හදද් පලා ගොස් නගරයට පැමිණ ඇතුළු ගෙයකට ගියේ ය. </span></span><span class="verse v31" data-usfm="1KI.20.31"><span class="label">31</span><span class="content">එවිට ඔහුගේ සේවකයෝ ඔහුට කතා කොට, “ඉශ්රායෙල් වංශයේ රජවරුන් කරුණාවන්ත රජවරුන් බව අප අසා ඇත. ඉතින්, අපේ ඉඟටිවල ගෝණි රෙදි බැඳගෙන, හිස් මත ලණු දමාගෙන, ඉශ්රායෙල් රජු ළඟට යන්නට අපට අවසර දෙනු මැනව, සමහර විට ඔහු ඔබේ ප්‍රාණය ආරක්ෂා කරනු ඇතැ”යි කී හ. </span></span><span class="verse v32" data-usfm="1KI.20.32"><span class="label">32</span><span class="content">එවිට ඔව්හු තමන්ගේ ඉඟටිවල ගෝණි රෙදි බැඳගෙන, හිස් මත ලණු දමාගෙන, ඉශ්රායෙල් රජු ළඟට පැමිණ, “ඔබේ මෙහෙකරු වන බෙන්‍-හදද්, ‘මාගේ ප්‍රාණය ආරක්ෂා කළ මැනව’යි කියන්නේ ය”යි සැළ කළහ. එවිට ආහබ් කතා කොට, “ඔහු තව ම ජීවත් ව සිටී ද? ඔහු මාගේ සහෝදරයා ය”යි කීවේ ය.</span></span> 
     </div> 
     <div class="p"> <span class="verse v32" data-usfm="1KI.20.32"><span class="content"> </span></span><span class="verse v33" data-usfm="1KI.20.33"><span class="label">33</span><span class="content">ඒ මනුෂ්‍යයො ද රජු කී වචනය හොඳ ලකුණක් කොට සලකා, එය වහා පිළිගෙන, “ඔහු ඔබේ සහෝදරවන බෙන්‍-හදද් ය”යි කීවෝ‍ ය. ඔහු ද කතා කොට, “ඔබ ගොස් ඔහු කැඳවාගෙන එන්නැ”යි කී ය. එකල බෙන්‍-හදද් ඔහු වෙත පැමිණියේ ය. රජ ද ඔහු රථයට නංවාගත්තේ ය. </span></span><span class="verse v34" data-usfm="1KI.20.34"><span class="label">34</span><span class="content">බෙන්‍-හදද් ද කතා කරමින්, “මාගේ පියාණන් විසින් ඔබේ පියාණන්ගෙන් ගන්න ලද නගර ආපසු දෙන්නෙමි. මාගේ පියාණන් සමාරියෙහි වෙළෙඳ පොළවල් සෑදූ ලෙස ඔබට ද දමස්කයෙහි සාදාගන්න පුළුවනැ”යි කීවේ ය. ආහබ් ද කතා කොට, “මම ද මේ ගිවිසුම පිට ඔබ යන්න හරිමි”යි ඔහු සමඟ ගිවිසුමක් කර ඔහු යන්නට හැරියේ ය.</span></span> 
     </div> 
     <div class="s1"> <span class="heading"><b>ආහබ් රජුගේ ප්‍රතිපත්ති හෙළා දැකීම</b></span> 
     </div> 
     <div class="p"> <span class="verse v34" data-usfm="1KI.20.34"><span class="content"> </span></span><span class="verse v35" data-usfm="1KI.20.35"><span class="label">35</span><span class="content">දිවැසිවරුන්ගේ කණ්ඩායමෙන් එක්තරා මිනිසෙක් සමිඳාණන් වහන්සේගේ අණ පරිදි තමාගේ සහකාරයාට කතා කොට, “මට ගසන්නැ”යි කී ය. එහෙත්, ඒ මිනිසා ඔහුට ගසන්න අකමැති විය. </span></span><span class="verse v36" data-usfm="1KI.20.36"><span class="label">36</span><span class="content">එවිට ඔහු, “ඔබ සමිඳාණන් වහන්සේගේ අණට කීකරු නොවූ නිසා මා ළඟින් අහක් ව ගිය කෙණෙහි ම සිංහයෙක් ඔබ මරන්නේ ය”යි කීවේ ය. ඔහු අහක් ව ගිය කෙණෙහි ම සිංහයෙක් ඔහුට සම්බ වී ඔහු මැරුවේ ය.</span></span> 
     </div> 
     <div class="p"> <span class="verse v36" data-usfm="1KI.20.36"><span class="content"> </span></span><span class="verse v37" data-usfm="1KI.20.37"><span class="label">37</span><span class="content">තවත් මිනිසෙකු ඔහුට සම්බ වී, “මට ගසාපන්නැ”යි ඔහු කීවේ ය. ඒ මිනිසා ඔහුට ගසා, එසේ ගැසීමෙන් තුවාළ කෙළේ ය. </span></span><span class="verse v38" data-usfm="1KI.20.38"><span class="label">38</span><span class="content">එවිට දිවැසිවරයා පිටත් ව තමාගේ හිස්වැස්මෙන් ඇස් බැඳගෙන, වෙස්මාරු කරගෙන, රජු එනතෙක් මඟ බලා සිටියේ ය. </span></span><span class="verse v39" data-usfm="1KI.20.39"><span class="label">39</span><span class="content">රජු ඒ ළඟින් යන කල ඔහු රජුට මොරගසා, “ඔබේ මෙහෙකරු වන මම සටන් මධ්‍යයට ගියෙමි. එවිට එක් මිනිසෙක් තවත් මිනිසෙකු මා ළඟට ගෙනවුත් කතා කොට, ‘මේ මිනිසා බලාගන්න. ඔහු යම් අන්දමකින් ගැළවී ගියොත්, ඔහුගේ ප්‍රාණය වෙනුවට ඔබේ ප්‍රාණය දෙන්නට වේ. නැතහොත් රිදී කාසි තුන්දාහක් ගෙවිය යුතු ය’යි කීවේ ය. </span></span><span class="verse v40" data-usfm="1KI.20.40"><span class="label">40</span><span class="content">එහෙත්, ඔබේ මෙහෙකරුවා නොයෙක් කටයුතු කරන අතර ඔහු සැඟවී ගියේ ය”යි කීවේ ය. ඉශ්රායෙල් රජ, “ඔබේ තීන්දුව එසේ ම වන්නේ ය. ඔබ ම ඒක තීන්දු කෙළෙහි ය”යි කීවේ ය.</span></span> 
     </div> 
     <div class="p"> <span class="verse v40" data-usfm="1KI.20.40"><span class="content"> </span></span><span class="verse v41" data-usfm="1KI.20.41"><span class="label">41</span><span class="content">එවිට ඔහු වහා ම හිස්වැස්ම තමාගේ ඇස්වලින් ඉවත් කෙළේ ය. එවිට ඔහු දිවැසිවරයෙකු බව ඉශ්රායෙල් රජ හැඳිනගත්තේ ය. </span></span><span class="verse v42" data-usfm="1KI.20.42"><span class="label">42</span><span class="content">ඔහු රජුට කතා කොට, “සමිඳාණන් වහන්සේ මෙසේ වදාරන සේක: ‘මා විසින් මරණයට නියම කරන ලද මිනිසා නුඹ නිදහස් කර හැරිය බැවින් ඔහුගේ ප්‍රාණය වෙනුවට නුඹේ ප්‍රාණය ද ඔහුගේ සෙනඟ වෙනුවට නුඹේ සෙනඟ ද දෙන්න වේ යැ’ ”යි කීවේ ය. </span></span><span class="verse v43" data-usfm="1KI.20.43"><span class="label">43</span><span class="content">ඉශ්රායෙල් රජ ශෝකයෙන් ද කෝපයෙන් ද යළි සමාරියට පැමිණියේ ය.</span></span> 
     </div> 
    </div> 
   </div> 
  </div>
 </body>
</html>