<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch6" data-usfm="1KI.6">  
     <div class="s1"> <span class="heading"><b>දේව මාලිගාව සෑදීම</b></span> 
     </div> 
     <div class="p"> <span class="content"> </span><span class="verse v1" data-usfm="1KI.6.1"><span class="label">1</span><span class="content">තවද, ඉශ්රායෙල් ජනයා මිසර දේශයෙන් පිටත් ව ආපසු පැමිණ හාරසිය අසූ වන අවුරුද්දේ එනම්, ඉශ්රායෙල්වරුන් කෙරෙහි සලමොන් රජකම් කිරීමට පටන්ගෙන සතර වන අවුරුද්දේ දෙ වන‍ මාසය වූ ශිව් මාසයේ දී ඔහු සමිඳාණන් වහන්සේගේ මාලිගාව ගොඩනඟන්නට පටන්ගත්තේ ය. </span></span><span class="verse v2" data-usfm="1KI.6.2"><span class="label">2</span><span class="content">ඔහු සමිඳාණන් වහන්සේට ගොඩනැඟුවාවූ මාලිගාවේ දිග මීටර් විසිහතකි. පළල මීටර් නවයකි. උස මීටර් දහතුනයි දශම පහකි. </span></span><span class="verse v3" data-usfm="1KI.6.3"><span class="label">3</span><span class="content">මාලිගාවේ ඉදිරියෙන් වූ ප්‍රවේශ ශාලාවේ දිග මාලිගාවේ පළල හැටියට ම මීටර් නවයක් ව ද එහි පළල මාලිගාව ඉදිරිපිට මීටර් හතරයි දශම පහක් ව ද තිබුණේ ය. </span></span><span class="verse v4" data-usfm="1KI.6.4"><span class="label">4</span><span class="content">ඔහු මාලිගාවට ගරාදි සවිකරන ලද කවුළු සෑදුවේ ය. </span></span><span class="verse v5" data-usfm="1KI.6.5"><span class="label">5</span><span class="content">ඔහු මාලිගාවත්, දිව්‍ය-වාක්‍යස්ථානයත් වටකර මාලිගාවේ බිත්ති වටේට, ඒවාට යා කර උඩුමහල් ගොඩනැඟී ය. </span></span><span class="verse v6" data-usfm="1KI.6.6"><span class="label">6</span><span class="content">උඩුමහෙල් පහත ම තට්ටුවේ පළල මීටර් දෙකයි දශම දෙකකි. මැද එකේ පළල මීටර් දෙකයි දශම හතකි; තුන් වන එකේ පළල මීටර් තුනයි දශම එකකි. මාලිගාවේ බිත්තිවලට බාල්ක ඇතුළු නොකරන පිණිස පිටින් වටේට ම මාලිගාවේ බිත්තිවල තැනින් තැන පටු කළ කපොලු සෑදුවේ ය.</span></span> 
     </div> 
     <div class="p"> <span class="verse v6" data-usfm="1KI.6.6"><span class="content"> </span></span><span class="verse v7" data-usfm="1KI.6.7"><span class="label">7</span><span class="content">නියම කළ ප්‍රමාණයට ගල්වළෙහි දී කැපූ ගල්වලින් මාලිගාව ගොඩනැඟුව බැවින් මාලිගාව ගොඩනැඟීමේ දී මිටියක වත්, පොරවක වත්, වෙන කිසි යකඩ ආයුධයක වත් ශබ්දයක් නොඇසිණි.</span></span> 
     </div> 
     <div class="p"> <span class="verse v7" data-usfm="1KI.6.7"><span class="content"> </span></span><span class="verse v8" data-usfm="1KI.6.8"><span class="label">8</span><span class="content">මැද මහලට දොර ගෘහයේ දකුණු පැත්තෙන් විය. මැද මහලටත්, මැද මහලෙන් තුන් වන මහලටත් නඟින්නට දඟර සෝපාන මාලාවක් සාදා තිබුණේ ය. </span></span><span class="verse v9" data-usfm="1KI.6.9"><span class="label">9</span><span class="content">මෙසේ ඔහු මාලිගාව තනා නිම කෙළේ ය. ඔහු මාලිගාව කිහිරි දැවවලින් ද ලෑලිවලින් ද වැසුවේ ය. </span></span><span class="verse v10" data-usfm="1KI.6.10"><span class="label">10</span><span class="content">ඔහු මුළු මාලිගාවට යා කර මීටර් නවයක් බැගින් උස ඇති මහල් තල ගොඩනැඟුවේ ය. ඒවා කිහිරි ලීවලින් මාලිගාවට සවි කරන ලද්දේ ය.</span></span> 
     </div> 
     <div class="p"> <span class="verse v10" data-usfm="1KI.6.10"><span class="content"> </span></span><span class="verse v11" data-usfm="1KI.6.11"><span class="label">11</span><span class="content">සමිඳාණන් වහන්සේ සලමොන්ට කතා කොට, </span></span><span class="verse v12" data-usfm="1KI.6.12"><span class="label">12</span><span class="content">“නුඹ ගොඩනඟන මේ ගෘහය ගැන මම මෙය කියමි: නුඹ මාගේ නීති අනුව හැසිර, මාගේ නියෝග ඉෂ්ට කර, මාගේ පණත් පවත්වමින්, ඒ ප්‍රකාර හැසිරෙන්නෙහි නම්, නුඹේ පිය වූ දාවිත්ට මා කී මාගේ වචනය නුඹට ඉෂ්ට කරන්නෙමි. </span></span><span class="verse v13" data-usfm="1KI.6.13"><span class="label">13</span><span class="content">තවද, මාගේ සෙනඟ වන ඉශ්රායෙල් අත් නෑර ඉශ්රායෙල් ජනයා අතරෙහි වාසය කරන්නෙමි”යි වදාළ සේක.</span></span> 
     </div> 
     <div class="p"> <span class="verse v13" data-usfm="1KI.6.13"><span class="content"> </span></span><span class="verse v14" data-usfm="1KI.6.14"><span class="label">14</span><span class="content">මෙසේ සලමොන් දේව මාලිගාව ගොඩනඟා නිම කෙළේ ය.</span></span> 
     </div> 
     <div class="s1"> <span class="heading"><b>දේව මාලිගාවේ ඇතුළත පිළියෙළ කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 3:8-14</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="1KI.6.14"><span class="content"> </span></span><span class="verse v15" data-usfm="1KI.6.15"><span class="label">15</span><span class="content">ඔහු මාලිගාවේ බිත්තිවල ඇතුළතින් කිහිරි ලෑලි ඇල්ලුවේ ය. මාලිගාවේ බිම පටන් පියස්සේ පැති දක්වා ඇතුළතින් දේවදාර ලීවලින් වැසුවේ ය. </span></span><span class="verse v16" data-usfm="1KI.6.16"><span class="label">16</span><span class="content">ඔහු මාලිගාවේ ඇතුළේ අන්තිම කොටසෙන් මීටර් නවයක් දිගට බිම සිට සීලිම දක්වා කිහිරි ලෑලි අල්ලා, වෙන් කොට ඒ ඇතුළු කොටස දිව්‍ය-වාක්‍යස්ථානයක් වූ අතිශුද්ධස්ථානය කොට සෑදුවේ ය. </span></span><span class="verse v17" data-usfm="1KI.6.17"><span class="label">17</span><span class="content">ඊට ඉදිරියෙන් වූ මාලිගාවේ ඉතුරු කොටස මීටර් දහඅටක් දික් විය. </span></span><span class="verse v18" data-usfm="1KI.6.18"><span class="label">18</span><span class="content">මාලිගාවේ ඇතුළත කැකිරි වැල් ද පිපුණු මල් ද කැටයම් කළ කිහිරි ලීවලින් වසා තිබුණු බැවින්, මුළු මාලිගාව ම කිහිරි ලීයෙන් විය. කිසි ගලක් පෙනෙන්නට නොතිබිණි.</span></span> 
     </div> 
     <div class="p"> <span class="verse v18" data-usfm="1KI.6.18"><span class="content"> </span></span><span class="verse v19" data-usfm="1KI.6.19"><span class="label">19</span><span class="content">ඔහු සමිඳාණන් වහන්සේගේ ගිවිසුම් කරඬුව තැබීමට ඇතුළතින් මාලිගාව තුළ දිව්‍ය-වාක්‍යස්ථානයක් පිළියෙළ කෙළේ ය. </span></span><span class="verse v20" data-usfm="1KI.6.20"><span class="label">20</span><span class="content">ඇතුළතින් දිව්‍ය-වාක්‍යස්ථානයේ දිග මීටර් නවයකි; පළල මීටර් නවයකි; උස මීටර් නවයකි. ඔහු එහි පෙරූ රන් ගල්වා පූජාසනය කිහිරි ලීවලින් වැසුවේ ය. </span></span><span class="verse v21" data-usfm="1KI.6.21"><span class="label">21</span><span class="content">මෙසේ සලමොන් මාලිගාවේ ඇතුළත පෙරූ රන් ආලේප කොට රන් දම්වැල් දිව්‍ය-වාක්‍යස්ථානයේ ඉස්සරහ පැත්තෙහි ඇද, ඒවායෙහි ද රන් ආලේප කෙළේ ය. </span></span><span class="verse v22" data-usfm="1KI.6.22"><span class="label">22</span><span class="content">මුළු මාලිගාව සම්පූර්ණයෙන් නිම වන තෙක් රන් ගැල්වී ය. දිව්‍ය-වාක්‍යස්ථානය තුළ වූ පූජාසනයෙහි ද සම්පූර්ණයෙන් ම රන් ආලේප කෙළේ ය.</span></span> 
     </div> 
     <div class="p"> <span class="verse v22" data-usfm="1KI.6.22"><span class="content"> </span></span><span class="verse v23" data-usfm="1KI.6.23"><span class="label">23</span><span class="content"> </span><span class="content">ඔහු දිව්‍ය-වාක්‍යස්ථානයෙහි ඇතුළේ ඔලීව ලීවලින් මීටර් හතරයි දශම හතර බැගින් උස ඇති කෙරුබ්වරුන්ගේ රූප දෙකක් සාදා තැබී ය. </span></span><span class="verse v24" data-usfm="1KI.6.24"><span class="label">24</span><span class="content">එක කෙරුබ්වරයෙකුගේ රූපයක එක පියාපතක් මීටර් දෙකයි දශම දෙකක් ය. කෙරුබ්වරයාගේ රූපයේ අනික් පියාපත මීටර් දෙකයි දශම දෙකක් ය; එක් පියාපතක කෙළවර පටන් අනික් පියාපතේ කෙළවර දක්වා මීටර් හතරයි දශම හතරකි. </span></span><span class="verse v25" data-usfm="1KI.6.25"><span class="label">25</span><span class="content">අනික් කෙරුබ්වරයාගේ රූපයත් මීටර් හතරයි දශම හතරකි, කෙරුබ්වරුන්ගේ රූප දෙක ම එක මිම්මට ද එක හැඩේට ද විය. </span></span><span class="verse v26" data-usfm="1KI.6.26"><span class="label">26</span><span class="content">එක කෙරුබ්වරයෙකුගේ රූපයක උස මීටර් හතරයි දශම හතරකි. අනික් කෙරුබ්වරයාගේ රූපයත් එසේ ම ය. </span></span><span class="verse v27" data-usfm="1KI.6.27"><span class="label">27</span><span class="content">ඔහු ඒ කෙරුබ්වරුන්ගේ රූප ඇතුළු ගෘහය තුළ පිහිටෙවුවේ ය. එක කෙරුබ්වරයෙකුගේ රූපයක පියාපතක් එක බිත්තියකට වදින හැටියටත්, අනික් කෙරුබ්වරයාගේ රූපයේ පියාපතක් අනික් බිත්තියට වදින හැටියටත්, ඒවායේ පියාපත් ඇතුළු ගෘහය මැද එකිනෙකට වදින හැටියටත් ඒවායේ පියාපත් විහිදුවා තබන ලද්දේ ය. </span></span><span class="verse v28" data-usfm="1KI.6.28"><span class="label">28</span><span class="content">ඔහු කෙරුබ්වරුන්ගේ රූප රනින් ආලේප කෙළේ ය.</span></span> 
     </div> 
     <div class="p"> <span class="verse v28" data-usfm="1KI.6.28"><span class="content"> </span></span><span class="verse v29" data-usfm="1KI.6.29"><span class="label">29</span><span class="content">වටකර ඇතුළෙනුත්, පිටිනුත් මාලිගාවේ සියලු බිත්තිවල ඔහු කෙරුබ් රූප ද තාල වර්ගයේ ගස් ද පිපුණු මල් ද කොටා කැටයම් වැඩ කෙළේ ය. </span></span><span class="verse v30" data-usfm="1KI.6.30"><span class="label">30</span><span class="content">ඔහු මාලිගාවේ ඇතුළත හා පිටත බිම රන් ආලේප කෙළේ ය.</span></span> 
     </div> 
     <div class="p"> <span class="verse v30" data-usfm="1KI.6.30"><span class="content"> </span></span><span class="verse v31" data-usfm="1KI.6.31"><span class="label">31</span><span class="content">දිව්‍ය-වාක්‍යස්ථානයේ දොරකඩ ඔලීව ලීවලින් ඔහු දොරවල් සෑදුවේ ය. උළුවස්සේ ඉහළ පඩිය ද උළුවහු කණු ද බිත්තියෙන් පහෙන් කොටසක් විය. </span></span><span class="verse v32" data-usfm="1KI.6.32"><span class="label">32</span><span class="content">ඔලීව ලීවලින් සෑදූ ඒ දොරවල් දෙකේ ඔහු කෙරුබ්වරුන්ගේ රූප ද තල් ගස් ද පිපුණු මල් ද කැටයම් කර, රන් ආලේප කර, කෙරුබ්වරුන්ගේ රූප හා තල් ගස් පිටත් රන් ගෑවේ ය. </span></span><span class="verse v33" data-usfm="1KI.6.33"><span class="label">33</span><span class="content">එසේ ම ඔහු මාලිගාවේ දොරකඩටත් ඔලීව ලීවලින් උළුවහු කණු සෑදුවේ ය. ඊට බිත්තියෙන් හතරෙන් කොටසක් ගියේ ය. </span></span><span class="verse v34" data-usfm="1KI.6.34"><span class="label">34</span><span class="content">මාලිගාවේ දොරකඩට දේවදාර ලීවලින් දොරවල් දෙකක් ද සෑදුවේ ය. එක දොරකට අකුළන දේවදාර පියන් දෙකක් ද අනික් දොරට අකුළන දේවදාර පියන් දෙකක් ද විය. </span></span><span class="verse v35" data-usfm="1KI.6.35"><span class="label">35</span><span class="content">ඔහු ඒවායේ කෙරුබ්වරුන්ගේ රූප ද තල් ගස් ද පිපුණු මල් ද කපා, ඒ කැටයම් පිට සම ලෙස රත්රන් ගෑවේ ය.</span></span> 
     </div> 
     <div class="p"> <span class="verse v35" data-usfm="1KI.6.35"><span class="content"> </span></span><span class="verse v36" data-usfm="1KI.6.36"><span class="label">36</span><span class="content">ඇතුළු මළුව කැපූ ගල් පේළි තුනකින් ද කිහිරි දැව පේළියකින් ද සෑදුවේ ය.</span></span> 
     </div> 
     <div class="p"> <span class="verse v36" data-usfm="1KI.6.36"><span class="content"> </span></span><span class="verse v37" data-usfm="1KI.6.37"><span class="label">37</span><span class="content">සතර වන අවුරුද්දේ ශිව් මාසයේ දී සමිඳාණන් වහන්සේගේ මාලිගාවේ අත්තිවාරම් දමන ලදී. </span></span><span class="verse v38" data-usfm="1KI.6.38"><span class="label">38</span><span class="content">එකොළොස් වන අවුරුද්දේ අට වන මාසය වන බූල් මාසයේ දී මාලිගාව එහි සියලු කොටස් ඇතුළු ව අඳින ලද සම්පූර්ණ සැලැස්ම අනුව නිම කරන ලදී. මෙසේ ඔහු සත් අවුරුද්දක් එය නොඩනැඟීමෙහි යෙදී සිටියේ ය.</span></span> 
     </div> 
    </div> 
   </div> 
  </div>
 </body>
</html>