<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch22" data-usfm="1KI.22">  
     <div class="s1"> <span class="heading"><b>ආහබ් රජ සටනට සූදානම් වීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 18:2-27</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="1KI.22.1"><span class="label">1</span><span class="content">සිරියාවේ වැසියන් හා ඉශ්රායෙල්වරුන් අතර තුන් අවුරුද්දක් සාමය පැවතිණි. </span></span><span class="verse v2" data-usfm="1KI.22.2"><span class="label">2</span><span class="content">තුන් වන අවුරුද්දේ ජුදාහි රජ වන ජෙහෝෂාපාට් ඉශ්රායෙල් රජු ළඟට පැමිණියේ ය.</span></span> 
     </div> 
     <div class="p"> <span class="verse v2" data-usfm="1KI.22.2"><span class="content"> </span></span><span class="verse v3" data-usfm="1KI.22.3"><span class="label">3</span><span class="content">ඉශ්රායෙල් රජ තමාගේ සේවකයන්ට කතා කොට, “රාමොත්-ගිලියද් අපට අයිති බව ඔබ දන්නහු ද? දැනගෙනත්, අප එය සිරියාවේ රජු අතින් උදුරාගැනීමට කිසිවක් නොකර සිටිනු නොවේ දැ”යි කීවේ ය. </span></span><span class="verse v4" data-usfm="1KI.22.4"><span class="label">4</span><span class="content">ඔහු ජෙහෝෂාපාට්ට කතා කොට, “යුද්ධයට මා සමඟ රාමොත්-ගිලියද්ට යන්නෙහි දැ”යි ඇසී ය. ජෙහෝෂාපාට් ද, “මාත් ඔබ මෙන් ම, මාගේ සෙනඟත් ඔබේ සෙනඟ මෙන් ම, මාගේ අශ්වයොත් ඔබේ අශ්වයන් මෙන් ම සූදානම් ය”යි ඉශ්රායෙල් රජුට කීවේ ය.</span></span> 
     </div> 
     <div class="s1"> <span class="heading"><b>ජයග්‍රහණය ගැන දිවැස් වැකි කීම</b></span> 
     </div> 
     <div class="p"> <span class="verse v4" data-usfm="1KI.22.4"><span class="content"> </span></span><span class="verse v5" data-usfm="1KI.22.5"><span class="label">5</span><span class="content">තවද, ජෙහෝෂාපාට් කතා කොට, “පළමුවෙන් සමිඳාණන් වහන්සේගේ වචනය විභාග කළ මැනව”යි ඉශ්රායෙල් රජුට කී ය.</span></span> 
     </div> 
     <div class="p"> <span class="verse v5" data-usfm="1KI.22.5"><span class="content"> </span></span><span class="verse v6" data-usfm="1KI.22.6"><span class="label">6</span><span class="content">එවිට ඉශ්රායෙල් රජ දිවැසිවරුන් වන හාරසියයක් පමණ මිනිසුන් රැස් කොට, “මම රාමොත්-ගිලියද්ට විරුද්ධ ව යුද්ධයට යම් ද නොයම් දැ”යි ඔවුන්ගෙන් ඇසී ය. ඔව්හු කතා කොට, “ගිය මැනව, මන්ද, සමිඳාණන් වහන්සේ එය රජු අතට පාවා දෙන සේකැ”යි කීවෝ‍ ය.</span></span> 
     </div> 
     <div class="p"> <span class="verse v6" data-usfm="1KI.22.6"><span class="content"> </span></span><span class="verse v7" data-usfm="1KI.22.7"><span class="label">7</span><span class="content">එහෙත්, ජෙහෝෂාපාට්, “අප විසින් විචාරනු ලබන පිණිස සමිඳාණන් වහන්සේගේ තව දිවැසිවරයෙක් මෙහි නැද්දැ”යි ඇසී ය.</span></span> 
     </div> 
     <div class="p"> <span class="verse v7" data-usfm="1KI.22.7"><span class="content"> </span></span><span class="verse v8" data-usfm="1KI.22.8"><span class="label">8</span><span class="content">ඉශ්රායෙල් රජ ද, “සමිඳාණන් වහන්සේගෙන් විචාරන පිණිස ඉම්ලාගේ පුත් මීකායා නම් තව කෙනෙක් සිටියි. එහෙත්, ඔහු මා ගැන දිවැස් වැකියෙන් නරකක් මිස යහපතක් නොකියන නිසා මම ඔහුට වෛර වෙමි”යි ජෙහෝෂාපාට්ට කීවේ ය. ජෙහෝෂාපාට් ද, “රජතුමා එසේ නොකියාවා”යි කීවේ ය.</span></span> 
     </div> 
     <div class="p"> <span class="verse v8" data-usfm="1KI.22.8"><span class="content"> </span></span><span class="verse v9" data-usfm="1KI.22.9"><span class="label">9</span><span class="content">එකල ඉශ්රායෙල් රජ ඇමතියෙකුට අඬගසා, “ඉම්ලාගේ පුත් මීකායා ඉක්මනින් ගෙන්වන්නැ”යි සැළ කෙළේ ය.</span></span> 
     </div> 
     <div class="p"> <span class="verse v9" data-usfm="1KI.22.9"><span class="content"> </span></span><span class="verse v10" data-usfm="1KI.22.10"><span class="label">10</span><span class="content">ඉශ්රායෙල් රජ ද ජුදාහි රජ වන ජෙහෝෂාපාට් ද රාජකීය වස්ත්‍ර පැළඳගෙන, සමාරියේ වාසල් දොරටුවෙන් පිටත එළිමහන් තැනක තම තමන්ගේ සිංහාසනවල වාඩි වී සිටියෝ ය. සියලු දිවැසිවරු ඔවුන් ඉදිරිපිට දිවැස් වැකි කී හ. </span></span><span class="verse v11" data-usfm="1KI.22.11"><span class="label">11</span><span class="content">තවද, කෙනානාගේ පුත් ශෙදෙකියා යකඩ අං සාදාගෙන, “ඔබ සිරියාවේ වැසියන් නැති කරන තුරු මේවායින් ඔවුන්ට අනිනු ඇත කියා සමිඳාණන් වහන්සේ වදාරන සේකැ”යි පැවසී ය. </span></span><span class="verse v12" data-usfm="1KI.22.12"><span class="label">12</span><span class="content">දිවැසිවරු සියල්ලෝ එලෙස ම දිවැස් වැකි කියමින්, “රාමොත්-ගිලියද්ට ගොස් ජය ගත මැනව. මන්ද, සමිඳාණන් වහන්සේ එය රජු අතට පාවා දෙන සේකැ”යි කී හ.</span></span> 
     </div> 
     <div class="s1"> <span class="heading"><b>පරාජය ගැන දිවැස් කීම</b></span> 
     </div> 
     <div class="p"> <span class="verse v12" data-usfm="1KI.22.12"><span class="content"> </span></span><span class="verse v13" data-usfm="1KI.22.13"><span class="label">13</span><span class="content">මීකායා කැඳවාගෙන එන්න ගිය පණිවුඩකාරයා ඔහුට කතා කොට, “බලන්න, දිවැසිවරුන්ගේ වචන එක ලෙස රජුට ප්‍රසන්න දේ පවසයි. ඔබේ වචනයත් ඔවුන්ගෙන් කෙනෙකුගේ වචනය මෙන් කල්තියා ජය අත්වනු පිණිස කියන්නැ”යි දැන්වී ය.</span></span> 
     </div> 
     <div class="p"> <span class="verse v13" data-usfm="1KI.22.13"><span class="content"> </span></span><span class="verse v14" data-usfm="1KI.22.14"><span class="label">14</span><span class="content">මීකායා ද කතා කොට, “ජීවමාන සමිඳාණන් වහන්සේගේ නාමයෙන් මා දිවුරා කියන්නේ, උන් වහන්සේ මට කියන දේ ය”යි පැවසී ය.</span></span> 
     </div> 
     <div class="p"> <span class="verse v14" data-usfm="1KI.22.14"><span class="content"> </span></span><span class="verse v15" data-usfm="1KI.22.15"><span class="label">15</span><span class="content">ඔහු රජු ළඟට ආ කල රජු ඔහුට කතා කොට, “මීකායා, අපි රාමොත්-ගිලියද්ට විරුද්ධ ව යුද්ධයට යමු ද නොයමු දැ”යි ඔහුගෙන් ඇසී ය. ඔහු ද, “ගොස් ජය ගත මැනව, සමිඳාණන් වහන්සේ එය රජු අතට පාවා දෙන සේකැ”යි උත්තර දුන්නේ ය.</span></span> 
     </div> 
     <div class="p"> <span class="verse v15" data-usfm="1KI.22.15"><span class="content"> </span></span><span class="verse v16" data-usfm="1KI.22.16"><span class="label">16</span><span class="content">රජ ද කතා කොට, “සමිඳාණන් වහන්සේගේ නාමයෙන් සැබෑව මිස වෙන කිසිවක් මට නොකියන හැටියට මම කී වරක් ඔබ දිවුරවම් දැ”යි ඔහුගෙන් ඇසී ය.</span></span> 
     </div> 
     <div class="p"> <span class="verse v16" data-usfm="1KI.22.16"><span class="content"> </span></span><span class="verse v17" data-usfm="1KI.22.17"><span class="label">17</span><span class="content"> </span><span class="content">එවිට ඔහු කතා කොට,</span></span> 
     </div> 
     <div class="q2"> <span class="verse v17" data-usfm="1KI.22.17"><span class="content">“සියලු ඉශ්රායෙල්වරුන් එඬේරෙකු නැති බැටළුවන් මෙන් කඳුවල විසිර සිටිනු මම දිටිමි.</span></span> 
     </div> 
     <div class="q2"> <span class="verse v17" data-usfm="1KI.22.17"><span class="content">තවද, සමිඳාණෝ මෙසේ වදාරන සේක;</span></span> 
     </div> 
     <div class="q2"> <span class="verse v17" data-usfm="1KI.22.17"><span class="content">‘මොවුන්ට ස්වාමියෙක් නැත, එක එකා තම තමාගේ ගෙදරට සාමදානයෙන් හැරී යත් වා!’ “යි</span></span> 
     </div> 
     <div class="p"> <span class="verse v17" data-usfm="1KI.22.17"><span class="content">කීවේ ය.</span></span> 
     </div> 
     <div class="p"> <span class="verse v17" data-usfm="1KI.22.17"><span class="content"> </span></span><span class="verse v18" data-usfm="1KI.22.18"><span class="label">18</span><span class="content">ඉශ්රායෙල් රජ ද, “ඔහු මා ගැන දිවැසි වැකියෙන් නරකක් මිස යහපතක් කියන්නේ නැත කියා මම ඔබට නොකීයෙම් දැ”යි ජෙහෝෂාපාට්ට කී ය.</span></span> 
     </div> 
     <div class="p"> <span class="verse v18" data-usfm="1KI.22.18"><span class="content"> </span></span><span class="verse v19" data-usfm="1KI.22.19"><span class="label">19</span><span class="content"> </span><span class="content">මීකායා කතා කොට, “එබැවින් ඔබ සමිඳාණන් වහන්සේගේ වචනය ඇසුව මැනව. සමිඳාණන් වහන්සේ තම සිංහාසනයේ වැඩ හිඳිනු ද, මුළු ස්වර්ග සේනාව උන් වහන්සේ ළඟ උන් වහන්සේගේ දකුණු පැත්තේ ද වම් පැත්තේ ද සිටිනු ද මම දිටිමි. </span></span><span class="verse v20" data-usfm="1KI.22.20"><span class="label">20</span><span class="content">සමිඳාණන් වහන්සේ කතා කොට, ‘ආහබ්, රාමොත්-ගිලියද්ට ගොස් එහි දී මරණයට පත් වන පිණිස එහි යෑමට ඔහු පොළඹවන්නේ කවරෙක් දැ’යි ඇසූ සේක. එක් කෙනෙක් මේ ආකාරයට ද තව කෙනෙක් ඒ ආකාරයට ද උත්තර දුන්නෝ ය. </span></span><span class="verse v21" data-usfm="1KI.22.21"><span class="label">21</span><span class="content">එකල ආත්මයක් නික්ම විත් සමිඳාණන් වහන්සේ ඉදිරියෙහි සිට, ‘මම ඔහු පොළඹවන්නෙමි’යි කීවේ ය. </span></span><span class="verse v22" data-usfm="1KI.22.22"><span class="label">22</span><span class="content">සමිඳාණන් වහන්සේ, ‘කුමකින් දැ’යි ඔහුගෙන් ඇසූ විට, ඔහු, ‘මම ගොස් ඔහුගේ සියලු දිවැසිවරයන්ගේ මුඛවල මුසා දොඩන ආත්මයක් වන්නෙමි’යි කී ය. උන් වහන්සේ ද, ‘නුඹ ඔහු පොළඹවා ජයගනු ඇත. ගොස් එසේ කරන්නැ’යි වදාළ සේක.</span></span> 
     </div> 
     <div class="p"> <span class="verse v22" data-usfm="1KI.22.22"><span class="content"> </span></span><span class="verse v23" data-usfm="1KI.22.23"><span class="label">23</span><span class="content">“එබැවින් සමිඳාණන් වහන්සේ ඔබේ මේ සියලු දිවැසිවරයන්ගේ මුඛවල මුසා දොඩන ආත්මයක් තැබූ සැටි බලන්න. තවද, සමිඳාණන් වහන්සේ ඔබට නපුරක් වන බව වදාළ සේකැ”යි පැවසී ය.</span></span> 
     </div> 
     <div class="p"> <span class="verse v23" data-usfm="1KI.22.23"><span class="content"> </span></span><span class="verse v24" data-usfm="1KI.22.24"><span class="label">24</span><span class="content">එවිට කෙනානාගේ පුත් ශෙදෙකියා ළං වී මීකායාගේ කම්මුලට ගසා, “සමිඳාණන් වහන්සේගේ ආත්මය ඔබට කතා කරන්නට මා කෙරෙන් ගියේ කොයි මාර්ගයෙන් දැ”යි ඇසී ය.</span></span> 
     </div> 
     <div class="p"> <span class="verse v24" data-usfm="1KI.22.24"><span class="content"> </span></span><span class="verse v25" data-usfm="1KI.22.25"><span class="label">25</span><span class="content">මීකායා ද, “ඔබ සැඟවෙන පිණිස ඇතුළු ගෙයකට යන දවසේ එය දැනගන්නෙහි ය”යි කීවේ ය.</span></span> 
     </div> 
     <div class="p"> <span class="verse v25" data-usfm="1KI.22.25"><span class="content"> </span></span><span class="verse v26" data-usfm="1KI.22.26"><span class="label">26</span><span class="content">ඉශ්රායෙල් රජ, “ඔබ මීකායා රැගෙන නුවර අධිපතියා වන ආමොන් ද රජුගේ පුත් ජෝවාෂ් ද ළඟට ගෙන ගොස් කතා කොට, </span></span><span class="verse v27" data-usfm="1KI.22.27"><span class="label">27</span><span class="content">‘ඔබ මොහු හිරගෙහි ලා මා සාමදානයෙන් එන තුරු මොහුට රොටි සහ වතුර හැර කිසිවක් නොදිය යුතු යයි රජ කියන්නේ ය’ කියා දන්වන්නැ”යි කී ය.</span></span> 
     </div> 
     <div class="p"> <span class="verse v27" data-usfm="1KI.22.27"><span class="content"> </span></span><span class="verse v28" data-usfm="1KI.22.28"><span class="label">28</span><span class="content">මීකායා ද, “ඔබ ඇත්තටම සාමදානයෙන් හැරී ආවොත් සමිඳාණන් වහන්සේ මා ලවා කතා කෙරෙව්වේ නැත. ජනයිනි, ඔබ සියල්ලන් ම අසන්නැ”යි කීවේ ය.</span></span> 
     </div> 
     <div class="s1"> <span class="heading"><b>ආහබ් රජුගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 18:28-34</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="1KI.22.28"><span class="content"> </span></span><span class="verse v29" data-usfm="1KI.22.29"><span class="label">29</span><span class="content">මෙසේ ඉශ්රායෙල් රජ ද ජුදාහි රජ වන ජෙහෝෂාපාට් ද රාමොත්-ගිලියද්ට ගියෝ ය. </span></span><span class="verse v30" data-usfm="1KI.22.30"><span class="label">30</span><span class="content">ඉශ්රායෙල් රජ ජෙහෝෂාපාට්ට කතා කොට, “මම වෙස් වළාගෙන යුද්ධයට පැමිණෙමි. එහෙත්, ඔබ ඔබේ ම වස්ත්‍ර පැළඳගත මැනවැ”යි කීවේ ය. එසේ ඉශ්රායෙල් රජ වෙස් වළාගෙන යුද්ධයට ගියේ ය.</span></span> 
     </div> 
     <div class="p"> <span class="verse v30" data-usfm="1KI.22.30"><span class="content"> </span></span><span class="verse v31" data-usfm="1KI.22.31"><span class="label">31</span><span class="content">සිරියාවේ රජු තමාගේ රථාධිපතීන් තිස්දෙදෙනාට කතා කොට, “ඔබ ඉශ්රායෙල් රජුට විරුද්ධ ව මිස ලොකු කුඩා වෙන කිසිවෙකුට විරුද්ධ ව සටන් නොකරන්නැ”යි අණ කර තිබිණි. </span></span><span class="verse v32" data-usfm="1KI.22.32"><span class="label">32</span><span class="content">තවද, රථාධිපතීහු ජෙහෝෂාපාට් දුටු කල, “මොහු ඉශ්රායෙල් රජ ම ය”කියා ඔහුට විරුද්ධ ව සටන් කරන්නට හැරුණෝ ය. එවිට ජෙහෝෂාපාට් මොරගැසී ය. </span></span><span class="verse v33" data-usfm="1KI.22.33"><span class="label">33</span><span class="content">ඒ ඉශ්රායෙල් රජු නොවන බව දැක රථාධිපතීහු ඔහු වෙතින් හැරි ගියෝ ය. </span></span><span class="verse v34" data-usfm="1KI.22.34"><span class="label">34</span><span class="content">එහෙත්, එක් මනුෂ්‍යයෙක් අහම්බෙන්‍ දුන්න තැත්කවා ඉශ්රායෙල් රජුගේ සන්නාහයේ සන්ධි අතරෙන් ඔහුට විද්දේ ය. එවිට ඔහු රියැදුරාට කතා කොට, “ඔබ ආපසු හැරී මා යුද්ධයෙන් පිටතට ගෙනයන්න, මට බොහෝ‍ තුවාළ ය”යි කී ය.</span></span> 
     </div> 
     <div class="p"> <span class="verse v34" data-usfm="1KI.22.34"><span class="content"> </span></span><span class="verse v35" data-usfm="1KI.22.35"><span class="label">35</span><span class="content">ඒ දවසේ යුද්ධය තදබල විය. රජතුමා සිරියන්වරුන්ට ඉදිරිපිටින්, ආධාර ඇති ව රථයේ කෙළින් සිටුවනු ලැබ සවස මළේ ය. තුවාළයෙන් රථයේ පතුලට ලේ ගලාගෙන ගියේ ය. </span></span><span class="verse v36" data-usfm="1KI.22.36"><span class="label">36</span><span class="content">එක එක මනුෂ්‍යයා තම තමාගේ නුවරටත්, රටටත් යේ වා යි කියා ඉර බහින වේලාවේ කඳවුර පුරා ප්‍රසිද්ධියක් කරන ලදී.</span></span> 
     </div> 
     <div class="p"> <span class="verse v36" data-usfm="1KI.22.36"><span class="content"> </span></span><span class="verse v37" data-usfm="1KI.22.37"><span class="label">37</span><span class="content">මෙසේ රජ මරණයට පත් වූ පසු ඔහු සමාරියට ගෙන ගොස්, සමාරියේ තැන්පත් කරන ලදී. </span></span><span class="verse v38" data-usfm="1KI.22.38"><span class="label">38</span><span class="content">තවද, ඔව්හු සමාරියේ පොකුණෙන් රථය සේදූ හ. සමිඳාණන් වහන්සේ වදාළ වචනය හැටියට බල්ලෝ ඔහුගේ ලේ ලෙවකෑහ. වේශ්‍යාවෝ‍ එහි ස්නානය කළහ.</span></span> 
     </div> 
     <div class="p"> <span class="verse v38" data-usfm="1KI.22.38"><span class="content"> </span></span><span class="verse v39" data-usfm="1KI.22.39"><span class="label">39</span><span class="content">ආහබ්ගේ සෙසු ක්‍රියා ද ඔහු කළ සියල්ල ද ඔහු සෑදූ ඇත් දත් ගෙය ද ගොඩනැඟුවාවූ සියලු නගරවල් ද ඉශ්රායෙල් රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v40" data-usfm="1KI.22.40"><span class="label">40</span><span class="content">මෙසේ ආහබ් මියගියේ ය. ඔහුගේ පුත් අහසියා ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>ජෙහෝෂාපාට් ජුදා දේශයේ රජ වීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 20:31</b></span><span class="heading"><b>;</b></span><span class="heading"><b>21:1</b></span><span class="heading"><b>)</b></span> 
     </div> 
     <div class="p"> <span class="verse v40" data-usfm="1KI.22.40"><span class="content"> </span></span><span class="verse v41" data-usfm="1KI.22.41"><span class="label">41</span><span class="content">ඉශ්රායෙල් රජ වන ආහබ්ගේ සතර වන අවුරුද්දේ දී ආසාගේ පුත් ජෙහෝෂාපාට් තෙමේ ජුදාහි රජ විය. </span></span><span class="verse v42" data-usfm="1KI.22.42"><span class="label">42</span><span class="content">ජෙහෝෂාපාට් රජ වන කල අවුරුදු තිස්පහක් වයස් ව සිටියේ ය. ඔහු ජෙරුසලමේ විසිපස් අවුරුද්දක් රජකම් කෙළේ ය. ඔහුගේ මවගේ නම අශුබා ය. ඈ ෂිල්හිගේ දුව ය. </span></span><span class="verse v43" data-usfm="1KI.22.43"><span class="label">43</span><span class="content">ඔහු තම පිය වූ ආසාගේ අඩි පාරේ ගමන් කරමින්, එයින් අහක් නොවී සමිඳාණන් වහන්සේගේ ඇස් හමුයෙහි හරි දේ කෙළේ ය. එහෙත් කඳු මත පූජාස්ථාන පහ නොකරන ලදී. එවකටත් සෙනඟ පූජා ද සුවඳ දුම් ද කඳු මත පූජාස්ථානවල ඔප්පු කළහ. </span></span><span class="verse v44" data-usfm="1KI.22.44"><span class="label">44</span><span class="content">ජෙහෝෂාපාට් ඉශ්රායෙල් රජු සමඟ සාමදාන විය.</span></span> 
     </div> 
     <div class="p"> <span class="verse v44" data-usfm="1KI.22.44"><span class="content"> </span></span><span class="verse v45" data-usfm="1KI.22.45"><span class="label">45</span><span class="content">ජෙහෝෂාපාට්ගේ සෙසු ක්‍රියා ද ඔහු පෙන්වූ දස්කම් ද කළ යුද්ධ ද ජුදා රජුන්ගේ පුරාවෘත්ත ග්‍රන්ථයේ වාර්තා කර තිබෙනු නොවේ ද? </span></span><span class="verse v46" data-usfm="1KI.22.46"><span class="label">46</span><span class="content">තමාගේ පිය වූ ආසාගේ කාලයෙහි ඉතුරු වූ දේවාල සල්ලාලයන් ඔහු රටින් නෙරපාදැමී ය.</span></span> 
     </div> 
     <div class="p"> <span class="verse v46" data-usfm="1KI.22.46"><span class="content"> </span></span><span class="verse v47" data-usfm="1KI.22.47"><span class="label">47</span><span class="content">එකල ඒදොම්හි රජෙක් නො වී ය. යුව රජෙක් රජකම් කෙළේ ය.</span></span> 
     </div> 
     <div class="p"> <span class="verse v47" data-usfm="1KI.22.47"><span class="content"> </span></span><span class="verse v48" data-usfm="1KI.22.48"><span class="label">48</span><span class="content">ජෙහෝෂාපාට් රත්රන් ගෙනෙන පිණිස ඕපීර් නගරයට යෑමට තර්ෂීෂ් නැව් සෑදී ය. එහෙත්, ඒවා එහි ගියේ නැත. මන්ද, ඒ නැව් එශියොන් ගෙබර් නම් ස්ථානයෙහි දී විනාශ වූ බැවිනි. </span></span><span class="verse v49" data-usfm="1KI.22.49"><span class="label">49</span><span class="content">එකල ආහබ්ගේ පුත් අහසියා, “මාගේ සේවකයෝ ඔබේ සේවකයන් සමඟ නැව්වල යාත්‍රා කරත් වා”යි ජෙහෝෂාපාට්ට කීවේ ය. එහෙත්, ජෙහෝෂාපාට් එකඟ වූයේ නැත. </span></span><span class="verse v50" data-usfm="1KI.22.50"><span class="label">50</span><span class="content">ජෙහෝෂාපාට් තමාගේ පියවරුන් මෙන් මියගොස් තම පිය වූ දාවිත්ගේ නුවර තම පියවරුන් ළඟ තැන්පත් කරන ලදී. ඔහුගේ පුත් ජෙහෝරාම් ඔහු වෙනුවට රජ විය.</span></span> 
     </div> 
     <div class="s1"> <span class="heading"><b>අහසියා ඉශ්රායෙල් කෙරෙහි රජ වීම</b></span> 
     </div> 
     <div class="p"> <span class="verse v50" data-usfm="1KI.22.50"><span class="content"> </span></span><span class="verse v51" data-usfm="1KI.22.51"><span class="label">51</span><span class="content">ජුදාහි රජ වූ ජෙහෝෂාපාට්ගේ දසසත් වන අවුරුද්දේ දී ආහබ්ගේ පුත් අහසියා ඉශ්රායෙල් කෙරෙහි සමාරියේ රජ වී දෑවුරුද්දක් ඉශ්රායෙල්වරුන් පාලනය කෙළේ ය. </span></span><span class="verse v52" data-usfm="1KI.22.52"><span class="label">52</span><span class="content">ඔහු සමිඳාණන් වහන්සේගේ ඇස් හමුයෙහි නපුරු දේ කොට, තමාගේ පියාගේ ද තමාගේ මවගේ ද අඩි පාරේ ද ඉශ්රායෙල්වරුන්ට පව් කරන්නට සැලැස්සූ නෙබාත්ගේ පුත් ජෙරොබෝවම්ගේ අඩි පාරේ ද ගමන් කෙළේ ය. </span></span><span class="verse v53" data-usfm="1KI.22.53"><span class="label">53</span><span class="content">ඔහු බාල් දේවතාවාට සේවය කර ඔහුට වැඳුම්පිදුම් කරමින් තමාගේ පියා කළ ප්‍රකාරයට ම ඉශ්රායෙල්වරුන්ගේ දෙවි සමිඳාණන් වහන්සේ කෝප කෙළේ ය.</span></span> 
     </div> 
    </div> 
   </div> 
  </div>
 </body>
</html>