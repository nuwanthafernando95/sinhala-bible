<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch7" data-usfm="1KI.7">  
     <div class="s1"> <span class="heading"><b>සලමොන් රජුගේ මාලිගාව</b></span> 
     </div> 
     <div class="p"> <span class="content"> </span><span class="verse v1" data-usfm="1KI.7.1"><span class="label">1</span><span class="content">සලමොන් රජ තමා සඳහා මාලිගාවක් ගොඩනඟා, මුළු මාලිගාව දහතුන් අවුරුද්දකින් අවසාන කෙළේ ය.</span></span> 
     </div> 
     <div class="p"> <span class="verse v1" data-usfm="1KI.7.1"><span class="content"> </span></span><span class="verse v2" data-usfm="1KI.7.2"><span class="label">2</span><span class="content">ඔහු ලෙබනොන් ආරණ්‍යය නම් ශාලාව ද ගොඩනැඟී ය. කිහිරි කණු පේළි සතරක් ද ඒ කණු පිට කිහිරි බාල්ක ද ඇති ව එය සාදන ලද්දේ ය. එහි දිග මීටර් හතළිස්හතරකි. පළල මීටර් විසිදෙකකි, උස මීටර් දහතුනයි දශම පහකි. </span></span><span class="verse v3" data-usfm="1KI.7.3"><span class="label">3</span><span class="content">පේළියට පහළොව බැගින් කණු සතළිස්පහක් වූ ශාලාවේ සීලිම කිහිරි ලීවලින් වසා තිබුණේ ය. </span></span><span class="verse v4" data-usfm="1KI.7.4"><span class="label">4</span><span class="content">ජනේල තට්ටු තුනක් තිබුණේ ය. කවුළුවක් ඉදිරිපිට කවුළුවක් වශයෙන් තට්ටු තුනක ඒවා තිබුණේ ය. </span></span><span class="verse v5" data-usfm="1KI.7.5"><span class="label">5</span><span class="content">සියලු දොරකඩවල් ද උළුවහු ද ජනේලවලට කෙළින් සතරැස් ව තිබුණේ ය. කවුළුවක් ඉදිරිපිට කවුළුවක් වශයෙන් තට්ටු තුනක ඒවා විය.</span></span> 
     </div> 
     <div class="p"> <span class="verse v5" data-usfm="1KI.7.5"><span class="content"> </span></span><span class="verse v6" data-usfm="1KI.7.6"><span class="label">6</span><span class="content">ඔහු මීටර් විසිදෙකක් දිග ද මීටර් දහතුනයි දශම පහක් පළල ද ඇති කුළුණු ශාලාවක් සෑදුවේ ය. ඒවා ඉදිරිපිට කුළුණු ද ලොකු බාල්ක ද සහිත තවත් ශාලාවක් ද සෑදී ය.</span></span> 
     </div> 
     <div class="p"> <span class="verse v6" data-usfm="1KI.7.6"><span class="content"> </span></span><span class="verse v7" data-usfm="1KI.7.7"><span class="label">7</span><span class="content">විනිශ්චය කරන පිණිස සිංහාසන ශාලාව වන අධිකරණ ශාලාවක් ඔහු සෑදුවේ ය. එය බිම පටන් උඩ තට්ටුව දක්වා කිහිරි ලීවලින් වසන ලදී.</span></span> 
     </div> 
     <div class="p"> <span class="verse v7" data-usfm="1KI.7.7"><span class="content"> </span></span><span class="verse v8" data-usfm="1KI.7.8"><span class="label">8</span><span class="content"> </span><span class="content">ඔහුට වාසය කිරීම සඳහා ශාලාවට එහා පැත්තෙන් අනික් මළුවේ ඔහුගේ මාලිගාව ඊට සමාන ව සාදන ලදී. ඒ ශාලාවට සමාන වූ නිවෙසක් සලමොන් තමා භාර්යාව කොට පාවාගත් පාරාවෝ‍ගේ දුවටත් සෑදුවේ ය.</span></span> 
     </div> 
     <div class="p"> <span class="verse v8" data-usfm="1KI.7.8"><span class="content"> </span></span><span class="verse v9" data-usfm="1KI.7.9"><span class="label">9</span><span class="content">මේ සියල්ල ම කියතෙන් ඉරා කැපූ ගල්වල මිමිවල හැටියට ඇතුළෙනුත්, පිටිනුත් අත්තිවාරමේ පටන් පියස්සේ පහත කෙළවර දක්වා ද පිටත සිට මහ මළුව දක්වා ද වටිනා ගල්වලින් නිම කරන ලද්දේ ය. </span></span><span class="verse v10" data-usfm="1KI.7.10"><span class="label">10</span><span class="content">වටිනා විශාල ගල්වලින් එනම්, මීටර් හතරක් වූ ගල්වලින් ද මීටර් තුනහමාරක් වූ ගල්වලින් ද අත්තිවාරම දමා තිබුණේ ය. </span></span><span class="verse v11" data-usfm="1KI.7.11"><span class="label">11</span><span class="content">ඒවා පිට කැපූ ගල්වල මිමිවල හැටියට වටිනා ගල් ද කිහිරි ලී ද තිබිණි. </span></span><span class="verse v12" data-usfm="1KI.7.12"><span class="label">12</span><span class="content">වටකර තිබුණ මහ මළුව කැපූ ගල් පේළි තුනකින් ද කිහිරි දැව පේළියකින් ද සාදන ලද්දේ ය. සමිඳාණන් වහන්සේගේ මාලිගාවේ ඇතුළු මළුවත්, මාලිගාවේ ශාලාවත් එලෙස ම විය.</span></span> 
     </div> 
     <div class="s1"> <span class="heading"><b>දේව මාලිගාවේ ලෝකඩ බඩු</b></span> 
     </div> 
     <div class="p"> <span class="verse v12" data-usfm="1KI.7.12"><span class="content"> </span></span><span class="verse v13" data-usfm="1KI.7.13"><span class="label">13</span><span class="content">සලමොන් රජ පණිවුඩයක් යවා තීර් නගරයේ සිට හීරාම් නමැත්තෙකු ගෙන්වා ගත්තේ ය. </span></span><span class="verse v14" data-usfm="1KI.7.14"><span class="label">14</span><span class="content">ඔහු නප්තලීගේ ගෝත්‍රයේ වැන්දඹු ස්ත්‍රියකගේ පුත්‍රයෙකි. ඔහුගේ පියා තීර් වැසියෙකු වූ ලෝකුරුවෙක් ය. ඔහු සියලු ආකාර ලෝකඩ වැඩ කිරීමට ප්‍රඥාවෙන් ද තේරුමෙන් ද දක්ෂකමින් ද පූර්ණ ව සිටියේ ය. ඔහු සලමොන් රජු වෙත පැමිණ ඔහුගේ සියලු වැඩ කෙළේ ය.</span></span> 
     </div> 
     <div class="s1"> <span class="heading"><b>ලෝකඩ කුළුණු</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 3:15-17</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="1KI.7.14"><span class="content"> </span></span><span class="verse v15" data-usfm="1KI.7.15"><span class="label">15</span><span class="content">ඔහු ලෝකඩ කුළුණු දෙකක් වාත්තු කෙළේ ය. එක එක කුළුණේ උස මීටර් අටකි. එක එක කුළුණේ වට ප්‍රමාණය මීටර් පහයි දශම තුනකි. </span></span><span class="verse v16" data-usfm="1KI.7.16"><span class="label">16</span><span class="content">කුළුණු මුදුන් පිට තබන්නට ඔහු ලෝකඩ පේකඩ දෙකක් වාත්තු කර සෑදී ය. එක එක පේකඩයේ උස මීටර් දෙකයි දශම දෙකකි. </span></span><span class="verse v17" data-usfm="1KI.7.17"><span class="label">17</span><span class="content">කුළුණු මුදුන් පිට තිබුණු පේකඩවලට දැල් වැඩ ද දම්වැල් මාලා වැඩ ද තිබිණි. එක එක පේකඩයට ඒවා සතක් බැගින් තිබිණි. </span></span><span class="verse v18" data-usfm="1KI.7.18"><span class="label">18</span><span class="content">කුළුණු මුදුන් පිට තිබුණු පේකඩ වසන පිණිස එක එක පේකඩයේ දැල් වැඩ පිට වටේට ම ඔහු දෙළුම් ගෙඩි පේළි දෙකක් සෑදුවේ ය.</span></span> 
     </div> 
     <div class="p"> <span class="verse v18" data-usfm="1KI.7.18"><span class="content"> </span></span><span class="verse v19" data-usfm="1KI.7.19"><span class="label">19</span><span class="content">ශාලාවේ කුළුණු මුදුන් පිට තිබුණු පේකඩවල මානෙල්‍ මල් වැඩ මීටර් එකයි දශම අටක් සාදා තිබිණි. </span></span><span class="verse v20" data-usfm="1KI.7.20"><span class="label">20</span><span class="content">කුළුණු දෙකේ පේකඩවල දැල් කර්මාන්තයට උඩින්, මැද වටය ළඟ එක එක පේකඩය වටකර දෙළුම් දෙසියයක් පේළිවල තිබිණි.</span></span> 
     </div> 
     <div class="p"> <span class="verse v20" data-usfm="1KI.7.20"><span class="content"> </span></span><span class="verse v21" data-usfm="1KI.7.21"><span class="label">21</span><span class="content">ඔහු දේව මාලිගාවේ ශාලාව ඉදිරිපිට ඒ කුළුණු පිහිටුවා දකුණු කුළුණට ජාකීන් යන නම ද වම් කුළුණට බෝවස් යන නම ද තැබුවේ ය. </span></span><span class="verse v22" data-usfm="1KI.7.22"><span class="label">22</span><span class="content">කුළුණු මුදුන්වල මානෙල්‍ මල් වැඩ තිබිණි. මෙසේ කුළුණුවල වැඩ නිම කරන ලද්දේ ය.</span></span> 
     </div> 
     <div class="s1"> <span class="heading"><b>ලෝකඩ වතුර පොකුණ</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 4:2-5</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="1KI.7.22"><span class="content"> </span></span><span class="verse v23" data-usfm="1KI.7.23"><span class="label">23</span><span class="content">ඔහු වටකුරු වතුර පොකුණක් වාත්තු කර සෑදුවේ ය. එය ගැටියේ එක පැත්තක සිට අනික් පැත්ත දක්වා මීටර් හතරයි දශම දෙකකි. එහි උස මීටර් දෙකයි දශම දෙකකි. වට ප්‍රමාණය මීටර් දහතුනයි දශම දෙකකි. </span></span><span class="verse v24" data-usfm="1KI.7.24"><span class="label">24</span><span class="content">එහි ගැටියට යටින් එය වටකර කැකිරි ගෙඩි දසයක් තිබිණි. එය වාත්තු කරන විට, වාත්තු කළ දෙපේළියක කැකිරි ගෙඩි වතුර පොකුණ වටේට ම තිබිණි. </span></span><span class="verse v25" data-usfm="1KI.7.25"><span class="label">25</span><span class="content">වතුර පොකුණ ගව රූප දොළොසක් පිට තබා තිබිණි. තුනක් උතුරු දෙසට ද තුනක් බස්නාහිර දෙසට ද තුනක් දකුණු දෙසට ද තුනක් නැගෙනහිර දෙසට ද හැරී තිබිණි. වතුර පොකුණ ඒ රූපවලට උඩින් ඒවා පිට තබා තිබිණි. රූපවල පිටුපස කොටස් සියල්ල ම ඇතුළට විය. </span></span><span class="verse v26" data-usfm="1KI.7.26"><span class="label">26</span><span class="content">එහි ගනකම මිලිමීටර් හැත්තෑපහකි. එහි ගැටිය පාත්‍රයක ගැටිය මෙන් මානෙල්‍ මලක් ලෙස සාදන ලද්දේ ය. එහි ජල ප්‍රමාණය ලීටර් හතළිස්දහසක් පමණ විය.</span></span> 
     </div> 
     <div class="s1"> <span class="heading"><b>ලෝකඩ රථ</b></span> 
     </div> 
     <div class="p"> <span class="verse v26" data-usfm="1KI.7.26"><span class="content"> </span></span><span class="verse v27" data-usfm="1KI.7.27"><span class="label">27</span><span class="content">ඔහු රථ දසයක් ලෝකඩින් සෑදී ය. එක එක රථයේ දිග මීටර් එකයි දශම අටකි. පළල මීටර් එකයි දශම අටකි. උස මීටර් එකයි දශම තුනකි. </span></span><span class="verse v28" data-usfm="1KI.7.28"><span class="label">28</span><span class="content">මෙකී රථ මෙලෙස සාදන ලදී. ඒවා පනේල ආකාර ව තිබිණි; පනේල සන්ධිවලට අතරේ තිබිණි. </span></span><span class="verse v29" data-usfm="1KI.7.29"><span class="label">29</span><span class="content">එසේ සන්ධිවලට අතරේ පනේල පිට සිංහ රූප ද ගව රූප ද කෙරුබ් රූප ද විය. සන්ධි පිටත් ඉහළ පැත්ත එසේ ම තිබිණි. සිංහයන්ටත්, ගවයන්ටත් යටින් එල්ලෙන මාලා කර්ම තිබිණි. </span></span><span class="verse v30" data-usfm="1KI.7.30"><span class="label">30</span><span class="content">එක එක රථයට ලෝකඩ රෝද සතරක් ද ලෝකඩ අලවංගු ද විය. ඒවායේ සතර කොනේ ආධාර කණු ද මේවාට උඩින් සෝදන භාජනය ද විය. මේ ආධාර කණු එක එක පැත්තේ මාලා ඇති ව වාත්තු කළ ඒවා විය. </span></span><span class="verse v31" data-usfm="1KI.7.31"><span class="label">31</span><span class="content">පේකඩය ඇතුළෙත්, ඉහළත් සෝදන භාජනයේ කට හරහා සෙන්ටිමීටර් හතළිස්පහක් විය. රථයක මෙන් වැඩ ඇති ව එහි කට වටකුරු ව සෙන්ටිමීටර් හැටහයක් උස ව තිබිණි. එහි කට පිට කැටයම් වැඩ තිබිණි. එහෙත්, ඒවායේ පනේල වටකුරු ව නොව සතරැස් ව තිබිණි. </span></span><span class="verse v32" data-usfm="1KI.7.32"><span class="label">32</span><span class="content">රෝද සතර පනේලවලට යටින් තිබිණි. රෝදවල අලවංගු රථවලට යා කර තිබිණි. එක එක රෝදයේ උස සෙන්ටිමීටර් හැටහයක් ය. </span></span><span class="verse v33" data-usfm="1KI.7.33"><span class="label">33</span><span class="content">රෝදවල වැඩ රථ රෝදයක වැඩට සමාන ය. ඒවායේ අලවංගු ද වක් අතු ද ගරාදි ද බොස් ගෙඩි ද සියල්ල ම වාත්තු කරන ලදී. </span></span><span class="verse v34" data-usfm="1KI.7.34"><span class="label">34</span><span class="content">එක එක රථයේ කොන් සතර ම රථයට යා කරන ලද ආධාර සතරක් විය. </span></span><span class="verse v35" data-usfm="1KI.7.35"><span class="label">35</span><span class="content">රථයේ මුදුන සෙන්ටිමීටර් විසිදෙකක් උසට වටකුරු කර තිබිණි. රථයේ මුදුනෙහි තිබුණු ලීස්තර ද පනේල ද ඊට ම සම්බන්ධ කර සාදා තිබිණි. </span></span><span class="verse v36" data-usfm="1KI.7.36"><span class="label">36</span><span class="content">ඔහු එහි ලීස්තරවල ලෑලිවල ද එහි පනේලවල ද ඒ ඒ ඉඩ ප්‍රමාණයට කෙරුබ් රූප ද සිංහ රූප ද තල් ගස් ද කැටයම් කෙළේ ය. වටේට මාලා ද තිබිණි.</span></span> 
     </div> 
     <div class="p"> <span class="verse v36" data-usfm="1KI.7.36"><span class="content"> </span></span><span class="verse v37" data-usfm="1KI.7.37"><span class="label">37</span><span class="content">මේ අයුරින් ඔහු රථ දසය සෑදී ය. ඒ සියල්ලට තිබුණේ එක ම වාත්තුවත්, එක ම මිම්මත්, එක ම හැඩයත් ය.</span></span> 
     </div> 
     <div class="p"> <span class="verse v37" data-usfm="1KI.7.37"><span class="content"> </span></span><span class="verse v38" data-usfm="1KI.7.38"><span class="label">38</span><span class="content"> </span><span class="content"> තවද, සේදීම පිණිස ලෝකඩ භාජන දසයක් ඔහු සෑදුවේ ය. එක එක භාජනයේ වතුර ප්‍රමාණය ලීටර් අටසියයක් බැගින් විය. එක එක භාජනය මීටර් එකයි දශම අටක් පළල ය. රථ දසයෙන් එක එක රථය පිට භාජනයක් බැගින් තිබිණි. </span></span><span class="verse v39" data-usfm="1KI.7.39"><span class="label">39</span><span class="content">ඔහු රථ පහක් මාලිගාවට දකුණු පැත්තෙන් ද පහක් වම් පැත්තෙන් ද තැබුවේ ය. ඔහු වතුර පොකුණ මාලිගාවට දකුණු පැත්තෙන් නැගෙනහිර දිශාවටත්, දකුණු දිශාවටත් අතරේ තැබුවේ ය.</span></span> 
     </div> 
     <div class="s1"> <span class="heading"><b>දේව මාලිගාවේ බඩුවල ලැයිස්තුව</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 4:11</b></span><span class="heading"><b>;</b></span><span class="heading"><b>5:1</b></span><span class="heading"><b>)</b></span> 
     </div> 
     <div class="p"> <span class="verse v39" data-usfm="1KI.7.39"><span class="content"> </span></span><span class="verse v40" data-usfm="1KI.7.40"><span class="label">40</span><span class="content">තවද, හීරාම් තෙමේ සෝදන භාජන ද හැඳි ද තැටි ද සෑදී ය. මෙසේ හීරාම් සමිඳාණන් වහන්සේගේ මාලිගාව සඳහා සලමොන් රජු උදෙසා කළ සියලු වැඩ නිම කෙළේ ය. </span></span><span class="verse v41" data-usfm="1KI.7.41"><span class="label">41</span><span class="content">එනම්, කුළුණු දෙකක් ද කුළුණු මුදුන් පිට තිබුණු පේකඩවල ගෝල දෙක ද ඒ ගෝල දෙක වැසීමට දැල් වැඩ දෙක ද </span></span><span class="verse v42" data-usfm="1KI.7.42"><span class="label">42</span><span class="content">කුළුණු පිට තිබුණු පේකඩවල ගෝල දෙක වැසීමට එක එක දැල වටේට දෙළුම් දෙපේළියක් බැගින් දැල් වැඩ දෙකට දෙළුම් හාරසියයක් ද </span></span><span class="verse v43" data-usfm="1KI.7.43"><span class="label">43</span><span class="content">රථ දසය ද රථ පිට වූ භාජන දසය ද </span></span><span class="verse v44" data-usfm="1KI.7.44"><span class="label">44</span><span class="content">වතුර පොකුණක් ද වතුර පොකුණ යට තිබුණ ගව රූප දොළොස ද </span></span><span class="verse v45" data-usfm="1KI.7.45"><span class="label">45</span><span class="content">හැළි ද හැඳි ද තැටි ද යන මේවා ය. හීරාම් සමිඳාණන් වහන්සේගේ මාලිගාව උදෙසා සලමොන් රජුට සෑදූ මේ සියලු බඩු ඔප දැමූ ලෝකඩින් විය. </span></span><span class="verse v46" data-usfm="1KI.7.46"><span class="label">46</span><span class="content">රජ ජොර්දාන් මිටියාවතෙහි සුක්කොත් හා ශාරෙතත් අතරේ තිබෙන මැටි භූමියෙහි ඒවා වාත්තු කරවී ය. </span></span><span class="verse v47" data-usfm="1KI.7.47"><span class="label">47</span><span class="content">ඒ සියලු බඩු ඉතා විශාල ගණනක් වූ බැවින් සලමොන් රජ ඒවා කිරුවේ නැත. ලෝකඩවල බර ද දැනගත්තේ නැත.</span></span> 
     </div> 
     <div class="p"> <span class="verse v47" data-usfm="1KI.7.47"><span class="content"> </span></span><span class="verse v48" data-usfm="1KI.7.48"><span class="label">48</span><span class="content"> </span><span class="content">සලමොන් රජ සමිඳාණන් වහන්සේගේ මාලිගාවෙහි සියලු බඩු එනම්, රන් පූජාසනය ද පිදීමේ පූප තැබීමට රන් මේසය ද </span></span><span class="verse v49" data-usfm="1KI.7.49"><span class="label">49</span><span class="content">දිව්‍ය-වාක්‍යස්ථානය ඉදිරිපිට දකුණු පැත්තෙන් හා වම් පැත්තෙන් පහක් බැගින් තැබීමට තනි රනින් පහන් රුක් ද මල් ද පහන් ද අඬු ද </span></span><span class="verse v50" data-usfm="1KI.7.50"><span class="label">50</span><span class="content">තනි රනින් කළ බඳුන් ද පහන් කතුරු ද තැටි ද පාත්‍ර ද ධූම පාත්‍ර ද ඇතුළු මැදුර වන අතිශුද්ධස්ථානයේ දොරවලටත්, මාලිගාවේ දොරවලටත් රන් සරණේරු ද සෑදෙව්වේ ය.</span></span> 
     </div> 
     <div class="p"> <span class="verse v50" data-usfm="1KI.7.50"><span class="content"> </span></span><span class="verse v51" data-usfm="1KI.7.51"><span class="label">51</span><span class="content"> </span><span class="content"> මෙලෙස සලමොන් රජ සමිඳාණන් වහන්සේගේ මාලිගාව උදෙසා කරවන ලද වැඩ සියල්ල නිම විය. මොහු තමාගේ පිය වූ දාවිත් විසින් කැප කරන ලද දේ වන රිදී හා රන් ද භාණ්ඩ ද ඇතුළට ගෙනවුත් සමිඳාණන්ගේ මාලිගාවේ ගබඩාවල තැබුවේ ය.</span></span> 
     </div> 
    </div> 
   </div> 
  </div>
 </body>
</html>