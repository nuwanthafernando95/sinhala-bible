<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1KI"> 
    <div class="chapter ch12" data-usfm="1KI.12">  
     <div class="s1"> <span class="heading"><b>රෙහොබෝවම් රජුගේ අනුවණ තීරණය</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 10:1-19</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="1KI.12.1"><span class="label">1</span><span class="content">රෙහොබෝවම් ෂෙකෙම් නම් ස්ථානයට ගියේ ය. මන්ද, ඔහු රජ කොට පත් කරන පිණිස සියලු ඉශ්රායෙල්වරුන් ෂෙකෙම්ට පැමිණි බැවිනි. </span></span><span class="verse v2" data-usfm="1KI.12.2"><span class="label">2</span><span class="content">තවද, සලමොන් රජු කෙරෙන් පලා ගොස් මිසර දේශයෙහි වාසය කළ නෙබාත්ගේ පුත් ජෙරොබෝවම් මිසරයෙහි සිටිය දී ම ඒ බව ඔහුට සැළ විය. </span></span><span class="verse v3" data-usfm="1KI.12.3"><span class="label">3</span><span class="content">මිනිස්සු පණිවුඩයක් යවා ඔහු ගෙන්වාගත්හ. </span></span><span class="verse v4" data-usfm="1KI.12.4"><span class="label">4</span><span class="content">ජෙරොබෝවම් හා මුළු ඉශ්රායෙල් සභාව පැමිණ, රෙහොබෝවම්ට කතා කොට, “ඔබේ පියාණෝ අප පිට බර වියගහක් තැබූ හ. එබැවින් ඔබේ පියාණන් පැවරූ දුෂ්කර සේවය ද ඔහු අප පිට තැබූ බර වියගහ ද සැහැල්ලු කළ මැනව. එවිට අපි ඔබට සේවය කරන්නෙමු”යි කීවෝ‍ ය.</span></span> 
     </div> 
     <div class="p"> <span class="verse v4" data-usfm="1KI.12.4"><span class="content"> </span></span><span class="verse v5" data-usfm="1KI.12.5"><span class="label">5</span><span class="content">“ඔබ ගොස් තුන් දවසකින් මා ළඟට නැවත එන්නැ”යි ඔහු ඔවුන්ට කී විට සෙනඟ පිටත් ව ගියහ.</span></span> 
     </div> 
     <div class="p"> <span class="verse v5" data-usfm="1KI.12.5"><span class="content"> </span></span><span class="verse v6" data-usfm="1KI.12.6"><span class="label">6</span><span class="content">රෙහොබෝවම් රජ තම පිය සලමොන් ජීවත් ව සිටිය දී ඔහුට උපදෙස් දුන් ප්‍රජා මූලිකයන් සමඟ මන්ත්‍රණය කරමින්, “මේ සෙනඟට උත්තර දෙන පිණිස ඔබ මට දෙන දැනුමැතිකම කුමක් දැ”යි ඇසී ය.</span></span> 
     </div> 
     <div class="p"> <span class="verse v6" data-usfm="1KI.12.6"><span class="content"> </span></span><span class="verse v7" data-usfm="1KI.12.7"><span class="label">7</span><span class="content">ඔව්හු ද පිළිතුරු දෙමින්, “ඔබ අද මේ සෙනඟට සේවකයෙකු වී, ඔවුන්ට සේවය කොට, ප්‍රිය වචනයෙන් ඔවුන්ට කතා කරමින් උත්තර දෙන්නෙහි නම්, ඔවුන් සෑම කල්හි ඔබේ සේවකයන් වනු ඇතැ”යි කී හ.</span></span> 
     </div> 
     <div class="p"> <span class="verse v7" data-usfm="1KI.12.7"><span class="content"> </span></span><span class="verse v8" data-usfm="1KI.12.8"><span class="label">8</span><span class="content">එහෙත්, ප්‍රජා මූලිකයන් ඔහුට දුන් දැනුමැතිකම ඔහු අත්හැර, තමා සමඟ වැඩුණු තමන්ට උපදේශ දුන් තරුණයන් සමඟ මන්ත්‍රණය කරමින්, </span></span><span class="verse v9" data-usfm="1KI.12.9"><span class="label">9</span><span class="content">ඔවුන්ට කතා කොට, “ ‘ඔබේ පියාණන් අප පිට තැබූ වියගහ සැහැල්ලු කළ මැනව’යි මට කී සෙනඟට මා උත්තර දෙන පිණිස ඔබ මන්ත්‍රණය කර කියන්නේ කුමක් දැ”යි ඔවුන්ගෙන් ඇසී ය.</span></span> 
     </div> 
     <div class="p"> <span class="verse v9" data-usfm="1KI.12.9"><span class="content"> </span></span><span class="verse v10" data-usfm="1KI.12.10"><span class="label">10</span><span class="content">ඔහු සමඟ වැඩුණු තරුණයෝ ඔහුට කතා කොට, “ ‘ඔබේ පියාණෝ අප පිට බර වියගහක් තැබූ හ. එහෙත්, ඔබ එය අපට සැහැල්ලු කළ මැනව’යි ඔබට කී මේ සෙනඟට ඔබ මෙසේ කිව යුතු ය: ‘මාගේ පියාණන්ගේ තුනටියට වඩා මාගේ සුළැඟිල්ල ලොකු ය. </span></span><span class="verse v11" data-usfm="1KI.12.11"><span class="label">11</span><span class="content">එසේ ය, මාගේ පියාණෝ ඔබ පිට බර වියගහක් තැබූ හ. මම වනාහි ඔබේ වියගහ තව වඩා බර කරන්නෙමි. මාගේ පියාණෝ, සාමාන්‍ය කසවලින් ඔබට දඬුවම් කළහ. මම කටු කසවලින් ඔබට දඬුවම් කරන්නෙමි’යි ඔවුන්ට දැන්විය යුතු ය”යි කී හ.</span></span> 
     </div> 
     <div class="p"> <span class="verse v11" data-usfm="1KI.12.11"><span class="content"> </span></span><span class="verse v12" data-usfm="1KI.12.12"><span class="label">12</span><span class="content">‘තුන් වන දින නැවත මා ළඟට එන්න’ කියා රජු නියම කළ හැටියට ජෙරොබෝවම් හා මුළු සෙනඟ තුන් වන දින රෙහොබෝවම් ළඟට පැමිණියහ. </span></span><span class="verse v13" data-usfm="1KI.12.13"><span class="label">13</span><span class="content">රජ ද ප්‍රජා මූලිකයන් ඔහුට දුන් දැනුමැතිකම අත්හැර, </span></span><span class="verse v14" data-usfm="1KI.12.14"><span class="label">14</span><span class="content">සෙනඟට තදින් උත්තර දෙමින්, තරුණයන්ගේ දැනුමැතිකමේ හැටියට ඔවුන්ට කතා කොට, “මාගේ පියාණෝ ඔබ පිට බර වියගහක් තැබූ හ. එහෙත්, මම ඔබේ වියගහ තව වඩා බර කරන්නෙමි. මාගේ පියාණෝ සාමාන්‍ය කසවලින් ඔබට දඬුවම් කළහ. මම වනාහි කටු කසවලින් දඬුවම් කරන්නෙමි”යි කී ය. </span></span><span class="verse v15" data-usfm="1KI.12.15"><span class="label">15</span><span class="content">මෙසේ රජ සෙනඟට ඇහුම්කන් නුදුන්නේ ය. මන්ද, සමිඳාණන් වහන්සේ ෂිලෝහි අහියා ලවා නෙබාත්ගේ පුත්‍ර වූ ජෙරොබෝවම්ට දෙන ලද තමන්ගේ පණිවුඩය ඉෂ්ට කරන පිණිස ඒ කරුණු එලෙස උන් වහන්සේගෙන් විය.</span></span> 
     </div> 
     <div class="p"> <span class="verse v15" data-usfm="1KI.12.15"><span class="content"> </span></span><span class="verse v16" data-usfm="1KI.12.16"><span class="label">16</span><span class="content"> </span><span class="content">සියලු ඉශ්රායෙල්වරු රජු තමන්ට ඇහුම්කන් නුදුන් බව දුටු කල, රජුට උත්තර දෙමින්, “දාවිත්ගෙන් අපට ඇති කොටස කුමක් ද?</span></span> 
     </div> 
     <div class="q2"> <span class="verse v16" data-usfm="1KI.12.16"><span class="content">ජෙස්සේගේ පුතුගෙන් අපට උරුමයක් නැත.</span></span> 
     </div> 
     <div class="q2"> <span class="verse v16" data-usfm="1KI.12.16"><span class="content">ඉශ්රායෙල්වරුනි, ඔබේ ගෙවලට යන්න.</span></span> 
     </div> 
     <div class="q2"> <span class="verse v16" data-usfm="1KI.12.16"><span class="content">ඉතින් දාවිත් රජතුමෙනි, ඔබ ඔබේ ම ගෝත්‍රය බලාගන්නැ”යි කියා තම තමන්ගේ ගෙවලට ගියෝ ය.</span></span> 
     </div> 
     <div class="p"> <span class="verse v16" data-usfm="1KI.12.16"><span class="content"> </span></span><span class="verse v17" data-usfm="1KI.12.17"><span class="label">17</span><span class="content">එහෙත්, ජුදා නගරවල විසූ ඉශ්රායෙල් ජනයා කෙරෙහි රෙහොබෝවම් රජකම් කෙළේ ය.</span></span> 
     </div> 
     <div class="p"> <span class="verse v17" data-usfm="1KI.12.17"><span class="content"> </span></span><span class="verse v18" data-usfm="1KI.12.18"><span class="label">18</span><span class="content">එවිට රෙහොබෝවම් රජ රාජකාරියේ නිලධාරියා වන අදොරාම් යැවී ය. සියලු ඉශ්රායෙල්වරු ඔහුට ගල් ගසා ඔහු මරණයට පත් කළෝ ය. එසේ වූ විට රෙහොබෝවම් රජ ජෙරුසලමට පලා යන පිණිස ඉක්මනින් රථයට නැඟුණේ ය. </span></span><span class="verse v19" data-usfm="1KI.12.19"><span class="label">19</span><span class="content">මෙසේ අද දක්වා තිබෙන පරිදි ඉශ්රායෙල්වරු දාවිත්ගේ වංශයට විරුද්ධ ව කැරලි ගසන්න වූ හ.</span></span> 
     </div> 
     <div class="s1"> <span class="heading"><b>රාජ්‍යය බෙදී යාම</b></span> 
     </div> 
     <div class="r"> <span class="heading"><b>(</b></span><span class="heading"><b>2 වංශා 11:1-4</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="1KI.12.19"><span class="content"> </span></span><span class="verse v20" data-usfm="1KI.12.20"><span class="label">20</span><span class="content">ජෙරොබෝවම් නැවත පැමිණි බව සියලු ඉශ්රායෙල්වරු අසා, සභාවට ඔහු ගෙන්වාගෙන, සියලු ඉශ්රායෙල්වරුන් කෙරෙහි ඔහු රජ කොට පත් කළෝ ය. ජුදා ගෝත්‍රය මිස දාවිත්ගේ වංශයට පක්ෂපාත වූ වෙන කිසිවෙක් නො වූ හ.</span></span> 
     </div> 
     <div class="p"> <span class="verse v20" data-usfm="1KI.12.20"><span class="content"> </span></span><span class="verse v21" data-usfm="1KI.12.21"><span class="label">21</span><span class="content">සලමොන්ගේ පුත්‍ර වන රෙහොබෝවම් ජෙරුසලමට පැමිණි විට, ඉශ්රායෙල් වංශයට විරුද්ධ ව යුද්ධ කොට, තමාට රාජ්‍යය නැවත දිනාගනු පිණිස, මුළු ජුදා ගෝත්‍රයෙන් හා බෙන්‍ජමින් ගෝත්‍රයෙන් යුද්ධ භටයන් එක්ලක්ෂ අසූදහසක් රැස් කෙළේ ය. </span></span><span class="verse v22" data-usfm="1KI.12.22"><span class="label">22</span><span class="content">එහෙත්, දෙවියන් වහන්සේගේ පණිවුඩය උන් වහන්සේට කැප වූ මනුෂ්‍යයා වන ෂෙමායා වෙත පැමිණ, </span></span><span class="verse v23" data-usfm="1KI.12.23"><span class="label">23</span><span class="content">“නුඹ සලමොන්ගේ පුත්‍ර ජුදාහි රජ වන රෙහොබෝවම්ටත්, මුළු ජුදා ගෝත්‍රයටත් බෙන්‍ජමින් ගෝත්‍රයටත්, ඉතිරි, සෙනඟටත් කතා කොට මෙසේ කියන්න, </span></span><span class="verse v24" data-usfm="1KI.12.24"><span class="label">24</span><span class="content">සමිඳාණන් වහන්සේ මෙසේ වදාරන සේක: ඉශ්රායෙල් ජනයා වන නුඹලාගේ සහෝදරයන්ට විරුද්ධ ව යුද්ධ නොකරන්න. එක් එක්කෙනා තම තමාගේ ගෙදරට හැරී යන්න. මන්ද, මේ කාරණය පැමුණුණේ සමිඳාණන් වහන්සේ වන මගෙන් යැ”යි දැන්වී ය. මෙසේ ඔව්හු සමිඳාණන් වහන්සේගේ පණිවුඩයට ඇහුම්කන් දී උන් වහන්සේගේ පණිවුඩය ලෙස හැරී ගියෝ ය.</span></span> 
     </div> 
     <div class="s1"> <span class="heading"><b>ජෙරොබෝවම් රජ දෙවියන් වහන්සේගෙන් ඈත් වීම</b></span> 
     </div> 
     <div class="p"> <span class="verse v24" data-usfm="1KI.12.24"><span class="content"> </span></span><span class="verse v25" data-usfm="1KI.12.25"><span class="label">25</span><span class="content">ජෙරොබෝවම් එප්‍රායිම් කඳු රටෙහි ෂෙකෙම් ගොඩනඟා එහි වාසය කෙළේ ය. ඔහු එතැනින් ගොස් පෙනුයෙල් නගරය ශක්තිමත් කෙළේ ය. </span></span><span class="verse v26" data-usfm="1KI.12.26"><span class="label">26</span><span class="content">තවද, ජෙරොබෝවම් කල්පනා කරමින්, ‘දැන් තිබෙන තත්ත්වය අනුව මේ රාජ්‍යයේ සෙනඟ දාවිත්ගේ වංශයට හැරී යනු ඇත. </span></span><span class="verse v27" data-usfm="1KI.12.27"><span class="label">27</span><span class="content">මේ සෙනඟ ජෙරුසලමේ තිබෙන සමිඳාණන් වහන්සේගේ මාලිගාවට පූජා ඔප්පු කරන්න ගියොත්, මේ සෙනඟගේ සිත් තම ස්වාමීන් වූ ජුදාවරුන්ගේ රජ වන රෙහොබෝවම් වෙත ඇදී යන්නේ ය, එවිට ඔවුන් මා මරාදමා ජුදාහි රජ වන රෙහොබෝවම් වෙත හැරී යනු ඇතැ’යි සිතී ය.</span></span> 
     </div> 
     <div class="p"> <span class="verse v27" data-usfm="1KI.12.27"><span class="content"> </span></span><span class="verse v28" data-usfm="1KI.12.28"><span class="label">28</span><span class="content"> </span><span class="content">මෙසේ රජ කල්පනා කොට රන් වස්සන් දෙන්නෙකු සාදා සෙනඟට කතා කොට, “පූජා කිරීම පිණිස ඔබ ජෙරුසලමට මෙතෙක් කල් ගියා ඇති. ඉශ්රායෙල්වරුනි, මිසර දේශයෙන් ඔබ ගෙනා ඔබේ දෙවිවරු මේ ය”යි ඔවුන්ට කී ය. </span></span><span class="verse v29" data-usfm="1KI.12.29"><span class="label">29</span><span class="content">ඔහු එකෙකු බෙතෙල්හි සිටුවා අනිකා දාන්හි තැබී ය. </span></span><span class="verse v30" data-usfm="1KI.12.30"><span class="label">30</span><span class="content">මෙසේ කිරීම පාපයක් විය. මන්ද, මිනිස්සු ඒ ඉදිරියෙහි වඳින පිණිස දාන් දක්වා ගියෝ ය. </span></span><span class="verse v31" data-usfm="1KI.12.31"><span class="label">31</span><span class="content">තවද, ඔහු ගිරිකුළු දේවාල සාදා, ලෙවීගේ වංශයට අයත් නුවූ අය මුළු සෙනඟ අතරෙන් පූජකයන් වශයෙන් පත් කෙළේ ය.</span></span> 
     </div> 
     <div class="p"> <span class="verse v31" data-usfm="1KI.12.31"><span class="content"> </span></span><span class="verse v32" data-usfm="1KI.12.32"><span class="label">32</span><span class="content"> </span><span class="content"> ජුදාහි පවත්වන මංගල්‍යය මෙන් ජෙරොබෝවම් අට වන මාසයේ පසළොස් වන දින මංගල්‍යයක් නියම කොට පූජාසනය පිට පූජා ඔප්පු කෙළේ ය. ඔහු බෙතෙල්හිදීත් එසේ ම කරමින් තමා සෑදූ වස්සන්ට පූජා කෙළේ ය. ඔහු තමා සෑදූ ගිරිකුළු දේවාලවල පූජකයන් බෙතෙල්හි සිටෙවුවේ ය. </span></span><span class="verse v33" data-usfm="1KI.12.33"><span class="label">33</span><span class="content">ඔහු බෙතෙල්හි සෑදූ පූජාසනයට තමා ම නියම කරගත් මාසය වන අට වන මාසේ පසළොස් වන දින ගොස්, ඉශ්රායෙල් ජනයාට මංගල්‍යයක් නියම කොට, සුවඳ දුම් ඔප්පු කරන පිණිස පූජාසනය වෙත ගියේ ය.</span></span> 
     </div> 
    </div> 
   </div> 
  </div>
 </body>
</html>