<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch5" data-usfm="ZEC.5">  
     <div class="s1"> <span class="heading"><b>පියාඹන පො‍ත පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.5.1"><span class="label">1</span><span class="content">මම නැවත බැලූ විට පියාඹන පො‍තක් දිටිමි. </span></span><span class="verse v2" data-usfm="ZEC.5.2"><span class="label">2</span><span class="content">“නුඹට කුමක් පෙනේ දැ”යි දේව දූතයා මාගෙන් ඇසූ විට, “මීටර් නවයක් දිග මීටර් හතරහමාරක් පළල පියාඹන පො‍තක් මට පෙනේ ය”යි මම කීමි.</span></span> 
     </div> 
     <div class="p"> <span class="verse v2" data-usfm="ZEC.5.2"><span class="content"> </span></span><span class="verse v3" data-usfm="ZEC.5.3"><span class="label">3</span><span class="content">එවිට ඔහු මෙසේ කීවේ ය: “මුළු දේශය පුරා පැතිරී යන සාපය මෙය වේ. එක පැත්තක සොරකම් කරන සියල්ලෝ නෙරපනු ලබන්නෝ ය කියා ද අනෙක් පැත්තේ බොරුවට දිවුරන්නෝ නෙරපනු ලබන්නෝ ය කියා ද මෙහි ලියා ඇත. </span></span><span class="verse v4" data-usfm="ZEC.5.4"><span class="label">4</span><span class="content">සියලු බලැති සමිඳාණන් වහන්සේ වදාරන පරිදි උන් වහන්සේ මේ සාපය එවන සේක. එවිට එය හැම සොරෙකුගේ ද බොරුවට දිවුරන හැම කෙනෙකුගේ ද නිවෙසට ඇතුළු වන්නේ ය. එය ඒ නිවෙස්වල රැඳී එහි සිටින සියල්ලන් ද එහි ලී දඬු ද ගඩොල් ද විනාශ කර දමන්නේ ය.”</span></span> 
     </div> 
     <div class="s1"> <span class="heading"><b>භාජනය තුළ වූ ස්ත්‍රිය පිළිබඳ දර්ශනය</b></span> 
     </div> 
     <div class="p"> <span class="verse v4" data-usfm="ZEC.5.4"><span class="content"> </span></span><span class="verse v5" data-usfm="ZEC.5.5"><span class="label">5</span><span class="content">දේව දූතයා නැවතත් ඉදිරියට අවුත්, “හිස ඔසවා බලන්න. දැන් පිටතට එන දේ දෙස බලන්නැ”යි කී ය.</span></span> 
     </div> 
     <div class="p"> <span class="verse v5" data-usfm="ZEC.5.5"><span class="content"> </span></span><span class="verse v6" data-usfm="ZEC.5.6"><span class="label">6</span><span class="content">“එය කුමක් දැ”යි මම ඇසීමි. ඔහු පිළිතුරු දෙමින්, “එය භාජනයකි. මුළු දේශයේ පාපය එයින් අදහස් කෙරේ”යි කී ය.</span></span> 
     </div> 
     <div class="p"> <span class="verse v6" data-usfm="ZEC.5.6"><span class="content"> </span></span><span class="verse v7" data-usfm="ZEC.5.7"><span class="label">7</span><span class="content">ඒ භාජනය ඊයම් පියනකින් වසා තිබිණි. මා බලා සිටිය දී ඊයම් පියන ඔසවනු ලැබී ය. භාජනය තුළ ස්ත්‍රියක් වාඩි වී සිටියා ය.</span></span> 
     </div> 
     <div class="p"> <span class="verse v7" data-usfm="ZEC.5.7"><span class="content"> </span></span><span class="verse v8" data-usfm="ZEC.5.8"><span class="label">8</span><span class="content">“මේ ස්ත්‍රිය වනාහි දුෂ්ටකමේ මූර්තිය ය”යි දේව දූතයා මට කී ය. ඉන්පසු ඒ ස්ත්‍රිය නැවත භාජනය තුළට තල්ලු කරදමා, ඔහු එය පියනෙන් වැසුවේ ය. </span></span><span class="verse v9" data-usfm="ZEC.5.9"><span class="label">9</span><span class="content">මම හිස ඔසවා බැලූ විට ස්ත්‍රීන් දෙදෙනකු මා දෙසට එනවා දිටිමි. කණ කොකාගේ පියාපත් වැනි පියාපත් ඔවුන්ට තිබිණි. ඔවුන්ගේ ඒ පියාපත්වලට සුළං බැඳී ය. ඔව්හු අහසත්, පො‍ළොවත් අතරේ ඒ භාජනය උසුලාගෙන ගියෝ ය. </span></span><span class="verse v10" data-usfm="ZEC.5.10"><span class="label">10</span><span class="content">“ඔවුන් එය කොහේ ගෙන යනවා දැ”යි මට කතා කළ දූතයාගෙන් මම ඇසීමි.</span></span> 
     </div> 
     <div class="p"> <span class="verse v10" data-usfm="ZEC.5.10"><span class="content"> </span></span><span class="verse v11" data-usfm="ZEC.5.11"><span class="label">11</span><span class="content">“ඔවුන් එය ගෙන යන්නේ ෂිනාර් දේශයට ය; එහි දේවාලයක් සාදන පිණිස ය; එය තනා නිම වූ විට ඒ භාජනය එහි තබනු ලබන්නේ ය”යි කී ය.</span></span> 
     </div> 
    </div> 
   </div> 
  </div>
 </body>
</html>