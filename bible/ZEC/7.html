<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch7" data-usfm="ZEC.7">  
     <div class="s1"> <span class="heading"><b>උපවාස ප්‍රශ්නය</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.7.1"><span class="label">1</span><span class="content">දාරියුස් රජුගේ සතර වන අවුරුද්දේ කිස්ලෙව් නම් නව වන මාසයේ සතර වන දා සමිඳාණන් වහන්සේ සෙකරියාට පණිවුඩයක් දුන් සේක.</span></span> 
     </div> 
     <div class="p"> <span class="verse v1" data-usfm="ZEC.7.1"><span class="content"> </span></span><span class="verse v2" data-usfm="ZEC.7.2"><span class="label">2</span><span class="content">බෙතෙල්හි වැසියෝ ශරෙෂෙර් ද රෙගෙම්මොලෙක් ද ඔවුන්ගේ මිනිසුන් ද සමිඳාණන් වහන්සේ ඉදිරියේ කන්නලව් කරන්න යැව්වෝ ය. </span></span><span class="verse v3" data-usfm="ZEC.7.3"><span class="label">3</span><span class="content">සර්ව පරාක්‍රම සියලු බලැති සමිඳාණන් වහන්සේගේ මාලිගාවේ පූජකයන්ගෙන් ද දිවැසිවරුන්ගෙන් ද මෙසේ ප්‍රශ්න කරන්න ඔවුන්ට නියම විය: “මෙපමණ අවුරුදු ගණනක් තිස්සේ අප කළාක් මෙන් තවදුරටත් හැම පස් වන මාසයේ දී ම වැලපෙමින් උපවාස පැවැත්වීම අප කරගෙන යා යුතු ද?”</span></span> 
     </div> 
     <div class="p"> <span class="verse v3" data-usfm="ZEC.7.3"><span class="content"> </span></span><span class="verse v4" data-usfm="ZEC.7.4"><span class="label">4</span><span class="content">සියලු බලැති සමිඳාණන් වහන්සේ මට මේ පණිවුඩය දුන් සේක: </span></span><span class="verse v5" data-usfm="ZEC.7.5"><span class="label">5</span><span class="content">“දේශයේ සෙනඟටත් පූජකයන්ටත් කතා කොට, ඔවුන් මේ අවුරුදු සැත්තෑව තුළ දී පස් වන හා සත් වන මාසවල උපවාස පවත්වා වැලපෙමින් උපවාස කෙළේ මා උදෙසා ද? </span></span><span class="verse v6" data-usfm="ZEC.7.6"><span class="label">6</span><span class="content">තවද, ඔවුන් කෑවේත්, බීවේත් ඔවුන්ගේ ම සන්තුෂ්ටිය උදෙසා නොවේ ද?</span></span> 
     </div> 
     <div class="p"> <span class="verse v6" data-usfm="ZEC.7.6"><span class="content"> </span></span><span class="verse v7" data-usfm="ZEC.7.7"><span class="label">7</span><span class="content">ජෙරුසලම සෞභාග්‍යයෙන් හා ජනගහණයෙන් පිරී, ඒ නගරය අවට නගර ද දකුණු දිශාව ද පහත පළාත ද ජනාවාස වී තිබුණු කාලයේ දී පවා සමිඳාණන් වහන්සේ කලින් සිටි දිවැසිවරුන් මඟින් කීවේත් මෙය නොවේ දැ යි කියන්න.”</span></span> 
     </div> 
     <div class="s1"> <span class="heading"><b>අකීකරුකමේ විපාකය</b></span> 
     </div> 
     <div class="p"> <span class="verse v7" data-usfm="ZEC.7.7"><span class="content"> </span></span><span class="verse v8" data-usfm="ZEC.7.8"><span class="label">8</span><span class="content">සමිඳාණන් වහන්සේ මේ පණිවුඩය සෙකරියාට දුන් සේක: </span></span><span class="verse v9" data-usfm="ZEC.7.9"><span class="label">9</span><span class="content">“සියලු බලැති සමිඳාණන් වහන්සේ මෙසේ වදාරන සේක: ‘අවංක ලෙස විනිශ්චය කරන්න. එකිනෙකාට කරුණාව ද අනුකම්පාව ද පෙන්වන්න. </span></span><span class="verse v10" data-usfm="ZEC.7.10"><span class="label">10</span><span class="content">වැන්දඹුවන්ට හා අනාථයන්ටත් විදේශීන්ටත් පීඩා නොකරන්න. නුඹලා එකිනෙකාට හිංසා කිරීමට කූට උපායයන් යොදා නොගන්න.”</span></span> 
     </div> 
     <div class="p"> <span class="verse v10" data-usfm="ZEC.7.10"><span class="content"> </span></span><span class="verse v11" data-usfm="ZEC.7.11"><span class="label">11</span><span class="content">“එහෙත්, ඔව්හු එයට සවන් දෙන්න අකමැති වූ හ. ඔව්හු මුරණ්ඩුකම දැක් වූ හ. නොඇසෙන පිණිස කන් වසා ගත්තෝ ය. </span></span><span class="verse v12" data-usfm="ZEC.7.12"><span class="label">12</span><span class="content">ඔව්හු ඔවුන්ගේ සිත් ගල් මෙන් දැඩි කරගෙන, සියලු බලැති සමිඳාණන් වහන්සේ සිය ආත්මානුභාවය කරණකොටගෙන ආදියේ සිටි දිවැසිවරුන් මඟින් දෙවා වදාළ ඉගැන්වීම්වලට සහ පණිවුඩවලටත් සවන් නුදුන්හ. ඒ නිසා සියලු බලැති සමිඳාණන් වහන්සේ අතිශයින් උදහස් වූ සේක. </span></span><span class="verse v13" data-usfm="ZEC.7.13"><span class="label">13</span><span class="content">‘මා අඬගසන කල ඔවුන් සවන් නුදුන් නිසා, ඔවුන් අඬගසන කල මම පිළිතුරු නොදෙන්නෙමි’යි සියලු බලැති සමිඳාණන් වහන්සේ වදාරන සේක. </span></span><span class="verse v14" data-usfm="ZEC.7.14"><span class="label">14</span><span class="content">‘සුළි සුළඟකින් මෙන් මම ඔවුන් විදේශීය රටවල විසුරුවාදැමීමි. ඒ දේශයට යන එන කෙනෙකු නැති නිසා එය පාළු විය. නුඹලා යහපත් දේශය පාළුකරයක් කළහු ය’යි සියලු බලැති සමිඳාණන් වහන්සේ වදාරන සේක.”</span></span> 
     </div> 
    </div> 
   </div> 
  </div>
 </body>
</html>