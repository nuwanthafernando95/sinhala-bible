<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch8" data-usfm="ZEC.8">  
     <div class="s1"> <span class="heading"><b>ජෙරුසලම ප්‍රතිසංස්කරණය කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.8.1"><span class="label">1</span><span class="content">සියලු බලැති සමිඳාණන් වහන්සේගේ පණිවුඩය මා වෙත පැමිණියේ ය. </span></span><span class="verse v2" data-usfm="ZEC.8.2"><span class="label">2</span><span class="content">සියලු බලැති සමිඳාණන් වහන්සේ පැවසූ පණිවුඩය මෙසේ ය: “සියොන් වැසියන් උදෙසා මම දැවෙන සෙනෙහසකින් ප්‍රේම කරමි. මේ ප්‍රේමය නිසා ඔවුන්ගේ සතුරන් කෙරෙහි මම උදහස් වීමි. </span></span><span class="verse v3" data-usfm="ZEC.8.3"><span class="label">3</span><span class="content">ජෙරුසලමෙහි සියොන් කන්දට ආපසු පැමිණ මම එහි වැඩ වාසය කරන්නෙමි. ජෙරුසලම විශ්වාසවන්ත නගරය වශයෙන් ද සියලු බලැති දෙවියන් වහන්සේගේ කන්ද ශුද්ධ කන්ද වශයෙන් ද ප්‍රසිද්ධ වන්නේ ය. </span></span><span class="verse v4" data-usfm="ZEC.8.4"><span class="label">4</span><span class="content">වයෝවෘද්ධ වූ බැවින් සැරයටි වාරුවෙන් ඇවිදින මහල්ලෝ ද මැහැල්ලෝ ද ජෙරුසලමේ වීථිවල වාඩි වන්නෝ ය. </span></span><span class="verse v5" data-usfm="ZEC.8.5"><span class="label">5</span><span class="content">නගරයේ වීථි සෙල්ලම් කරන බාලක බාලිකාවන්ගෙන් පිරී යන්නේ ය.</span></span> 
     </div> 
     <div class="p"> <span class="verse v5" data-usfm="ZEC.8.5"><span class="content"> </span></span><span class="verse v6" data-usfm="ZEC.8.6"><span class="label">6</span><span class="content">“මේ රටේ දැන් ඉතිරි ව සිටින අයට ඒ දවස්වල දී එය පුදුමයක් ව පෙනුණත් මටත් එය පුදුමයක් ව පෙනේ දැ”යි සියලු බලැති සමිඳාණන් වහන්සේ අසන සේක. </span></span><span class="verse v7" data-usfm="ZEC.8.7"><span class="label">7</span><span class="content">සියලු බලැති සමිඳාණන් වහන්සේ මෙසේ වදාරන සේක: “නැගෙනහිර හා බස්නාහිර සිටින මාගේ සෙනඟ මුදාගෙන ජෙරුසලමේ ජීවත් වන පිණිස මම ඔවුන් ආපසු ගෙනෙන්නෙමි. </span></span><span class="verse v8" data-usfm="ZEC.8.8"><span class="label">8</span><span class="content">ඔව්හු මාගේ සෙනඟ වන්නෝ ය. මම ඔවුන්ගේ දෙවියන් වහන්සේ වන්නෙමි.”</span></span> 
     </div> 
     <div class="p"> <span class="verse v8" data-usfm="ZEC.8.8"><span class="content"> </span></span><span class="verse v9" data-usfm="ZEC.8.9"><span class="label">9</span><span class="content">සියලු බලැති සමිඳාණන් වහන්සේ මෙසේ වදාරන සේක: “මාගේ මාලිගාව යළි ගොඩනඟන පිණිස අත්තිවාරම දැමූ දා සිට දිවැසිවරයා කී මේ වචන දැනුත් අසන නුඹලා ධෛර්යවත් වන්න. </span></span><span class="verse v10" data-usfm="ZEC.8.10"><span class="label">10</span><span class="content">ඊට පෙර දවස්වල දී මිනිසුන් හෝ ගවයන් හෝ කුලියට ලබාගැනීමට කිසිවෙකුට වත්කමක් නො වී ය. සතුරු උවදුරුවලට ගොදුරු නොවී ගමන්බිමන් යාමට කිසිවෙකුට නොහැකි විය. අසල්වැසියන් එකිනෙකාට විරුද්ධ ව සිටින්න මම සැලැස්වීමි. </span></span><span class="verse v11" data-usfm="ZEC.8.11"><span class="label">11</span><span class="content">එහෙත්, මම දැන් මේ රටේ ඉතිරි ව සිටින අයට පෙර මෙන් ක්‍රියා නොකරමි යි සියලු බලැති සමිඳාණන් වහන්සේ කියන සේක. </span></span><span class="verse v12" data-usfm="ZEC.8.12"><span class="label">12</span><span class="content">ඔවුන් සාමදානයෙන් බීජ වපුරනු ඇත. මිදි වැල්වල පල හටගන්වනු ඇත; භූමියෙන් අස්වැන්න ලැබෙනු ඇත; ඇති පමණට වැසි වසිනු ඇත. මේ සියලු ආසිරි මම මාගේ දේශයේ ඉතිරි ව සිටින අයට දෙන්නෙමි. </span></span><span class="verse v13" data-usfm="ZEC.8.13"><span class="label">13</span><span class="content">ජුදෙව් ජනයෙනි, ඉශ්රායෙල් ජනයෙනි, කලින් නුඹලා ජාතීන් අතරේ සාපයක් ව සිටි නමුත්, ආශීර්වාදයක් වන ලෙස මම නුඹලා මුදන්නෙමි. බිය නොවන්න. ධෛර්යවත් වන්න.”</span></span> 
     </div> 
     <div class="s1"> <span class="heading"><b>යුක්තිය, සත්‍යය හා සාමදානය</b></span> 
     </div> 
     <div class="p"> <span class="verse v13" data-usfm="ZEC.8.13"><span class="content"> </span></span><span class="verse v14" data-usfm="ZEC.8.14"><span class="label">14</span><span class="content">සියලු බලැති සමිඳාණන් වහන්සේ මෙසේ වදාරන සේක: “නුඹලාගේ මුතුන්මිත්තන් මා උදහස් කළ විට ඔවුන් පිට විපත්තිය පමුණුවන්නට මම සිතට ගතිමි. මාගේ සිත මම වෙනස් නොකෙළෙමි. </span></span><span class="verse v15" data-usfm="ZEC.8.15"><span class="label">15</span><span class="content">එහෙත්, දැන් ජෙරුසලමට හා ජුදා වැසියන්ට ආශීර්වාද කරන්න මම සිතට ගෙන සිටිමි. ඒ නිසා බිය නොවන්න. </span></span><span class="verse v16" data-usfm="ZEC.8.16"><span class="label">16</span><span class="content">නුඹලාගේ යුතුකම් මේවා ය. එකිනෙකාට සත්‍යය කතා කරන්න. උසාවිවල දී සාමය සැලසෙන ලෙස නියම යුක්තිය ඉෂ්ට කරන්න. </span></span><span class="verse v17" data-usfm="ZEC.8.17"><span class="label">17</span><span class="content">එකිනෙකාට හිංසා කිරීමට කූට උපායයන් යොදා නොගන්න. දිවුරුමක් පිට බොරු සාක්ෂි නොකියන්න. මන්ද, මේ සියල්ල මම හෙළා දකිමි යි සියලු බලැති සමිඳාණන් වහන්සේ වදාරන සේක.”</span></span> 
     </div> 
     <div class="p"> <span class="verse v17" data-usfm="ZEC.8.17"><span class="content"> </span></span><span class="verse v18" data-usfm="ZEC.8.18"><span class="label">18</span><span class="content">සියලු බලැති සමිඳාණන් වහන්සේ මේ පණිවුඩය මට දුන් සේක. </span></span><span class="verse v19" data-usfm="ZEC.8.19"><span class="label">19</span><span class="content">සියලු බලැති සමිඳාණන් වහන්සේ මෙසේ වදාරන සේක: “සතර වන, පස් වන, සත් වන හා දස වන මාසවල පවත්වනු ලැබූ උපවාස උත්සව ජුදාහි සෙනඟට ප්‍රීති ප්‍රමෝදය ගෙන දෙන මංගල උත්සව වන්නේ ය. එබැවින් නුඹලා සත්‍යයටත්, සාමයටත් ඇලුම්වන්න.”</span></span> 
     </div> 
     <div class="p"> <span class="verse v19" data-usfm="ZEC.8.19"><span class="content"> </span></span><span class="verse v20" data-usfm="ZEC.8.20"><span class="label">20</span><span class="content">සියලු බලැති සමිඳාණන් වහන්සේ මෙසේ වදාරන සේක: “බලවත් රටවලින් හා බලවත් නගරවලින් සෙනඟ ජෙරුසලමට එන කාලය පැමිණෙන්නේ ය. </span></span><span class="verse v21" data-usfm="ZEC.8.21"><span class="label">21</span><span class="content">එක නගරයක සෙනඟ තවත් නගරයක සෙනඟ අමතා, ‘සියලු බලැති සමිඳාණන් වහන්සේ අයැද, උන් වහන්සේගේ ආසිරි පතන පිණිස අපි යන්නෙමු; අප සමඟ එන්නැ’යි කියනු ඇත. </span></span><span class="verse v22" data-usfm="ZEC.8.22"><span class="label">22</span><span class="content">විශාල සෙනඟක් ද බලසම්පන්න ජාතීහු ද සියලු බලැති සමිඳාණන් වහන්සේ අයැද උන් වහන්සේට ආසිරි පතන පිණිස ජෙරුසලමට පැමිණෙන්නෝ ය. </span></span><span class="verse v23" data-usfm="ZEC.8.23"><span class="label">23</span><span class="content">ඒ දවස්වල දී විදේශීහු දසදෙනෙක් ජුදෙව්වෙකු වෙත පැමිණ, ඔහුගේ වස්ත්‍ර කොන අල්ලාගෙන, දෙවියන් වහන්සේ ඔබ සමඟ සිටින බව අපි අසා ඇති බැවින් ඔබ සමඟ යන්න අපි කැමැත්තෙමු යි කියන්නෝ ය.”</span></span> 
     </div> 
    </div> 
   </div> 
  </div>
 </body>
</html>