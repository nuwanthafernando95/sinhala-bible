<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch9" data-usfm="ZEC.9">  
     <div class="s1"> <span class="heading"><b>සතුරන්ට දඬුවම්</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.9.1"><span class="label">1</span><span class="content"> </span><span class="content"> </span><span class="content">මෙය දිව්‍ය ප්‍රකාශනය වේ: “සමිඳාණන් වහන්සේගේ පණිවුඩය හද්‍රාක් දේශයටත්, දමස්කස් නගරයටත් විරුද්ධ ව පැමිණ ඇත. ඉශ්රායෙල්හි සියලු ගෝත්‍ර පමණක් නොව, ආරාම්හි අග නුවරත් සමිඳාණන් වහන්සේට අයිති ය. </span></span><span class="verse v2" data-usfm="ZEC.9.2"><span class="label">2</span><span class="content">හද්‍රාක් දේශයට යාව ඇති හමාත් ද නොයෙක් ශූර නුවණ ඇති තීර් සහ සීදොන් ද උන් වහන්සේට අයිති ය. </span></span><span class="verse v3" data-usfm="ZEC.9.3"><span class="label">3</span><span class="content">තීර් වනාහි බලකොටු සාදාගෙන ධූලි ගොඩ ගසන්නාක් මෙන් රිදී ද වීථිවල කුණු කසළ ගොඩ ගසන්නාක් මෙන් රන් ද රැස් කරගත්තේ ය. </span></span><span class="verse v4" data-usfm="ZEC.9.4"><span class="label">4</span><span class="content">එහෙත්, සමිඳාණන් වහන්සේ එහි ඇති සියලු දේ පැහැරගෙන එහි ඇති වස්තුව මුහුදට හෙළා දමන සේක. එය ගින්නෙන් විනාශ වන්නේ ය.</span></span> 
     </div> 
     <div class="p"> <span class="verse v4" data-usfm="ZEC.9.4"><span class="content"> </span></span><span class="verse v5" data-usfm="ZEC.9.5"><span class="label">5</span><span class="content"> </span><span class="content">“අෂ්කෙලොන් නගරය ඒ දැක බිය වන්නී ය. ගාසාත් ඒ දැක කම්පා වන්නී ය. එක්‍රොන්ට ද එසේ ම සිදු වී බලාපො‍රොත්තු ශූන්‍ය වන්නේ ය. ගාසාවෙහි රජ විනාශ වන්නේ ය. අෂ්කෙලොන් ජන ශූන්‍ය පෙදෙසක් වන්නේ ය. </span></span><span class="verse v6" data-usfm="ZEC.9.6"><span class="label">6</span><span class="content">අෂ්දොද්හි අවජාතක සෙනඟක් වාසය කරන්නෝ ය. මම පිලිස්තිවරුන්ගේ ඔද බිඳදමන්නෙමි. </span></span><span class="verse v7" data-usfm="ZEC.9.7"><span class="label">7</span><span class="content">ඔව්හු ලේ සහිත මාංස වත්, තහනම් කරන ලද කෑම වත් තවත් අනුභව නොකරන්නෝ ය. ඔව්හු ද ඉතිරි ව සිටින සියලු දෙනා සමඟ දෙවියන් වහන්සේගේ සෙනඟ වන්නෝ ය; ඔව්හු ජුදාහි ගෝත්‍රයක් මෙන් වන්නෝ ය; එක්‍රොන්වරු ද ජෙබුසියයන් මෙන් වන්නෝ ය. </span></span><span class="verse v8" data-usfm="ZEC.9.8"><span class="label">8</span><span class="content">එවිට මම මාගේ දේශය ආරක්ෂා කොට ඒ මැදින් යුද්ධ හමුදාවලට යන්න ඉඩ නොදෙන්නෙමි. ඔවුන්ට පීඩා කරන්න කිසිවෙකුට ඉඩ නොදෙන්නෙමි. මාගේ සෙනඟගේ දුක මම දිටිමි.”</span></span> 
     </div> 
     <div class="s1"> <span class="heading"><b>සාම කුමාරයාගේ ආගමනය</b></span> 
     </div> 
     <div class="p"> <span class="verse v8" data-usfm="ZEC.9.8"><span class="content"> </span></span><span class="verse v9" data-usfm="ZEC.9.9"><span class="label">9</span><span class="content"> </span><span class="content">සියොන් පුරඟන, ප්‍රීති ප්‍රමෝද වන්න;</span></span> 
     </div> 
     <div class="q2"> <span class="verse v9" data-usfm="ZEC.9.9"><span class="content">ජෙරුසලම් පුරඟන සොම්නස් හඬ නඟන්න.</span></span> 
     </div> 
     <div class="q2"> <span class="verse v9" data-usfm="ZEC.9.9"><span class="content">ඔබේ රජතුමාණෝ ඔබ වෙත වඩින සේක.</span></span> 
     </div> 
     <div class="q2"> <span class="verse v9" data-usfm="ZEC.9.9"><span class="content">එතුමාණෝ, ජයාන්විත විජයශ්‍රීයෙන් පැමිණෙන සේක.</span></span> 
     </div> 
     <div class="q2"> <span class="verse v9" data-usfm="ZEC.9.9"><span class="content">යටහත් සිතින් කොටළුවෙකු පිට නැඟ, එසේ ය, කොටළු දෙනකගේ පැටවෙකු පිට නැඟ පැමිණෙන සේක.</span></span> 
     </div> 
     <div class="p"> <span class="verse v9" data-usfm="ZEC.9.9"><span class="content"> </span></span><span class="verse v10" data-usfm="ZEC.9.10"><span class="label">10</span><span class="content"> </span><span class="content">මම එප්‍රායිම් කෙරෙන් රථය ද ජෙරුසලමෙන් අශ්වයන් ද සිඳදමන්නෙමි. යුද්ධ දුන්න ද කපා හරිනු ලැබේ. උන් වහන්සේ ජාතීන්ට සාමදානය ප්‍රකාශ කරන සේක. උන් වහන්සේගේ ආණ්ඩුව මුහුදෙන් මුහුදටත් යුප්‍රටීස් ගංගාවේ පටන් පො‍ළොවේ සීමා දක්වාත් වන්නේ ය.</span></span> 
     </div> 
     <div class="s1"> <span class="heading"><b>සෙනඟට නිදහස</b></span> 
     </div> 
     <div class="p"> <span class="verse v10" data-usfm="ZEC.9.10"><span class="content"> </span></span><span class="verse v11" data-usfm="ZEC.9.11"><span class="label">11</span><span class="content"> </span><span class="content">සමිඳාණන් වහන්සේ මෙසේ වදාරන සේක: “ලෙයින් මුද්‍රා කරන ලද, නුඹ සමඟ කළ, මාගේ ගිවිසුම නිසා මම නුඹේ සෙනඟ වතුර නැති වළෙන් නිදහස් කරන්නෙමි. </span></span><span class="verse v12" data-usfm="ZEC.9.12"><span class="label">12</span><span class="content">පිටුවහල් වී සිටින්නෙනි, දැන් නුඹලාට බලාපො‍රොත්තු තිබෙන නිසා, නුඹලාගේ ආරක්ෂා ස්ථානයට පැමිණෙන්න. නුඹලා විඳි දුක්වලට වන්දි වශයෙන් නුඹලාට දෙගුණයක් ආශීර්වාද මා දෙන බව ප්‍රකාශ කරමි. </span></span><span class="verse v13" data-usfm="ZEC.9.13"><span class="label">13</span><span class="content">මම ජුදා රට දුන්නක් මෙන් ද එප්‍රායිම් ඊතල මෙන් ද සූදානම් කරගෙන සිටිමි. ග්‍රිසියේ ජනයාට විරුද්ධ ව සටන් කරන පිණිස මම සියොන්හි ජනයා රණශූරයකුගේ කඩුවක් මෙන් යොදාගන්නෙමි.</span></span> 
     </div> 
     <div class="p"> <span class="verse v13" data-usfm="ZEC.9.13"><span class="content"> </span></span><span class="verse v14" data-usfm="ZEC.9.14"><span class="label">14</span><span class="content">“එවිට සමිඳාණන් වහන්සේ ඔවුන්ට ඉහළින් පෙනෙන සේක. උන් වහන්සේගේ ඊතලය විදුලිය මෙන් විහිදෙන්නේ ය. දෙවි ස්වාමීන් වහන්සේ සිය හොරණෑව පිඹ දකුණු දිශාවේ සුළිසුළං සමඟ ඉදිරියට වඩින සේක. </span></span><span class="verse v15" data-usfm="ZEC.9.15"><span class="label">15</span><span class="content">සියලු බලැති සමිඳාණන් වහන්සේ සිය සෙනඟ ආරක්ෂා කොට, ඔවුන්ගේ සතුරන් ගල් පටියේ ගල් මෙන් පාගා දමන සේක. ඔව්හු මිදියුස මෙන් ලේ බොන්නෝ ය. සතුරන් මරාදමන්නෝ ය. ඔවුන්ගේ ලේ පූජාසනයේ කොන්වල නෙරා ගිය අං පෙඟී තිබෙන පරිදි ද භාජනයකින් ලේ උතුරා යන පරිදි ද ඔව්හු ලේවලින් වෙරිමත් වී සිටින්නෝ ය. </span></span><span class="verse v16" data-usfm="ZEC.9.16"><span class="label">16</span><span class="content">ඒ දවස පැමිණි විට, එඬේරෙකු සිය රැළ ආරක්ෂා කරන ලෙස උන් වහන්සේ තමන්ගේ සෙනඟ ආරක්ෂා කරන සේක. ඔටුන්නක ඇති මැණික් මෙන් උන් වහන්සේගේ දේශයේ ඔව්හු බබළන්නෝ ය. </span></span><span class="verse v17" data-usfm="ZEC.9.17"><span class="label">17</span><span class="content">එසේ ය, එය කොපමණ සාරවත්, අලංකාරවත් දේශයක් වන්නේ ද! ධාන්‍යයෙන් එහි වෙසෙන තරුණයෝ ද මිදියුසෙන් එහි වෙසෙන තරුණියෝ ද ශක්ති සම්පන්න වන්නෝ ය.”</span></span> 
     </div> 
    </div> 
   </div> 
  </div>
 </body>
</html>