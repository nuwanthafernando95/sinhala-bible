<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch1" data-usfm="ZEC.1">  
     <div class="s1"> <span class="heading"><b>සමිඳාණන් වහන්සේ වෙත කැඳවීම</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.1.1"><span class="label">1</span><span class="content"> </span><span class="content"> දාරියුස් රජුගේ දෙ වන අවුරුද්දේ අට වන මාසයේ දී සමිඳාණන් වහන්සේ ඉද්දෝගේ පුත්‍ර වන බෙරෙකියාගේ පුත්‍ර වූ දිවැසිවර සෙකරියාට වදාළ පණිවුඩය මෙය වේ. </span></span><span class="verse v2" data-usfm="ZEC.1.2"><span class="label">2</span><span class="content">සියලු බලැති සමිඳාණන් වහන්සේ සෙකරියාට කතා කොට සෙනඟට මෙසේ ප්‍රකාශ කරන ලෙස වදාළ සේක: “ස්වාමීන් වන මම, නුඹලාගේ මුතුන්මිත්තන් ගැන ඉතා අප්‍රසන්න වීමි. </span></span><span class="verse v3" data-usfm="ZEC.1.3"><span class="label">3</span><span class="content">එබැවින් සියලු බලැති සමිඳාණන් වහන්සේ මෙසේ කියන සේකැ යි කියන්න. ‘මා වෙත හැරී එන්න. මම ද නුඹලා වෙත හැරී එන්නෙමි. </span></span><span class="verse v4" data-usfm="ZEC.1.4"><span class="label">4</span><span class="content">නුඹලාගේ මුතුන්මිත්තන්ට සමාන නොවන්න. පෙර සිටි දිවැසිවරු ඔවුන් අමතා, ‘නුඹලාගේ නපුරු මාර්ගවලින් ද නපුරු ක්‍රියාවලින් ද හැරෙන්නැ’යි සියලු බලැති සමිඳාණන් වහන්සේ කියන සේකැ’යි ඔවුන්ට මොරගැසූ හ. ඔවුන් එයට සවන් දුන්නේ වත්, ඒ ගැන සැලකුවේ වත් නැත. </span></span><span class="verse v5" data-usfm="ZEC.1.5"><span class="label">5</span><span class="content">නුඹලාගේ මුතුන්මිත්තෝ දැන් කොහේ ද? ඒ දිවැසිවරු සදාකාලයට ම සිටිත් ද? </span></span><span class="verse v6" data-usfm="ZEC.1.6"><span class="label">6</span><span class="content">ඔවුන් දැන් නැති වුවත් මාගේ මෙහෙකරු දිවැසිවරුන් මඟින් මා ප්‍රකාශ කළ මාගේ වචනත්, නියෝගත් නුඹලාගේ මුතුන්මිත්තන් කෙරෙහි බලපෑවේ නැද් ද?” ඒ නිසා ඔව්හු පසුතැවී සිත් හරවා ගෙන, “සියලු බලැති සමිඳාණන් වහන්සේ ඉටාගත් පරිදි අපේ කල්ක්‍රියාව අනුව අපට දඬුවම් කළ සේකැ”යි කීවෝ ය.</span></span> 
     </div> 
     <div class="s1"> <span class="heading"><b>රතු අශ්වයන් පිළිබඳ දර්ශනය</b></span> 
     </div> 
     <div class="p"> <span class="verse v6" data-usfm="ZEC.1.6"><span class="content"> </span></span><span class="verse v7" data-usfm="ZEC.1.7"><span class="label">7</span><span class="content">දාරියුස් රජුගේ දෙ වන අවුරුද්දේ, ෂෙබාට් නම් එකොළොස් වන මාසයේ විසිහතර වන දා දර්ශනයක් මඟින් සමිඳාණන් වහන්සේ මේ පණිවුඩය මට දුන් සේක. </span></span><span class="verse v8" data-usfm="ZEC.1.8"><span class="label">8</span><span class="content">බලන්න, රාත්‍රි කාලයේ රතු අශ්වයෙකු පිට නැඟී සිටි මිනිසෙක් මට දර්ශනය විය. මිටියාවතේ තිබුණු රටමරඳ ගස් අතරේ ඔහු නතර වී සිටියේ ය. ඔහු පිටිපස්සේ රතු පාට, දුඹුරු පාට හා සුදු පාට අශ්වයෝ සිටියහ. </span></span><span class="verse v9" data-usfm="ZEC.1.9"><span class="label">9</span><span class="content">“ස්වාමීනි, මේ අශ්වයන් මෙහි සිටීමේ තේරුම කුමක් දැ”යි මම ඇසීමි. මා සමඟ කතා කළ දූතයා පිළිතුරු දෙමින්, “එහි තේරුම, මම නුඹට පහදා දෙමි”යි කීවේ ය. </span></span><span class="verse v10" data-usfm="ZEC.1.10"><span class="label">10</span><span class="content">එවිට, “සමිඳාණන් වහන්සේ මේ අශ්වාරෝහකයන් එවා ඇත්තේ පො‍ළොව පරීක්ෂා කර බලන පිණිස ය”යි රටමරඳ ගස් අතර සිටි මිනිසා කීවේ ය.</span></span> 
     </div> 
     <div class="p"> <span class="verse v10" data-usfm="ZEC.1.10"><span class="content"> </span></span><span class="verse v11" data-usfm="ZEC.1.11"><span class="label">11</span><span class="content">ඔව්හු රටමරඳ ගස් අතරේ සිටි සමිඳාණන් වහන්සේගේ දූතයාට පිළිතුරු දෙමින්, “අපි පො‍ළොව සැරිසරා, මුළු පො‍ළොව ම නිශ්කලංක ව, නිශ්චල ව තිබෙන බව දුටිමු”යි සැළ කළහ.</span></span> 
     </div> 
     <div class="p"> <span class="verse v11" data-usfm="ZEC.1.11"><span class="content"> </span></span><span class="verse v12" data-usfm="ZEC.1.12"><span class="label">12</span><span class="content">එවිට, “සියලු බලැති සමිඳාණන් වහන්ස, සැත්තෑ වසක් තුළ උන් වහන්සේගේ උදහසට ලක් වූ ජෙරුසලමට හා ජුදාහි නගරවලට තව කොපමණ කල් අනුකම්පා නොකර සිටින සේක් දැ”යි සමිඳාණන් වහන්සේගේ දූතයා ඇසී ය.</span></span> 
     </div> 
     <div class="p"> <span class="verse v12" data-usfm="ZEC.1.12"><span class="content"> </span></span><span class="verse v13" data-usfm="ZEC.1.13"><span class="label">13</span><span class="content">සමිඳාණන් වහන්සේ මා සමඟ කතා කළ දූතයාට යහපත්, පැහැදිලි වචනවලින් පිළිතුරු දුන් සේක. </span></span><span class="verse v14" data-usfm="ZEC.1.14"><span class="label">14</span><span class="content">මා සමඟ කතා කළ දේව දූතයා මෙසේ කී ය: “කෑමොරගසන්න, සියලු බලැති සමිඳාණන් වහන්සේ මෙසේ වදාරන සේක. ජෙරුසලමට හා සියොන්ට මම ඉමහත් ප්‍රේමයකින් ප්‍රේම කරමි. </span></span><span class="verse v15" data-usfm="ZEC.1.15"><span class="label">15</span><span class="content">එහෙත්, සැප ජීවිකාවෙන් කල් යවන ජාතීන් කෙරෙහි මම අධික ලෙස උදහස් වී සිටිමි. මාගේ සෙනඟට මා දැක්වූ උදහස සුළු ව තිබිය දී මේ ජාතීහු මාගේ සෙනඟට මා සිතුවාට වඩා පීඩා කළහ. ඒ නිසා සමිඳාණන් වහන්සේ මෙසේ වදාරන සේක. </span></span><span class="verse v16" data-usfm="ZEC.1.16"><span class="label">16</span><span class="content">අනුකම්පාව දක්වන පිණිස මම ජෙරුසලමට නැවත පැමිණ සිටිමි; මාගේ මාලිගාව නැවත ගොඩනඟනු ලැබේ. ඒ නගරය ප්‍රතිසංස්කරණය කරනු ලැබේ.</span></span> 
     </div> 
     <div class="p"> <span class="verse v16" data-usfm="ZEC.1.16"><span class="content"> </span></span><span class="verse v17" data-usfm="ZEC.1.17"><span class="label">17</span><span class="content">“කෑමොරගසන්න, මාගේ නගරය නැවත යසඉසුරෙන් පිරී යන්නේ ය. සියොන් නැවත සනසා, ජෙරුසලම තම තමන්ගේ ම නගරය කරගනු ලබන්නේ ය කියා සියලු බලැති සමිඳාණන් වහන්සේ වදාරන සේක.”</span></span> 
     </div> 
     <div class="s1"> <span class="heading"><b>අං සතර පිළිබඳ දර්ශනය</b></span> 
     </div> 
     <div class="p"> <span class="verse v17" data-usfm="ZEC.1.17"><span class="content"> </span></span><span class="verse v18" data-usfm="ZEC.1.18"><span class="label">18</span><span class="content">මා හිස ඔසවා බැලූ විට සතුන්ගේ අං සතරක් මට දර්ශනය විය. </span></span><span class="verse v19" data-usfm="ZEC.1.19"><span class="label">19</span><span class="content">“එහි තේරුම කුමක් දැ”යි මා සමඟ සිටි දේව දූතයාගෙන් මම ඇසීමි.</span></span> 
     </div> 
     <div class="p"> <span class="verse v19" data-usfm="ZEC.1.19"><span class="content">ඔහු පිළිතුරු දෙමින්, “මේවා ජුදා, ඉශ්රායෙල් හා ජෙරුසලම විසුරුවාදැමූ ලෝක බලවත්තු සතරදෙනා ය”යි කීවේ ය.</span></span> 
     </div> 
     <div class="p"> <span class="verse v19" data-usfm="ZEC.1.19"><span class="content"> </span></span><span class="verse v20" data-usfm="ZEC.1.20"><span class="label">20</span><span class="content">එවිට සමිඳාණන් වහන්සේ මට කම්මල්කාරයන් සතරදෙනෙකු පෙන්වූ සේක. </span></span><span class="verse v21" data-usfm="ZEC.1.21"><span class="label">21</span><span class="content">“මොවුන් අවුත් සිටින්නේ කුමට දැ”යි මම ඇසීමි. උන් වහන්සේ පිළිතුරු දෙමින්, “කිසිවෙකු නැවත නොනැඟිටින ලෙස ජුදා රට විසුරුවාදැමූ ජාතීහු මොවුහු වෙති. ඔවුන් පැමිණෙන්නේ, ඒ ජාතීන් බිය ගන්වා ජුදා රට විසුරුවාදමන්නට බලය යෙදූ ජාතීන් මැඩලීමට ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>