<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch2" data-usfm="ZEC.2">  
     <div class="s1"> <span class="heading"><b>මනින ලණුව පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.2.1"><span class="label">1</span><span class="content">මා හිස ඔසවා බැලූ විට සිය අතේ මනින ලණුවක් ඇති මිනිසෙක් මට දර්ශනය විය. </span></span><span class="verse v2" data-usfm="ZEC.2.2"><span class="label">2</span><span class="content">“ඔබ කොහේ යනවා දැ”යි මම ඔහුගෙන් ඇසීමි.</span></span> 
     </div> 
     <div class="p"> <span class="verse v2" data-usfm="ZEC.2.2"><span class="content">“ජෙරුසලම මැන, එය කොපමණ දිග ද කියාත්, කොපමණ පළල ද කියාත් බලන පිණිස මම යමි”යි ඔහු පිළිතුරු දුන්නේ ය.</span></span> 
     </div> 
     <div class="p"> <span class="verse v2" data-usfm="ZEC.2.2"><span class="content"> </span></span><span class="verse v3" data-usfm="ZEC.2.3"><span class="label">3</span><span class="content">එවිට මා සමඟ කතා කළ දූතයා පිටත් ව යනවාත්, වෙන දූතයෙකු ඔහුගේ පෙරමඟට එනවාත් මම දිටිමි. </span></span><span class="verse v4" data-usfm="ZEC.2.4"><span class="label">4</span><span class="content">ඔහු පළමු දූතයාට මෙසේ කී ය: “ඔබ දුව ගොස් අර තරුණයාට කතා කොට මෙසේ කියන්න: ජෙරුසලම පවුරකින් සීමා නොකළ හැකි නගරයක් වනු ඇත. මන්ද, එහි ජනගහණය ද ගවමහිෂයන් ද වැඩි වන්නට යන නිසා ය. </span></span><span class="verse v5" data-usfm="ZEC.2.5"><span class="label">5</span><span class="content">‘මම ඒ වටා පවුරක් වෙමි. ඒ තුළ තේජාලංකාරයෙන් වැඩ සිටින්නෙමි’යි සමිඳාණන් වහන්සේ වදාරන සේක.”</span></span> 
     </div> 
     <div class="s1"> <span class="heading"><b>විප්‍රවාසගතවූවන් කැඳවීම</b></span> 
     </div> 
     <div class="p"> <span class="verse v5" data-usfm="ZEC.2.5"><span class="content"> </span></span><span class="verse v6" data-usfm="ZEC.2.6"><span class="label">6</span><span class="content">“එන්න, එන්න, උතුරු දේශයේ සිට පලා එන්න. මම නුඹලා සතර දිග් භාගයෙහි සුළං මෙන් විසුරුවා හරිමි”යි සමිඳාණන් වහන්සේ වදාරන සේක. </span></span><span class="verse v7" data-usfm="ZEC.2.7"><span class="label">7</span><span class="content">“බබිලෝනියෙහි වාසය කරන නුඹලා සියොන් නගරයට බේරී එන්න.”</span></span> 
     </div> 
     <div class="p"> <span class="verse v7" data-usfm="ZEC.2.7"><span class="content"> </span></span><span class="verse v8" data-usfm="ZEC.2.8"><span class="label">8</span><span class="content">මේ දර්ශනවලින් පසු සියලු බලැති සමිඳාණන් වහන්සේ තමන්ගේ සෙනඟ කොල්ලකෑ ජාතීන් වෙත තේජාන්විත සේවය සඳහා මා යවමින් මෙසේ වදාරන සේක: </span></span><span class="verse v9" data-usfm="ZEC.2.9"><span class="label">9</span><span class="content">“යම් ජාතියක් නුඹලාට පහර දුන්නොත්, එය සමිඳාණන් වහන්සේගේ ඇස් මෙන් වටිනා දෙයට පහරදීමකි. මම ඔවුන්ට විරුද්ධ ව සටන් කරන්නෙමි. එක් කලෙක නුඹලා වහල් ව සිටි සෙනඟ නුඹලා විසින් කොල්ලකනු ලබති.</span></span> 
     </div> 
     <div class="p"> <span class="verse v9" data-usfm="ZEC.2.9"><span class="content">මෙසේ සිදු වූ විට සියලු බලැති සමිඳාණන් වහන්සේ මා එවූ බව නුඹලා දැනගනු ඇත.</span></span> 
     </div> 
     <div class="p"> <span class="verse v9" data-usfm="ZEC.2.9"><span class="content"> </span></span><span class="verse v10" data-usfm="ZEC.2.10"><span class="label">10</span><span class="content">“සියොන් පුරඟන, ප්‍රීතියෙන් ගී ගයන්න. මම නුඹලා සමඟ වාසය කරන පිණිස එන්නෙමි යි කියා සමිඳාණන් වහන්සේ වන මම කියමි.” </span></span><span class="verse v11" data-usfm="ZEC.2.11"><span class="label">11</span><span class="content">ඒ කාලයේ දී බොහෝ ජාතීහු සමිඳාණන් වහන්සේට එක් වී උන් වහන්සේගේ සෙනඟ වන්නෝ ය. උන් වහන්සේ ඔවුන් සමඟ වැඩවසන සේක. එවිට උන් වහන්සේ ඔබ වෙත මා එවූ බව ඔබ දැනගන්නහු ය. </span></span><span class="verse v12" data-usfm="ZEC.2.12"><span class="label">12</span><span class="content">නැවත වරක් සමිඳාණන් වහන්සේ ශුද්ධ කන්දෙහි ජුදා රට තමන්ගේ ම විශේෂ උරුමයක් කරගෙන, ජෙරුසලම තමන්ගේ ප්‍රියතම නුවර කරගන්න සේක.</span></span> 
     </div> 
     <div class="p"> <span class="verse v12" data-usfm="ZEC.2.12"><span class="content"> </span></span><span class="verse v13" data-usfm="ZEC.2.13"><span class="label">13</span><span class="content">සියලු මනුෂ්‍ය ජාතීනි, සමිඳාණන් වහන්සේ ඉදිරියෙහි නිශ්ශබ්ද වන්න. උන් වහන්සේ ස්වකීය ශුද්ධස්ථානයෙන් නැඟිට වඩින සේක.</span></span> 
     </div> 
    </div> 
   </div> 
  </div>
 </body>
</html>