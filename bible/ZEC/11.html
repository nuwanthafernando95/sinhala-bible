<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch11" data-usfm="ZEC.11">  
     <div class="s1"> <span class="heading"><b>බලවතුන්ගේ වැටීම</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.11.1"><span class="label">1</span><span class="content">“එම්බා ලෙබනොන්, ඔබේ කිහිරි ගස් ගින්නෙන් දැවී යන පිණිස ඔබේ දොරවල් අරින්න. </span></span><span class="verse v2" data-usfm="ZEC.11.2"><span class="label">2</span><span class="content">දේවදාර ගස් කෑමොරගසන්න; මන්ද, කිහිරි ගස් වැටී ඇත; ඒ තේජාන්විත ගස් විනාශ වී ඇත. බාෂාන්හි ආලෝන ගස් කෑමොරගසන්න; මන්ද, ඝන වනාන්තරය වනසාදමනු ලැබුවේ ය. </span></span><span class="verse v3" data-usfm="ZEC.11.3"><span class="label">3</span><span class="content">සවන් දෙන්න, පාලකයන්ගේ තේජස පහවී ගොස් ඇති බැවින්, ඔව්හු දුක් බරින් කෑමොරගසති. ජොර්දාන්හි වනය පාළු වී ඇති බැවින් තරුණ සිංහයන්ගේ ගෙරවීමේ හඬ අසන්න.”</span></span> 
     </div> 
     <div class="s1"> <span class="heading"><b>එඬේරාගේ උපමාව</b></span> 
     </div> 
     <div class="p"> <span class="verse v3" data-usfm="ZEC.11.3"><span class="content"> </span></span><span class="verse v4" data-usfm="ZEC.11.4"><span class="label">4</span><span class="content">මාගේ දෙවි සමිඳාණන් වහන්සේ මට මෙසේ වදාළ සේක: “මරනු ලබන්න නියම ව සිටින බැටළු රැළෙහි එඬේරා වන්න. </span></span><span class="verse v5" data-usfm="ZEC.11.5"><span class="label">5</span><span class="content">ඔවුන් මිලේට ගන්න අය ඔවුන් මරන නමුත්, ඔව්හු දඬුවම් නොලබන්නෝ ය. ඔවුන් විකුණන අය, ‘සමිඳාණන් වහන්සේට ප්‍රශංසා වේ වා! අපි දැන් පො‍හොසත් ය’යි කියති. ඔවුන්ගේ ම එඬේරු වුව ද ඔවුන්ට අනුකම්පා නොකරති.”</span></span> 
     </div> 
     <div class="p"> <span class="verse v5" data-usfm="ZEC.11.5"><span class="content"> </span></span><span class="verse v6" data-usfm="ZEC.11.6"><span class="label">6</span><span class="content">සමිඳාණන් වහන්සේ මෙසේ වදාරන සේක: “මම දේශයේ වැසියන්ට තවත් අනුකම්පා නොකරමි. මම හැම මිනිසෙකු ම ඔහුගේ එඬේරා වන පාලකයාට හා රජුගේ බලයට පාවා දෙමි. මොවුහු දේශය නැතිනාස්ති කරති. ඔවුන්ගේ බලයෙන් මම කිසිවෙකු බේරා නොගනිමි.</span></span> 
     </div> 
     <div class="p"> <span class="verse v6" data-usfm="ZEC.11.6"><span class="content"> </span></span><span class="verse v7" data-usfm="ZEC.11.7"><span class="label">7</span><span class="content">“ඒ නිසා බැටළුවන් මිලේට ගෙන විකුණන අය උදෙසා මම ඔවුන් තර කෙළෙමි. ඒ නිසා මම මරණයට නියම ව සිටි බැටළු රැළේ එඬේරා වීමි. මම සැරයටි දෙකක් රැගෙන, එකකට ‘ප්‍රසාදය’ කියා ද අනෙකට ‘සමගිය’ කියා ද නම් තබා බැටළු රැළ ආරක්ෂා කෙළෙමි. </span></span><span class="verse v8" data-usfm="ZEC.11.8"><span class="label">8</span><span class="content">මට ද්වේෂ කළ එඬේරුන් තිදෙනෙකු ගැන මට ඉවසාගත නොහැකි ව එක මාසයක් ඇතුළත දී ඔවුන් නැසුවෙමි. </span></span><span class="verse v9" data-usfm="ZEC.11.9"><span class="label">9</span><span class="content">එවිට මම බැටළු රැළට කතා කොට, ‘මම තවත් නුඹලාගේ එඬේරා නොවන්නෙමි, නසින අය නසිත් වා! වැනසෙන අය වැනසෙත් වා! ඉතිරි අය එකිනෙකාගේ මාංස කාදමත් වා’යි කීමි. </span></span><span class="verse v10" data-usfm="ZEC.11.10"><span class="label">10</span><span class="content">එවිට මම සියලු ජාතීන් සමඟ කළ ගිවිසුම අවලංගු කරන පිණිස ‘ප්‍රසාදය’ නමැති සැරයටිය ගෙන කඩා දැමුවෙමි. </span></span><span class="verse v11" data-usfm="ZEC.11.11"><span class="label">11</span><span class="content">එසේ ය, ඒ දවසේ දී ගිවිසුම අවලංගු කරන ලදී. බැටළුවන් මිලේට ගෙන විකුණන අය මා කළ දේ දැක, ඒ ක්‍රියාව මඟින් සමිඳාණන් වහන්සේ කතා කරන බව තේරුම්ගත්හ. </span></span><span class="verse v12" data-usfm="ZEC.11.12"><span class="label">12</span><span class="content">මම ඔවුන් අමතා, ‘මට කුලිය දෙන්න යුතු යයි නුඹලාට සිතේ නම් එය දෙන්න, නැත්නම් එය තබා ගන්නැ’යි කීමි. එවිට ඔව්හු මට රිදී කාසි තිහක් කුලී වශයෙන් කිරා දුන්හ. </span></span><span class="verse v13" data-usfm="ZEC.11.13"><span class="label">13</span><span class="content">‘ඒ මුදල දේව මාලිගාවේ භාණ්ඩාගාරයෙහි දමන්නැ’යි සමිඳාණන් වහන්සේ මට වදාළ සේක. මම ද, මාගේ වටිනාකම වශයෙන් ඔවුන් මිල කළ අගේ ඇති ඒ රිදී මිල තිහ දේව මාලිගාවේ භාණ්ඩාගාරයෙහි දැමීමි. </span></span><span class="verse v14" data-usfm="ZEC.11.14"><span class="label">14</span><span class="content">ඉන්පසු ජුදා හා ඉශ්රායෙල් අතරේ පැවති සමගිය බිඳෙන බව පෙන්වන පිණිස, ‘සමගිය’ යන නම ඇති සැරයටිය කැඩීමි.”</span></span> 
     </div> 
     <div class="p"> <span class="verse v14" data-usfm="ZEC.11.14"><span class="content"> </span></span><span class="verse v15" data-usfm="ZEC.11.15"><span class="label">15</span><span class="content">එවිට සමිඳාණන් වහන්සේ මට මෙසේ වදාළ සේක: “නුඹ නැවතත් පලක් නැති එඬේරෙකුගේ උපකරණ අරගන්න. </span></span><span class="verse v16" data-usfm="ZEC.11.16"><span class="label">16</span><span class="content">මම මේ දේශයට මෙවැනි එඬේරෙකු එවන්නෙමි. ඔහු විනාශයට ගොදුරු වූවන් ගැන සලකන්නේ වත්, නැති වූවන් සොයන්නේ වත්, තුවාළ වූවන් සුව කරන්නේ වත්, නොමැරී ඉතිරි වූවන්ට කෑම දෙන්නේ වත් නැත. ඒ වෙනුවට ඔහු ඉතා තර බැටළුවාගේ මස් කා උගේ කුර පවා උදුරා දමන්නේ ය. </span></span><span class="verse v17" data-usfm="ZEC.11.17"><span class="label">17</span><span class="content">රැළ අත්හැර ගිය ඒ පලක් නැති එඬේරාට වන විපතක මහත! යුද්ධය කරණකොටගෙන ඔහුගේ අතට සහ දකුණු ඇසට පහර වැදෙන්නේ ය. ඔහුගේ අත් වියළී යන්නේ ය; ඇස් ද අන්ධ වන්නේ ය.”</span></span> 
     </div> 
    </div> 
   </div> 
  </div>
 </body>
</html>