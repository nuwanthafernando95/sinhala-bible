<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch4" data-usfm="ZEC.4">  
     <div class="s1"> <span class="heading"><b>පහන් රුක පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.4.1"><span class="label">1</span><span class="content">මා සමඟ කතා කළ දේව දූතයා නැවත අවුත්, නින්දෙන් පුබුදු කරනු ලබන්නෙකු මෙන් මා පුබුදුවා, </span></span><span class="verse v2" data-usfm="ZEC.4.2"><span class="label">2</span><span class="content">“නුඹට කුමක් පෙනේ දැ”යි මාගෙන් ඇසී ය. මම පිළිතුරු දෙමින්, “මුළුමනින් ම ස්වර්ණමය වූ පහන් රුකක් මට පෙනෙයි. එහි මුදුනේ පහන් සතකින් යුත් තෙල් දැමිය යුතු භාජනයක් ඇත. එහි මුදුනේ එක එක පහනේ තිරවලට නළ සතක් ඇත. </span></span><span class="verse v3" data-usfm="ZEC.4.3"><span class="label">3</span><span class="content">ඒ ළඟ ඔලීව ගස් දෙකක් ඇත. එකක් වම් පැත්තෙන් ද අනික දකුණු පැත්තෙන් ද වේ ය”යි කීවෙමි. </span></span><span class="verse v4" data-usfm="ZEC.4.4"><span class="label">4</span><span class="content">“මාගේ ස්වාමීනි, මේවායෙහි තේරුම කුමක් දැ”යි මම දේව දූතයාගෙන් යළි ඇසීමි. </span></span><span class="verse v5" data-usfm="ZEC.4.5"><span class="label">5</span><span class="content">“නුඹ දන්නේ නැද්දැ”යි ඔහු ඇසී ය. “නැත, ස්වාමීනි”යි මම පිළිතුරු දිනිමි.</span></span> 
     </div> 
     <div class="s1"> <span class="heading"><b>සෙරුබ්බාබෙල්ට පො‍රොන්දු</b></span> 
     </div> 
     <div class="p"> <span class="verse v5" data-usfm="ZEC.4.5"><span class="content"> </span></span><span class="verse v6" data-usfm="ZEC.4.6"><span class="label">6</span><span class="content"> </span><span class="content">එකල දේව දූතයා මට කතා කරමින්, “සෙරුබ්බාබෙල්ට සමිඳාණන් වහන්සේගේ මේ පණිවුඩය දෙන්නැ”යි කී ය. එය මෙසේ ය: “නුඹට ජය අත් වන්නේ සේනා බලයෙන් වත්, සිය ශක්තියෙන් වත් නොව, මාගේ ආත්මානුභාවයෙන් ය. </span></span><span class="verse v7" data-usfm="ZEC.4.7"><span class="label">7</span><span class="content">විශාල කන්දක් වුවත් නුඹ ඉදිරියේ සමතලා වන්නේ ය. දේව මාලිගාව නැවත ගොඩනඟා, ‘කදිම ය, කදිම ය’ කියා කෑගසන අතර එහි මුල් ගල නුඹ තබන්නෙහි ය.”</span></span> 
     </div> 
     <div class="p"> <span class="verse v7" data-usfm="ZEC.4.7"><span class="content"> </span></span><span class="verse v8" data-usfm="ZEC.4.8"><span class="label">8</span><span class="content">සමිඳාණන් වහන්සේගෙන් තවත් පණිවුඩයක් මා වෙත පැමිණියේ ය. </span></span><span class="verse v9" data-usfm="ZEC.4.9"><span class="label">9</span><span class="content">එය මෙසේ ය: “සෙරුබ්බාබෙල් දේව මාලිගාවේ අත්තිවාරම් දමා ඇත. ඔහු ම ගොඩනැඟිල්ල නිම කරනු ඇත. මෙය සිදු වූ විට මාගේ සෙනඟ වෙත මා නුඹ යැවූ බව ඔවුන් දැනගනු ඇත. </span></span><span class="verse v10" data-usfm="ZEC.4.10"><span class="label">10</span><span class="content">කුඩා පටන්ගැන්ම හෙළා දකින්නට යමෙක් වේ ද? ගොඩනැඟිල්ලේ කටයුතු පමා ව ඇති නිසා ඔව්හු කලකිරී සිටිති. ඔව්හු සෙරුබ්බාබෙල්ගේ අතේ මුල් ගල ඇති බව දකින විට ප්‍රීති වන්නෝ ය.”</span></span> 
     </div> 
     <div class="s1"> <span class="heading"><b>පහන් රුක පිළිබඳ දර්ශනයේ තේරුම</b></span> 
     </div> 
     <div class="p"> <span class="verse v10" data-usfm="ZEC.4.10"><span class="content">දේව දූතයා මට කතා කොට, “පහන් සත නම් පො‍ළොවේ සියලු දිශාවන් දකින සමිඳාණන් වහන්සේගේ ඇස් සත ය”යි කී ය.</span></span> 
     </div> 
     <div class="p"> <span class="verse v10" data-usfm="ZEC.4.10"><span class="content"> </span></span><span class="verse v11" data-usfm="ZEC.4.11"><span class="label">11</span><span class="content"> </span><span class="content">එවිට මම, “පහන් රුක දෙපැත්තේ ඇති ඔලීව ගස් දෙකෙන් කුමක් අදහස් කෙරේ දැ”යි ඇසීමි. </span></span><span class="verse v12" data-usfm="ZEC.4.12"><span class="label">12</span><span class="content">“ඔලීව තෙල් ගලා එන රන් නළ දෙක අසල ඇති ඔලීව අතු දෙකෙන් කුමක් අදහස් කෙරේ දැ”යි දෙ වන වරටත් ඇසීමි. </span></span><span class="verse v13" data-usfm="ZEC.4.13"><span class="label">13</span><span class="content">“නුඹ දන්නේ නැද්දැ”යි ඔහු මාගෙන් ඇසී ය. “නැත, ස්වාමීනි”යි මම පිළිතුරු දිනිමි. </span></span><span class="verse v14" data-usfm="ZEC.4.14"><span class="label">14</span><span class="content">එවිට ඔහු පිළිතුරු දෙමින්, “මේ දෙකෙන් අදහස් කරන්නේ මුළු පො‍ළොවේ සමිඳාණන් වහන්සේට සේවය කරන පිණිස දෙවියන් වහන්සේ විසින් තෝරාගෙන අභිෂේක කරන ලද දෙදෙනා ය”යි කී ය.</span></span> 
     </div> 
    </div> 
   </div> 
  </div>
 </body>
</html>