<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch14" data-usfm="ZEC.14">  
     <div class="s1"> <span class="heading"><b>ජෙරුසලම උදෙසා සටන</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.14.1"><span class="label">1</span><span class="content">සමිඳාණන් වහන්සේ ක්‍රියා කරන දවස පැමිණෙන්නේ ය. එකල ඔබ කොල්ලකනු ලැබ කොල්ලය ඔබේ ඇස් හමුයෙහි බෙදනු ලැබේ. </span></span><span class="verse v2" data-usfm="ZEC.14.2"><span class="label">2</span><span class="content">ජෙරුසලමට විරුද්ධ ව යුද්ධ කරන පිණිස සමිඳාණන් වහන්සේ සියලු ජාතීන් එක්රැස් කරන සේක. නගරය අල්ලාගනු ලැබේ; ගෙවල් කොල්ලකනු ලැබේ; ස්ත්‍රීහු දූෂණය කරනු ලබති; සෙනඟගෙන් දෙකෙන් කොටසක් වහල්කමට ගෙනයනු ලබන අතර, ඉතිරි කොටස නුවරින් පිටත ගෙනයනු නොලබති. </span></span><span class="verse v3" data-usfm="ZEC.14.3"><span class="label">3</span><span class="content">සමිඳාණන් වහන්සේ ඉදිරියට ගොස් පසුගිය කාලයෙහි යුද්ධ කළ පරිදි ඒ ජාතීන්ට විරුද්ධ ව යුද්ධ කරන සේක. </span></span><span class="verse v4" data-usfm="ZEC.14.4"><span class="label">4</span><span class="content">ඒ කාලයේ දී ජෙරුසලමට නැගෙනහිරෙන් පිහිටි ඔලීව කන්ද මත සමිඳාණන් වහන්සේ වැඩහිඳින සේක. එකල ඔලීව කන්ද නැගෙනහිර සිට බටහිර දෙසට දෙපළු වී මැදින් මහත් මිටියාවතක් මතු වන්නේ ය. කන්දෙන් භාගයක් උතුරු දෙසටත්, අනෙක් භාගය දකුණු දෙසටත් වෙන් වී යන්නේ ය. </span></span><span class="verse v5" data-usfm="ZEC.14.5"><span class="label">5</span><span class="content">නුඹලා ද මාගේ කන්දේ මිටියාවත මැදින් බේරී පලා යන්නහු ය. මන්ද, ඒ මිටියාවත කන්දෙන් එහා පැත්ත දක්වා ඇත. ජුදාහි රජ වූ උශ්ශියාගේ කාලයේ දී භූමිකම්පාවක් ඇති වූ විට නුඹලාගේ මුතුන්මිත්තන් පලා ගිය පරිදි නුඹලාත් පලා යන්නහු ය. එවිට මාගේ දෙවි සමිඳාණන් වහන්සේ සියලු ශුද්ධවන්තයන් පිරිවරා වඩින සේක.</span></span> 
     </div> 
     <div class="s1"> <span class="heading"><b>සමිඳාණන් වහන්සේ රජකම් කරන සේක</b></span> 
     </div> 
     <div class="p"> <span class="verse v5" data-usfm="ZEC.14.5"><span class="content"> </span></span><span class="verse v6" data-usfm="ZEC.14.6"><span class="label">6</span><span class="content">ඒ කාලයේ දී උෂ්ණය වත්, ශීත වත් ඇති නොවන්නේ ය. </span></span><span class="verse v7" data-usfm="ZEC.14.7"><span class="label">7</span><span class="content">දවාලත්, රැයත් නොවී, සවස් වේලාවට එළිය ඇත්තා වූ, සමිඳාණන් වහන්සේ පමණක් දන්නා වූ, එක්තරා දවසක් පැමිණෙන්නේ ය.</span></span> 
     </div> 
     <div class="p"> <span class="verse v7" data-usfm="ZEC.14.7"><span class="content"> </span></span><span class="verse v8" data-usfm="ZEC.14.8"><span class="label">8</span><span class="content"> </span><span class="content">ඒ කාලයේ දී පිරිසිදු වතුර ජෙරුසලමෙන් ගලා අවුත් එයින් භාගයක් මළ මුහුදටත්, ඉතිරි කොටස මධ්‍යධරණි මුහුදටත් ගලා යන්නේ ය. අවුරුද්ද මුළුල්ලේ ඒ වතුර ගලන්නේ ය. </span></span><span class="verse v9" data-usfm="ZEC.14.9"><span class="label">9</span><span class="content">එකල සමිඳාණන් වහන්සේ මුළු ලෝකයේ රාජයාණෝ වන සේක. සියලු දෙන උන් වහන්සේ දෙවියන් වහන්සේ වශයෙන් නමදිනු ඇත. එක ම නමකින් උන් වහන්සේ හඳුන්වනු ලබන සේක.</span></span> 
     </div> 
     <div class="p"> <span class="verse v9" data-usfm="ZEC.14.9"><span class="content"> </span></span><span class="verse v10" data-usfm="ZEC.14.10"><span class="label">10</span><span class="content">උතුරේ ගෙබා සිට දකුණේ රිම්මොන් දක්වා ඇති ජෙරුසලම අවට මුළු දේශය සමතලා කරනු ලබන්නේ ය. ජෙරුසලම ඒ අවට ප්‍රදේශයට ඉහළින් උස් ව තිබෙන්නේ ය. ‘බෙන්ජමින් දොරටුව’ සිට කලින් දොරටුවක් තිබුණු ‘කොනේ දොරටුව’ දක්වා ද ‘හනනෙල් කොත’ සිට රජුගේ මුද්‍රික තටාකය දක්වා ද නුවර පැතිර පවතින්නේ ය. </span></span><span class="verse v11" data-usfm="ZEC.14.11"><span class="label">11</span><span class="content">සෙනඟ තවත් විනාශයකට භාජන නොවී සුරැකි ව එහි වාසය කරන්නෝ ය.</span></span> 
     </div> 
     <div class="p"> <span class="verse v11" data-usfm="ZEC.14.11"><span class="content"> </span></span><span class="verse v12" data-usfm="ZEC.14.12"><span class="label">12</span><span class="content">ජෙරුසලමට විරුද්ධ ව යුද්ධ කරන සකල ජාතීන් කෙරෙහි වසංගතයක් සමිඳාණන් වහන්සේ පමුණුවන සේක. ඔවුන් සිටගෙන සිටිය දී ඔවුන්ගේ මාංස කුණු වී යන්නේ ය. ඔවුන්ගේ ඇස් ද දිව් ද ජරාපත් වන්නේ ය.</span></span> 
     </div> 
     <div class="p"> <span class="verse v12" data-usfm="ZEC.14.12"><span class="content"> </span></span><span class="verse v13" data-usfm="ZEC.14.13"><span class="label">13</span><span class="content">ඒ කාලයේ දී සමිඳාණන් වහන්සේ ඔවුන් අතර භීතියක් ඇති කරන සේක. ඒ නිසා, එක මිනිසෙකු තමා ළඟ සිටින මිනිසා අල්ලාගෙන ඔහුට පහර දෙනු ඇත. </span></span><span class="verse v14" data-usfm="ZEC.14.14"><span class="label">14</span><span class="content">ජුදා සෙනඟ පවා ජෙරුසලමේ සිට සටන් කරනු ඇත. ඔව්හු අවට සියලු ජාතීන්ගේ සම්පත් වන රන් රිදී ද වස්ත්‍ර ද මහා රාශියක් එකතු කරගන්නෝ ය. </span></span><span class="verse v15" data-usfm="ZEC.14.15"><span class="label">15</span><span class="content">අශ්වයන් ද අශ්වතරයන් ද ඔටුවන් ද කොටළුවන් ද සතුරු කඳවුරුවල සිටින සියලු සත්ත්වයන් ද කෙරෙහි වසංගතයක් පැමිණෙන්නේ ය.</span></span> 
     </div> 
     <div class="s1"> <span class="heading"><b>ජෙරුසලමේ මහිමාලංකාරය</b></span> 
     </div> 
     <div class="p"> <span class="verse v15" data-usfm="ZEC.14.15"><span class="content"> </span></span><span class="verse v16" data-usfm="ZEC.14.16"><span class="label">16</span><span class="content"> </span><span class="content">ජෙරුසලමට විරුද්ධ ව සටන් කරන සියලු ජාතීන්ගෙන් ඉතිරි ව සිටින සියලු දෙනා සියලු බලැති දෙවියන් වහන්සේට රාජයාණන් වශයෙන් ම නමස්කාර කරන පිණිසත්, කූඩාරම් මංගල්‍යය පවත්වන පිණිසත් වසරක් පාසා වසරක් ජෙරුසලමට පැමිණෙන්නෝ ය. </span></span><span class="verse v17" data-usfm="ZEC.14.17"><span class="label">17</span><span class="content">යම් දේශයක සෙනඟ සියලු බලැති සමිඳාණන් වහන්සේට රජාණන් වශයෙන් නමස්කාර කරන්න ජෙරුසලමට නොයන්නෝ නම්, ඒ දේශය පිට වැසි නොවසින්නේ ය. </span></span><span class="verse v18" data-usfm="ZEC.14.18"><span class="label">18</span><span class="content">මිසර ජාතිකයෝ කූඩාරම් මංගල්‍යය පැවැත්වීමට නොපැමිණෙත් නම්, එසේ නොපැමිණෙන සියලු ජාතීන් කෙරෙහි සමිඳාණන් වහන්සේ පමුණුවන වසංගතය ඔවුන් පිටත් පමුණුවනු ලැබේ. </span></span><span class="verse v19" data-usfm="ZEC.14.19"><span class="label">19</span><span class="content">කූඩාරම් මංගල්‍යය පැවැත්වීමට නොපැමිණෙන මිසර හා අවශේෂ ජාතීන් කෙරෙහි පැමිණෙන දඬුවම මෙය වේ.</span></span> 
     </div> 
     <div class="p"> <span class="verse v19" data-usfm="ZEC.14.19"><span class="content"> </span></span><span class="verse v20" data-usfm="ZEC.14.20"><span class="label">20</span><span class="content">ඒ කාලයේ දී ‘සමිඳාණන් වහන්සේට කැප ය’ යන වචන අශ්වයන්ගේ මිණිගෙඩිවල කොටා තබනු ඇත. දේව මාලිගාවේ පිසීමට ගන්න භාජන පූජාසන ඉදිරියෙහි ඇති පාත්‍ර මෙන් කැප වූ භාජන වන්නේ ය. </span></span><span class="verse v21" data-usfm="ZEC.14.21"><span class="label">21</span><span class="content">ජෙරුසලමේ හා ජුදාවේ ඇති, පිසීමට ගන්න සියලු භාජන සියලු බලැති සමිඳාණන් වහන්සේගේ නමස්කාරය සඳහා වෙන් කරනු ලබන්නේ ය. පූජා ඔප්පු කරන සෙනඟ පැමිණ, පූජාවට ගන්න මාංස තම්බන පිණිස ඒ භාජන පාවිච්චි කරනු ඇත. ඒ කාලය පැමිණි විට එක ම වෙළෙන්දෙකු වත් සියලු බලැති සමිඳාණන් වහන්සේගේ මාලිගාවේ නොසිටිනු ඇත.</span></span> 
     </div> 
    </div> 
   </div> 
  </div>
 </body>
</html>