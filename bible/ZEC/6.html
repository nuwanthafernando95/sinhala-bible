<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkZEC"> 
    <div class="chapter ch6" data-usfm="ZEC.6">  
     <div class="s1"> <span class="heading"><b>රථ සතර පිළිබඳ දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="ZEC.6.1"><span class="label">1</span><span class="content">මම හිස ඔසවා බැලූ විට කඳු දෙකක් අතරෙන් රථ සතරක් පිට වී එනවා දිටිමි. ඒ කඳු ලෝකඩ කඳු ය. </span></span><span class="verse v2" data-usfm="ZEC.6.2"><span class="label">2</span><span class="content">පළමු වන රථයට රතු අශ්වයෝ ද දෙ වැන්නට කළු අශ්වයෝ ද </span></span><span class="verse v3" data-usfm="ZEC.6.3"><span class="label">3</span><span class="content">තුන් වැන්නට සුදු අශ්වයෝ ද සතර වැන්නට පුල්ලි ඇති දුඹුරු පාට අශ්වයෝ ද යොදා සිටියෝ ය. </span></span><span class="verse v4" data-usfm="ZEC.6.4"><span class="label">4</span><span class="content">“ස්වාමීනි, මේ රථවලින් කුමක් අදහස් කෙරේ දැ”යි මට කතා කළ දේව දූතයාගෙන් මම ඇසීමි.</span></span> 
     </div> 
     <div class="p"> <span class="verse v4" data-usfm="ZEC.6.4"><span class="content"> </span></span><span class="verse v5" data-usfm="ZEC.6.5"><span class="label">5</span><span class="content"> </span><span class="content">දේව දූතයා මට පිළිතුරු දෙමින් මෙසේ කී ය: “මේ වනාහි මුළු පො‍ළොවේ සමිඳාණන් වහන්සේ ඉදිරියෙහි පෙනී සිට, පිටත් ව යන අහසේ සුළං සතර ය.</span></span> 
     </div> 
     <div class="p"> <span class="verse v5" data-usfm="ZEC.6.5"><span class="content"> </span></span><span class="verse v6" data-usfm="ZEC.6.6"><span class="label">6</span><span class="content">“කළු අශ්වයන් බැඳ සිටි රථය උතුරු දේශයටත්, සුදු අශ්වයන් බැඳ සිටි රථය බටහිරටත්, පුල්ලි ඇති අශ්වයන් බැඳ සිටි රථය දකුණු දේශයටත් දුඹුරු අශ්වයන් බැඳ සිටි රථය නැගෙනහිරටත් යන්නේ ය.” </span></span><span class="verse v7" data-usfm="ZEC.6.7"><span class="label">7</span><span class="content">අශ්වයන් පිටතට ආ විට පො‍ළොව පරීක්ෂා කර බැලීමට ඔවුන්ට ඉවසිල්ලක් නො වී ය. “ගොස් පො‍ළොව පරීක්ෂා කර බලන්නැ”යි දේව දූතයා කී ය. ඔව්හු එසේ කළහ. </span></span><span class="verse v8" data-usfm="ZEC.6.8"><span class="label">8</span><span class="content">එවිට දේව දූතයා මහා හඬින් මට කතා කොට, “උතුරු දේශයට ගිය අශ්වයන් සමිඳාණන් වහන්සේගේ උදහස උතුරු දේශයේ සංසිඳුවා ඇතැ”යි කී ය.</span></span> 
     </div> 
     <div class="s1"> <span class="heading"><b>ජෝෂුවාට ඔටුනු පැළඳවීම</b></span> 
     </div> 
     <div class="p"> <span class="verse v8" data-usfm="ZEC.6.8"><span class="content"> </span></span><span class="verse v9" data-usfm="ZEC.6.9"><span class="label">9</span><span class="content">සමිඳාණන් වහන්සේ මේ පණිවුඩය මට දුන් සේක. </span></span><span class="verse v10" data-usfm="ZEC.6.10"><span class="label">10</span><span class="content">“විප්‍රවාසයට ගෙනගිය, බබිලෝනියේ සිට පැමිණි හෙල්දයිගෙන් ද ටෝබියාගෙන් ද ජෙදායාගෙන් ද නුඹ රන් රිදී ලබාගෙන, එම දවසේ දී ම ශෙපනියාගේ පුත් ජොෂියාගේ ගෙදරට යන්න. </span></span><span class="verse v11" data-usfm="ZEC.6.11"><span class="label">11</span><span class="content">ඔවුන්ගෙන් නුඹ ලබාගත් රන් රිදීවලින් ඔටුන්නක් සාදා, ජෙහෝශාදාක්ගේ පුත්, උත්තම පූජකයා වන ජෝෂුවාගේ හිසේ පළඳවා </span></span><span class="verse v12" data-usfm="ZEC.6.12"><span class="label">12</span><span class="content">‘සියලු බලැති සමිඳාණන් වහන්සේ මෙසේ කියන සේකැ’යි ඔහුට කියන්න. ‘පැළෑටිය’ කියා නම් කරන ලද තැනැත්තා මොහු ය. ඔහු මේ ස්ථානයේ වර්ධනය වී සමිඳාණන් වහන්සේගේ මාලිගාව නැවත ගොඩනඟන්නේ ය. </span></span><span class="verse v13" data-usfm="ZEC.6.13"><span class="label">13</span><span class="content">ඔහු ඒ දේව මාලිගාව ගොඩනඟා රජ කෙනෙකුට හිමි මහිමය ලැබ සිංහාසනයේ වැඩහිඳ ආණ්ඩු කරන්නේ ය. ඔහුගේ සිංහාසනය ළඟ පූජකයෙක් සිටින්නේ ය. ඔවුන් දෙදෙනා ම සමඟි සාමයෙන් එකට වැඩ කරනු ඇත.’ </span></span><span class="verse v14" data-usfm="ZEC.6.14"><span class="label">14</span><span class="content">ඒ ඔටුන්න වනාහි, හෙල්දියාගේ ද ටෝබියාගේ ද ජෙදායාගේ ද ජොෂියාගේ ද ගෞරවාන්විත සිහිවටනයක් සේ සමිඳාණන් වහන්සේගේ මාලිගාවේ තබා තිබේ.</span></span> 
     </div> 
     <div class="p"> <span class="verse v14" data-usfm="ZEC.6.14"><span class="content"> </span></span><span class="verse v15" data-usfm="ZEC.6.15"><span class="label">15</span><span class="content">දුර බැහැර අය පැමිණ සමිඳාණන් වහන්සේගේ මාලිගාව ගොඩනැඟීමට උදව් වන්නෝ ය. එවිට සියලු බලැති සමිඳාණන් වහන්සේ මා නුඹලා වෙත එවූ බව නුඹලා දැනගන්නහු ය. නුඹලාගේ දෙවි සමිඳාණන් වහන්සේගේ අණට නුඹලා මුළුමනින් කීකරු වන්නහු නම් මෙසේ සිදු වනු ඇත.”</span></span> 
     </div> 
    </div> 
   </div> 
  </div>
 </body>
</html>