<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch57" data-usfm="PSA.57">  
     <div class="s1"> <span class="heading"><b>කුරිරු රුපුන් මැද විශ්වාසය</b></span> 
     </div> 
     <div class="cd"> <span class="heading"><b>දාවිත් සාවුල් ඉදිරියෙන් ගුහාවට පලා ගිය පසු දාවිත් ගැයූ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.57.1"><span class="label">1</span><span class="content"> </span><span class="content">මට අනුකම්පා කළ මැනව;</span></span> 
     </div> 
     <div class="q2"> <span class="verse v1" data-usfm="PSA.57.1"><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.57.1"><span class="content">මට අනුකම්පා කළ මැනව.</span></span> 
     </div> 
     <div class="q2"> <span class="verse v1" data-usfm="PSA.57.1"><span class="content">මම ඔබ සරණ පතමි;</span></span> 
     </div> 
     <div class="q2"> <span class="verse v1" data-usfm="PSA.57.1"><span class="content">විපත් කුණාටුව පහ වී යන තෙක්, ඔබ පියාපත් සෙවණෙහි මම රැකවරණය පතමි.</span></span> 
     </div> 
     <div class="q"> <span class="verse v1" data-usfm="PSA.57.1"><span class="content"> </span></span><span class="verse v2" data-usfm="PSA.57.2"><span class="label">2</span><span class="content">අතිඋතුම් දෙවිඳුන් හට මම හඬ ගසන්නෙමි;</span></span> 
     </div> 
     <div class="q2"> <span class="verse v2" data-usfm="PSA.57.2"><span class="content">මට සියල්ල සලසා දෙන අතිඋතුම් දෙවිඳුන් හට මම හඬ ගසන්නෙමි.</span></span> 
     </div> 
     <div class="q"> <span class="verse v2" data-usfm="PSA.57.2"><span class="content"> </span></span><span class="verse v3" data-usfm="PSA.57.3"><span class="label">3</span><span class="content">මා පෙළන අයගෙන් මා මුදාලීමට එතුමාණෝ සගලොවින් පිහිට එවන සේක.</span></span> 
     </div> 
     <div class="q2"> <span class="verse v3" data-usfm="PSA.57.3"><span class="content">දෙවිඳාණෝ තමන් කරුණාවත්, සත්‍යතාවත් එවන සේක.</span></span> 
     </div> 
     <div class="q"> <span class="verse v3" data-usfm="PSA.57.3"><span class="content"> </span></span><span class="verse v4" data-usfm="PSA.57.4"><span class="label">4</span><span class="content">මිනිසුන් කන සිංහයන් වැනි රුපුන් මැද මම වැතිර සිටින්නෙමි.</span></span> 
     </div> 
     <div class="q2"> <span class="verse v4" data-usfm="PSA.57.4"><span class="content">උන්ගේ දත් හෙල්ල හා ඊගස් වැන්න;</span></span> 
     </div> 
     <div class="q2"> <span class="verse v4" data-usfm="PSA.57.4"><span class="content">උන්ගේ දිව් මුවහත් අසිපත් වැන්න.</span></span> 
     </div> 
     <div class="q"> <span class="verse v4" data-usfm="PSA.57.4"><span class="content"> </span></span><span class="verse v5" data-usfm="PSA.57.5"><span class="label">5</span><span class="content">දෙවිඳුනි, ඉහළින් වැඩ සිට ඔබේ ශ්‍රේෂ්ඨත්වය දැක්වුව මැනව.</span></span> 
     </div> 
     <div class="q2"> <span class="verse v5" data-usfm="PSA.57.5"><span class="content">ඔබේ මහිමාලංකාරය ලොව පුරා පැතිර ඇත්තේ ය.</span></span> 
     </div> 
     <div class="q"> <span class="verse v5" data-usfm="PSA.57.5"><span class="content"> </span></span><span class="verse v6" data-usfm="PSA.57.6"><span class="label">6</span><span class="content">මා දුක් බරින් යට වූ විට මාගේ සතුරෝ මා පයට දැලක් එළූ හ;</span></span> 
     </div> 
     <div class="q2"> <span class="verse v6" data-usfm="PSA.57.6"><span class="content">මා වැටෙන පිණිස කැණූ වළෙහි ඔව්හු ම වැටුණෝ ය.</span></span> 
     </div> 
     <div class="q"> <span class="verse v6" data-usfm="PSA.57.6"><span class="content"> </span></span><span class="verse v7" data-usfm="PSA.57.7"><span class="label">7</span><span class="content">දෙවිඳුනි!</span></span> 
     </div> 
     <div class="q2"> <span class="verse v7" data-usfm="PSA.57.7"><span class="content">මට අචල විශ්වාසයක් ඇත්තේ ය.</span></span> 
     </div> 
     <div class="q2"> <span class="verse v7" data-usfm="PSA.57.7"><span class="content">මම ගී ගයා ඔබ පසසමි.</span></span> 
     </div> 
     <div class="q"> <span class="verse v7" data-usfm="PSA.57.7"><span class="content"> </span></span><span class="verse v8" data-usfm="PSA.57.8"><span class="label">8</span><span class="content">මාගේ හදවත, අවදි වන්න!</span></span> 
     </div> 
     <div class="q2"> <span class="verse v8" data-usfm="PSA.57.8"><span class="content">එම්බා!</span></span> 
     </div> 
     <div class="q2"> <span class="verse v8" data-usfm="PSA.57.8"><span class="content">කුඩා වීණාව, මහා වීණාව, පිබිදෙන්න!</span></span> 
     </div> 
     <div class="q2"> <span class="verse v8" data-usfm="PSA.57.8"><span class="content">එවිට මම උදාහිරු අවදි කරන්නෙමි.</span></span> 
     </div> 
     <div class="q"> <span class="verse v8" data-usfm="PSA.57.8"><span class="content"> </span></span><span class="verse v9" data-usfm="PSA.57.9"><span class="label">9</span><span class="content">සමිඳුනි!</span></span> 
     </div> 
     <div class="q2"> <span class="verse v9" data-usfm="PSA.57.9"><span class="content">මම ජනතාව අතර ඔබ පසසමි;</span></span> 
     </div> 
     <div class="q2"> <span class="verse v9" data-usfm="PSA.57.9"><span class="content">විජාතීන් අතර මම ඔබට ගී ගයමි.</span></span> 
     </div> 
     <div class="q"> <span class="verse v9" data-usfm="PSA.57.9"><span class="content"> </span></span><span class="verse v10" data-usfm="PSA.57.10"><span class="label">10</span><span class="content">ඔබේ කරුණාව සගලොව දක්වා නඟින්නේ ය.</span></span> 
     </div> 
     <div class="q2"> <span class="verse v10" data-usfm="PSA.57.10"><span class="content">ඔබේ සත්‍යවාදිකම අහස උසට නැඟී ඇත්තේ ය.</span></span> 
     </div> 
     <div class="q"> <span class="verse v10" data-usfm="PSA.57.10"><span class="content"> </span></span><span class="verse v11" data-usfm="PSA.57.11"><span class="label">11</span><span class="content">දෙවිඳුනි, අහසට වඩා ඔබේ ශ්‍රේෂ්ඨත්වය උසස් බව දැක්වුව මැනව.</span></span> 
     </div> 
     <div class="q2"> <span class="verse v11" data-usfm="PSA.57.11"><span class="content">ඔබේ මහිමාලංකාරය ලොව පුරා පැතිරේ වා!</span></span> 
     </div> 
    </div> 
   </div> 
  </div>
 </body>
</html>