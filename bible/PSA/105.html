<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch105" data-usfm="PSA.105">  
     <div class="s1"> <span class="heading"><b>ප්‍රශංසා ගීයක්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.105.1"><span class="label">1</span><span class="content">සමිඳුන්ට තුති පුදන්න, එතුමන්ගේ නාමයෙන් අයැදින්න, ජාතීන් අතරේ එතුමන්ගේ ක්‍රියා පළ කරන්න.</span></span> 
     </div> 
     <div class="q"> <span class="verse v1" data-usfm="PSA.105.1"><span class="content"> </span></span><span class="verse v2" data-usfm="PSA.105.2"><span class="label">2</span><span class="content">එතුමන්ට ගී ගයන්න;</span></span> 
     </div> 
     <div class="q2"> <span class="verse v2" data-usfm="PSA.105.2"><span class="content">එතුමන්ට පසස් ගී ගයන්න;</span></span> 
     </div> 
     <div class="q2"> <span class="verse v2" data-usfm="PSA.105.2"><span class="content">එතුමන්ගේ පුදුම ක්‍රියා මෙනෙහි කරන්න.</span></span> 
     </div> 
     <div class="q"> <span class="verse v2" data-usfm="PSA.105.2"><span class="content"> </span></span><span class="verse v3" data-usfm="PSA.105.3"><span class="label">3</span><span class="content">එතුමන්ගේ ශුද්ධ නාමය ගැන උදන් අනන්න;</span></span> 
     </div> 
     <div class="q2"> <span class="verse v3" data-usfm="PSA.105.3"><span class="content">සමිඳාණන් සොයන්නන්ගේ සිත් ප්‍රීති ප්‍රමුදිත වේ වා!</span></span> 
     </div> 
     <div class="q"> <span class="verse v3" data-usfm="PSA.105.3"><span class="content"> </span></span><span class="verse v4" data-usfm="PSA.105.4"><span class="label">4</span><span class="content">සමිඳාණන් ද එතුමන්ගේ බලය ද සොයා බලන්න;</span></span> 
     </div> 
     <div class="q2"> <span class="verse v4" data-usfm="PSA.105.4"><span class="content">එතුමාණන් හමුව නිතර ම සොයන්න.</span></span> 
     </div> 
     <div class="q"> <span class="verse v4" data-usfm="PSA.105.4"><span class="content"> </span></span><span class="verse v5 v6" data-usfm="PSA.105.5+PSA.105.6"><span class="label">5-6</span><span class="content">එතුමන්ගේ මෙහෙකරුන් වූ ඉශ්රායෙල් වංශයෙනි, එතුමන් තෝරාගත් ජාකොබ්ගේ දරුවෙනි, එතුමන් කළ පුදුම ක්‍රියා ද එතුමන්ගේ ආශ්චර්යයන් ද එතුමන් දුන් විනිශ්චයයන් ද සිහි කරන්න.</span></span> 
     </div> 
     <div class="q"> <span class="verse v5 v6" data-usfm="PSA.105.5+PSA.105.6"><span class="content"> </span></span><span class="verse v7" data-usfm="PSA.105.7"><span class="label">7</span><span class="content">එතුමාණෝ අපේ දෙවි සමිඳාණෝ ය.</span></span> 
     </div> 
     <div class="q2"> <span class="verse v7" data-usfm="PSA.105.7"><span class="content">එතුමන්ගේ විනිසය මුළු පොළොවෙහි ය.</span></span> 
     </div> 
     <div class="q"> <span class="verse v7" data-usfm="PSA.105.7"><span class="content"> </span></span><span class="verse v8" data-usfm="PSA.105.8"><span class="label">8</span><span class="content">එතුමන් පරම්පරා දහසක් දක්වා අණ කළ සිය ගිවිසුම සදහට ම සිහි කරන සේක.</span></span> 
     </div> 
     <div class="q"> <span class="verse v8" data-usfm="PSA.105.8"><span class="content"> </span></span><span class="verse v9" data-usfm="PSA.105.9"><span class="label">9</span><span class="content"> </span><span class="content">ඒ ගිවිසුම එතුමාණෝ ආබ්‍රහම් සමඟ කළ සේක.</span></span> 
     </div> 
     <div class="q2"> <span class="verse v9" data-usfm="PSA.105.9"><span class="content">ඊසාක්ට ද දිවුරුම් දුන් සේක.</span></span> 
     </div> 
     <div class="q"> <span class="verse v9" data-usfm="PSA.105.9"><span class="content"> </span></span><span class="verse v10" data-usfm="PSA.105.10"><span class="label">10</span><span class="content"> </span><span class="content">එය, එතුමාණෝ ජාකොබ්ට පණතක් ද ඉශ්රායෙල්ට සදාකාල ගිවිසුමක් ද කොට ස්ථිර කරමින්,</span></span> 
     </div> 
     <div class="q"> <span class="verse v10" data-usfm="PSA.105.10"><span class="content"> </span></span><span class="verse v11" data-usfm="PSA.105.11"><span class="label">11</span><span class="content">“නුඹලාගේ උරුමය වශයෙන් කානාන් දේශය නුඹලාට දෙන්නෙමි”යි වදාළ සේක.</span></span> 
     </div> 
     <div class="q"> <span class="verse v11" data-usfm="PSA.105.11"><span class="content"> </span></span><span class="verse v12" data-usfm="PSA.105.12"><span class="label">12</span><span class="content">ඔව්හු ගණනින් ස්වල්ප දෙනෙකු වී, ඉතා ස්වල්ප දෙනෙකු වී එහි ආගන්තුකයන් වී සිටියෝ ය.</span></span> 
     </div> 
     <div class="q"> <span class="verse v12" data-usfm="PSA.105.12"><span class="content"> </span></span><span class="verse v13" data-usfm="PSA.105.13"><span class="label">13</span><span class="content">ඔව්හු ජාතියකින් ජාතියකට ද රාජ්‍යයකින් රාජ්‍යයකට ද සැරිසරමින් ගියෝ ය.</span></span> 
     </div> 
     <div class="q"> <span class="verse v13" data-usfm="PSA.105.13"><span class="content"> </span></span><span class="verse v14" data-usfm="PSA.105.14"><span class="label">14</span><span class="content"> </span><span class="content">එකල්හි, ඔවුන්ට තාඩන පීඩන කරන්න එතුමාණෝ කිසිවෙකුට ඉඩ නුදුන් සේක.</span></span> 
     </div> 
     <div class="q2"> <span class="verse v14" data-usfm="PSA.105.14"><span class="content">එසේ ය, එතුමාණෝ රජුන්ට පවා තරවටු කොට,</span></span> 
     </div> 
     <div class="q"> <span class="verse v14" data-usfm="PSA.105.14"><span class="content"> </span></span><span class="verse v15" data-usfm="PSA.105.15"><span class="label">15</span><span class="content">“මාගේ අබිසෙස් ලත් අයට අත නොගසන්න.</span></span> 
     </div> 
     <div class="q2"> <span class="verse v15" data-usfm="PSA.105.15"><span class="content">මාගේ දිවැසිවරුන්ට, අනතුරු නොකරන්නැ”යි වදාළ සේක.</span></span> 
     </div> 
     <div class="q"> <span class="verse v15" data-usfm="PSA.105.15"><span class="content"> </span></span><span class="verse v16" data-usfm="PSA.105.16"><span class="label">16</span><span class="content"> </span><span class="content">සමිඳාණෝ දේශයට සාගතයක් පැමිණෙවූ සේක;</span></span> 
     </div> 
     <div class="q2"> <span class="verse v16" data-usfm="PSA.105.16"><span class="content">කෑම අහේනියක් ඇති කරවූ සේක.</span></span> 
     </div> 
     <div class="q"> <span class="verse v16" data-usfm="PSA.105.16"><span class="content"> </span></span><span class="verse v17" data-usfm="PSA.105.17"><span class="label">17</span><span class="content"> </span><span class="content">එහෙත්, එතුමාණෝ ඔවුන්ට පෙරටු ව මිනිසෙකු යැවූ සේක.</span></span> 
     </div> 
     <div class="q2"> <span class="verse v17" data-usfm="PSA.105.17"><span class="content">එනම්, වහල්කමට විකුණන ලද ජෝසෙප් ය.</span></span> 
     </div> 
     <div class="q"> <span class="verse v17" data-usfm="PSA.105.17"><span class="content"> </span></span><span class="verse v18" data-usfm="PSA.105.18"><span class="label">18</span><span class="content"> </span><span class="content">ඔහුගේ පාදවලට විලංගු දමන ලදී;</span></span> 
     </div> 
     <div class="q2"> <span class="verse v18" data-usfm="PSA.105.18"><span class="content">ගෙල වටා යකඩ වළල්ලක් දමන ලදී.</span></span> 
     </div> 
     <div class="q"> <span class="verse v18" data-usfm="PSA.105.18"><span class="content"> </span></span><span class="verse v19" data-usfm="PSA.105.19"><span class="label">19</span><span class="content">ඔහු කී අනාගත කීම ඉටු වන තුරු සමිඳුන්ගේ අතින් ඔහු පරීක්ෂා කරන ලදී.</span></span> 
     </div> 
     <div class="q"> <span class="verse v19" data-usfm="PSA.105.19"><span class="content"> </span></span><span class="verse v20" data-usfm="PSA.105.20"><span class="label">20</span><span class="content"> </span><span class="content">එවිට මිසරයේ රජ ඔහු මුදා හරින්නට අණ කෙළේ ය.</span></span> 
     </div> 
     <div class="q2"> <span class="verse v20" data-usfm="PSA.105.20"><span class="content">ජාතීන්ගේ පාලකයා ඔහු නිදහස් කෙළේ ය.</span></span> 
     </div> 
     <div class="q"> <span class="verse v20" data-usfm="PSA.105.20"><span class="content"> </span></span><span class="verse v21" data-usfm="PSA.105.21"><span class="label">21</span><span class="content"> </span><span class="content">රජතුමා රාජකාරිය ඔහුට භාර දුන්නේ ය.</span></span> 
     </div> 
     <div class="q2"> <span class="verse v21" data-usfm="PSA.105.21"><span class="content">මුළු දේශයේ ආණ්ඩුකාරයා ලෙස ඔහු පත් කෙළේ ය.</span></span> 
     </div> 
     <div class="q"> <span class="verse v21" data-usfm="PSA.105.21"><span class="content"> </span></span><span class="verse v22" data-usfm="PSA.105.22"><span class="label">22</span><span class="content">රජතුමා නිලධාරීන්ට නිදහසේ උවදෙස් දීම ඔහුට පැවැරී ය.</span></span> 
     </div> 
     <div class="q2"> <span class="verse v22" data-usfm="PSA.105.22"><span class="content">මන්ත්‍රීවරුන්ට අනුශාසනා දීමේ අවසර ඔහුට ලැබුණේ ය.</span></span> 
     </div> 
     <div class="q"> <span class="verse v22" data-usfm="PSA.105.22"><span class="content"> </span></span><span class="verse v23" data-usfm="PSA.105.23"><span class="label">23</span><span class="content"> </span><span class="content">ඉන්පසු ජාකොබ් මිසරයට ගියේ ය.</span></span> 
     </div> 
     <div class="q2"> <span class="verse v23" data-usfm="PSA.105.23"><span class="content">ඔහු ඒ රටේ පදිංචි විය.</span></span> 
     </div> 
     <div class="q"> <span class="verse v23" data-usfm="PSA.105.23"><span class="content"> </span></span><span class="verse v24" data-usfm="PSA.105.24"><span class="label">24</span><span class="content"> </span><span class="content">සමිඳාණෝ ඔහුගේ සෙනඟට බොහෝ දරුවන් දුන් සේක;</span></span> 
     </div> 
     <div class="q2"> <span class="verse v24" data-usfm="PSA.105.24"><span class="content">ඔවුන්ගේ සතුරන්ට වඩා ඔවුන් බලවත් කළ සේක.</span></span> 
     </div> 
     <div class="q"> <span class="verse v24" data-usfm="PSA.105.24"><span class="content"> </span></span><span class="verse v25" data-usfm="PSA.105.25"><span class="label">25</span><span class="content">ඔහුගේ සෙනඟට ද්වේෂ කරන්නත්, ඔහුගේ සේවකයන් වංචාවෙන් රවටන්නත් සමිඳාණෝ මිසර වැසියන් පෙළඹවූ සේක.</span></span> 
     </div> 
     <div class="q"> <span class="verse v25" data-usfm="PSA.105.25"><span class="content"> </span></span><span class="verse v26" data-usfm="PSA.105.26"><span class="label">26</span><span class="content"> </span><span class="content">එවිට සිය සේවක මෝසෙස් ද තමන් තෝරාගත් ආරොන් ද සමිඳාණෝ යැවූ සේක.</span></span> 
     </div> 
     <div class="q"> <span class="verse v26" data-usfm="PSA.105.26"><span class="content"> </span></span><span class="verse v27" data-usfm="PSA.105.27"><span class="label">27</span><span class="content">ඔව්හු දෙවිඳුන්ගේ බලවත් ක්‍රියා කළෝ ය;</span></span> 
     </div> 
     <div class="q2"> <span class="verse v27" data-usfm="PSA.105.27"><span class="content">මිසරයේ අසිරිමත් ක්‍රියා කළෝ ය.</span></span> 
     </div> 
     <div class="q"> <span class="verse v27" data-usfm="PSA.105.27"><span class="content"> </span></span><span class="verse v28" data-usfm="PSA.105.28"><span class="label">28</span><span class="content"> </span><span class="content">සමිඳාණෝ දේශයට අන්ධකාරය එවා එය අඳුරු කළ සේක.</span></span> 
     </div> 
     <div class="q2"> <span class="verse v28" data-usfm="PSA.105.28"><span class="content">එහෙත්, මිසර වැසියෝ එතුමන්ගේ අණට කීකරු නො වූ හ.</span></span> 
     </div> 
     <div class="q"> <span class="verse v28" data-usfm="PSA.105.28"><span class="content"> </span></span><span class="verse v29" data-usfm="PSA.105.29"><span class="label">29</span><span class="content"> </span><span class="content">එතුමාණෝ ඔවුන්ගේ ගංගා ලේ බවට හැරෙවු සේක;</span></span> 
     </div> 
     <div class="q2"> <span class="verse v29" data-usfm="PSA.105.29"><span class="content">එහි විසූ සියලු මසුන් මැරූ සේක.</span></span> 
     </div> 
     <div class="q"> <span class="verse v29" data-usfm="PSA.105.29"><span class="content"> </span></span><span class="verse v30" data-usfm="PSA.105.30"><span class="label">30</span><span class="content"> </span><span class="content">ඔවුන්ගේ දේශය මැඩියන්ගෙන් වැසී ගියේ ය;</span></span> 
     </div> 
     <div class="q2"> <span class="verse v30" data-usfm="PSA.105.30"><span class="content">රජ මැදුර පවා උන්ගෙන් පිරී ගියේ ය.</span></span> 
     </div> 
     <div class="q"> <span class="verse v30" data-usfm="PSA.105.30"><span class="content"> </span></span><span class="verse v31" data-usfm="PSA.105.31"><span class="label">31</span><span class="content"> </span><span class="content">එතුමන් අණ කළ විට මුළු දේශය මැස්සන්ගෙන් හා කිනිතුල්ලන්ගෙන් පිරී ගියේ ය.</span></span> 
     </div> 
     <div class="q"> <span class="verse v31" data-usfm="PSA.105.31"><span class="content"> </span></span><span class="verse v32" data-usfm="PSA.105.32"><span class="label">32</span><span class="content"> </span><span class="content">එතුමාණෝ වැසි වෙනුවට ගල් වැසි ද විදුලි කෙටීම් ද ඔවුන්ගේ දේශයට එවූ සේක.</span></span> 
     </div> 
     <div class="q"> <span class="verse v32" data-usfm="PSA.105.32"><span class="content"> </span></span><span class="verse v33" data-usfm="PSA.105.33"><span class="label">33</span><span class="content">එතුමාණෝ ඔවුන්ගේ මිදිවැල් හා අත්තික්කා ගස්වලට පහර දී ඔවුන්ගේ දේශ සීමා තුළ සියලු ගස් බිඳ හෙළූ සේක.</span></span> 
     </div> 
     <div class="q"> <span class="verse v33" data-usfm="PSA.105.33"><span class="content"> </span></span><span class="verse v34" data-usfm="PSA.105.34"><span class="label">34</span><span class="content"> </span><span class="content">එතුමාණන් අණ කළ විට පළඟැටියෝ ද අසංබ්‍ය ගණන් දළඹුවෝ ද ආවෝ ය.</span></span> 
     </div> 
     <div class="q"> <span class="verse v34" data-usfm="PSA.105.34"><span class="content"> </span></span><span class="verse v35" data-usfm="PSA.105.35"><span class="label">35</span><span class="content">උන් ඔවුන්ගේ දේශයෙහි සියලු පලා ජාති කෑහ;</span></span> 
     </div> 
     <div class="q2"> <span class="verse v35" data-usfm="PSA.105.35"><span class="content">ඔවුන්ගේ කෙත්හි ගොයම් කාදැමූ හ.</span></span> 
     </div> 
     <div class="q"> <span class="verse v35" data-usfm="PSA.105.35"><span class="content"> </span></span><span class="verse v36" data-usfm="PSA.105.36"><span class="label">36</span><span class="content"> </span><span class="content">එතුමාණෝ ඔවුන්ගේ පුරුෂ ශක්තියේ නිධානයන් වූ ප්‍රථම ඵලයන් වූ මිසර දේශයේ සියලු කුලුඳුලන් මරාදැමූ සේක.</span></span> 
     </div> 
     <div class="q"> <span class="verse v36" data-usfm="PSA.105.36"><span class="content"> </span></span><span class="verse v37" data-usfm="PSA.105.37"><span class="label">37</span><span class="content"> </span><span class="content">එවිට, එතුමාණෝ ඉශ්රායෙල් සෙනඟ තමන්ගේ රන් රිදී සමඟ පිටතට ගෙනා සේක.</span></span> 
     </div> 
     <div class="q2"> <span class="verse v37" data-usfm="PSA.105.37"><span class="content">ඔවුන්ගේ ගෝත්‍ර අතර එක දුබලයෙක් වත් නො වී ය.</span></span> 
     </div> 
     <div class="q"> <span class="verse v37" data-usfm="PSA.105.37"><span class="content"> </span></span><span class="verse v38" data-usfm="PSA.105.38"><span class="label">38</span><span class="content">ඔවුන් පිටත් ව ගිය කල මිසර වැසියෝ සතුටු වූ හ.</span></span> 
     </div> 
     <div class="q2"> <span class="verse v38" data-usfm="PSA.105.38"><span class="content">මන්ද, ඔව්හු ඉශ්රායෙල් සෙනඟට බියෙන් සිටියහ.</span></span> 
     </div> 
     <div class="q"> <span class="verse v38" data-usfm="PSA.105.38"><span class="content"> </span></span><span class="verse v39" data-usfm="PSA.105.39"><span class="label">39</span><span class="content"> </span><span class="content">සමිඳාණෝ සිය සෙනඟට ආවරණයක් ලෙස වලාකුළක් විහිදා හැරිය සේක.</span></span> 
     </div> 
     <div class="q2"> <span class="verse v39" data-usfm="PSA.105.39"><span class="content">රෑ කාලයේ එළිය දෙන පිණිස ගින්නක් ද දුන් සේක.</span></span> 
     </div> 
     <div class="q"> <span class="verse v39" data-usfm="PSA.105.39"><span class="content"> </span></span><span class="verse v40" data-usfm="PSA.105.40"><span class="label">40</span><span class="content"> </span><span class="content">ඔවුන් ඉල්ලූ කල එතුමාණෝ වටුවන් එවූ සේක.</span></span> 
     </div> 
     <div class="q2"> <span class="verse v40" data-usfm="PSA.105.40"><span class="content">එතුමාණෝ ඔවුන්ට සුරලොවින් බහුල ව අහර දුන් සේක.</span></span> 
     </div> 
     <div class="q"> <span class="verse v40" data-usfm="PSA.105.40"><span class="content"> </span></span><span class="verse v41" data-usfm="PSA.105.41"><span class="label">41</span><span class="content"> </span><span class="content">එතුමාණෝ පර්වතය විවර කළ සේක;</span></span> 
     </div> 
     <div class="q2"> <span class="verse v41" data-usfm="PSA.105.41"><span class="content">එවිට ජලය වේගයෙන් පැන නැංගේ ය.</span></span> 
     </div> 
     <div class="q2"> <span class="verse v41" data-usfm="PSA.105.41"><span class="content">ගංගාවක් මෙන් මරුකතර මැදින් ජලය ගලා ගියේ ය.</span></span> 
     </div> 
     <div class="q"> <span class="verse v41" data-usfm="PSA.105.41"><span class="content"> </span></span><span class="verse v42" data-usfm="PSA.105.42"><span class="label">42</span><span class="content">එතුමාණෝ සිය මෙහෙකරු ආබ්‍රහම් ද ඔහුට දුන් ශුද්ධ ගිවිසුම ද සිහි කළ සේක.</span></span> 
     </div> 
     <div class="q"> <span class="verse v42" data-usfm="PSA.105.42"><span class="content"> </span></span><span class="verse v43" data-usfm="PSA.105.43"><span class="label">43</span><span class="content">මෙසේ එතුමාණෝ සිය සෙනඟ පිටත ගෙන ගිය සේක.</span></span> 
     </div> 
     <div class="q2"> <span class="verse v43" data-usfm="PSA.105.43"><span class="content">ඔව්හු ප්‍රීති ප්‍රමෝදයෙන් හඬ නඟා ගී ගැයූ හ.</span></span> 
     </div> 
     <div class="q"> <span class="verse v43" data-usfm="PSA.105.43"><span class="content"> </span></span><span class="verse v44" data-usfm="PSA.105.44"><span class="label">44</span><span class="content"> </span><span class="content">එතුමාණෝ විජාතීන්ගේ දේශයන් ඔවුන්ට දුන් සේක;</span></span> 
     </div> 
     <div class="q2"> <span class="verse v44" data-usfm="PSA.105.44"><span class="content">විජාතීන්ගේ කෙත් වතුවල අස්වැන්න ගන්නට ඔවුන්ට ඉඩ දුන් සේක.</span></span> 
     </div> 
     <div class="q"> <span class="verse v44" data-usfm="PSA.105.44"><span class="content"> </span></span><span class="verse v45" data-usfm="PSA.105.45"><span class="label">45</span><span class="content">එසේ කෙළේ, ඔවුන් එතුමන්ගේ අණපණත් රක්ෂා කරන පිණිස ය, එතුමන්ගේ නීති නියෝග පවත්වන පිණිස ය.</span></span> 
     </div> 
     <div class="q2"> <span class="verse v45" data-usfm="PSA.105.45"><span class="content">සමිඳුන්ට ප්‍රශංසා වේ වා!</span></span> 
     </div> 
    </div> 
   </div> 
  </div>
 </body>
</html>