<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch76" data-usfm="PSA.76">  
     <div class="s1"> <span class="heading"><b>ජයග්‍රාහී දෙවියන් වහන්සේ</b></span> 
     </div> 
     <div class="cd"> <span class="heading"><b>ආසාප්ගේ කාව්‍යයකි. ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.76.1"><span class="label">1</span><span class="content">දෙවිඳාණෝ ජුදාහි ප්‍රකාශ වූ සේක.</span></span> 
     </div> 
     <div class="q2"> <span class="verse v1" data-usfm="PSA.76.1"><span class="content">ඉශ්රායෙල්වරුන් අතර එතුමන්ගේ නාමය ශ්‍රේෂ්ඨ ය.</span></span> 
     </div> 
     <div class="q"> <span class="verse v1" data-usfm="PSA.76.1"><span class="content"> </span></span><span class="verse v2" data-usfm="PSA.76.2"><span class="label">2</span><span class="content">එතුමන්ගේ මණ්ඩපය ජෙරුසලමෙහි වූයේ ය.</span></span> 
     </div> 
     <div class="q2"> <span class="verse v2" data-usfm="PSA.76.2"><span class="content">එතුමන්ගේ නිවාසය සියොන් කන්දෙහි වූයේ ය.</span></span> 
     </div> 
     <div class="q"> <span class="verse v2" data-usfm="PSA.76.2"><span class="content"> </span></span><span class="verse v3" data-usfm="PSA.76.3"><span class="label">3</span><span class="content">එහි දී එතුමාණෝ සතුරන්ගේ ඊ සැරය බිඳ දැමූ සේක.</span></span> 
     </div> 
     <div class="q2"> <span class="verse v3" data-usfm="PSA.76.3"><span class="content">ඔවුන්ගේ කඩුවට, පලිහට හා යුද අවියට එලෙස ම කළ සේක.</span></span> 
     </div> 
     <div class="q"> <span class="verse v3" data-usfm="PSA.76.3"><span class="content"> </span></span><span class="verse v4" data-usfm="PSA.76.4"><span class="label">4</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v4" data-usfm="PSA.76.4"><span class="content">ඔබ කොපමණ මහිමාන්විත ද?</span></span> 
     </div> 
     <div class="q2"> <span class="verse v4" data-usfm="PSA.76.4"><span class="content">සදා පවතින කඳු වැටියට වඩා කොපමණ තේජාන්විත ද?</span></span> 
     </div> 
     <div class="q"> <span class="verse v4" data-usfm="PSA.76.4"><span class="content"> </span></span><span class="verse v5" data-usfm="PSA.76.5"><span class="label">5</span><span class="content">ඔවුන්ගේ එඩිතර සෙබළුන් සතු දේ කොල්ලකනු ලැබී ය.</span></span> 
     </div> 
     <div class="q2"> <span class="verse v5" data-usfm="PSA.76.5"><span class="content">දැන් ඒ වීරයෝ අවසාන නින්දට වැටී ඇත්තෝ ය.</span></span> 
     </div> 
     <div class="q2"> <span class="verse v5" data-usfm="PSA.76.5"><span class="content">ඔවුන්ගේ බල විකුම් නිෂ්ඵල වී ඇත්තේ ය.</span></span> 
     </div> 
     <div class="q"> <span class="verse v5" data-usfm="PSA.76.5"><span class="content"> </span></span><span class="verse v6" data-usfm="PSA.76.6"><span class="label">6</span><span class="content">ජාකොබ්ගේ පරපුරේ දෙවිඳුනි, ඔවුන්ට ඔබ තර්ජනය කළ සේක.</span></span> 
     </div> 
     <div class="q2"> <span class="verse v6" data-usfm="PSA.76.6"><span class="content">අශ්වයෝ හා අසරුවෝ මැරී වැටුණෝ ය.</span></span> 
     </div> 
     <div class="q"> <span class="verse v6" data-usfm="PSA.76.6"><span class="content"> </span></span><span class="verse v7" data-usfm="PSA.76.7"><span class="label">7</span><span class="content">සමිඳුනි, සියලු දෙන ඔබට ගරුබිය පෑ යුතු ය.</span></span> 
     </div> 
     <div class="q2"> <span class="verse v7" data-usfm="PSA.76.7"><span class="content">ඔබේ දැවෙන උදහසට මූණ දීමට කවරෙක් සමත් වන්නේ ද?</span></span> 
     </div> 
     <div class="q"> <span class="verse v7" data-usfm="PSA.76.7"><span class="content"> </span></span><span class="verse v8" data-usfm="PSA.76.8"><span class="label">8</span><span class="content">ඔබ සුරපුර සිට තීන්දුව දීමට සැලැසූ සේක.</span></span> 
     </div> 
     <div class="q2"> <span class="verse v8" data-usfm="PSA.76.8"><span class="content">ලොව තැති ගෙන නිහඬ වූයේ ය.</span></span> 
     </div> 
     <div class="q"> <span class="verse v8" data-usfm="PSA.76.8"><span class="content"> </span></span><span class="verse v9" data-usfm="PSA.76.9"><span class="label">9</span><span class="content">දෙවිඳුනි, ඔබ වහන්සේ විනිශ්චය සඳහා නැඟිටින සේක;</span></span> 
     </div> 
     <div class="q2"> <span class="verse v9" data-usfm="PSA.76.9"><span class="content">මිහි පිට පීඩිත වූවන් ගළවනු පිණිස වඩින සේක.</span></span> 
     </div> 
     <div class="q"> <span class="verse v9" data-usfm="PSA.76.9"><span class="content"> </span></span><span class="verse v10" data-usfm="PSA.76.10"><span class="label">10</span><span class="content">මිනිසාගේ උදහසින් පවා ඔබේ මහිමය වැඩි වන්නේ ය.</span></span> 
     </div> 
     <div class="q2"> <span class="verse v10" data-usfm="PSA.76.10"><span class="content">ඒ උදහසින් මිදෙන අය ඔබේ මංගල්‍යය පවත්වන්නෝ ය.</span></span> 
     </div> 
     <div class="q"> <span class="verse v10" data-usfm="PSA.76.10"><span class="content"> </span></span><span class="verse v11" data-usfm="PSA.76.11"><span class="label">11</span><span class="content">ඔබේ දෙවි සමිඳුන් හට බාරහාර වී ඒවා ඉටු කරන්න.</span></span> 
     </div> 
     <div class="q2"> <span class="verse v11" data-usfm="PSA.76.11"><span class="content">එතුමන් වටා සිටින්නෝ ගරුබිය පෑ යුතු තැනැන් වහන්සේට පඬුරු ගෙනෙත් වා!</span></span> 
     </div> 
     <div class="q"> <span class="verse v11" data-usfm="PSA.76.11"><span class="content"> </span></span><span class="verse v12" data-usfm="PSA.76.12"><span class="label">12</span><span class="content">එතුමාණෝ රජ දරුවන් මඬින සේක.</span></span> 
     </div> 
     <div class="q2"> <span class="verse v12" data-usfm="PSA.76.12"><span class="content">ශ්‍රේෂ්ඨ භූපතීන් තුළ බිය ඇති කරවන සේක.</span></span> 
     </div> 
    </div> 
   </div> 
  </div>
 </body>
</html>