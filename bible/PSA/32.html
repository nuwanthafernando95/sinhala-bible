<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch32" data-usfm="PSA.32">  
     <div class="s1"> <span class="heading"><b>කමාව ලැබීමේ වාසනාව</b></span> 
     </div> 
     <div class="cd"> <span class="heading"><b>දාවිත්ගේ අනුශාසනා ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.32.1"><span class="label">1</span><span class="content"> </span><span class="content">අපරාධයට සමාව ද පාපයට සමාව ද ලත් මිනිසා ආසිරි ලද්දෙකි.</span></span> 
     </div> 
     <div class="q"> <span class="verse v1" data-usfm="PSA.32.1"><span class="content"> </span></span><span class="verse v2" data-usfm="PSA.32.2"><span class="label">2</span><span class="content">වරදක් ගැන සමිඳුන්ගෙන් චෝදනාවක් නොලබන, වංක සිතක් නොමැති මිනිසා ආසිරි ලද්දෙකි.</span></span> 
     </div> 
     <div class="q"> <span class="verse v2" data-usfm="PSA.32.2"><span class="content"> </span></span><span class="verse v3" data-usfm="PSA.32.3"><span class="label">3</span><span class="content">මාගේ වරද ගැන නිහඬ ව සිටිමින්, දවස පුරා කඳුළු හෙළා සුසුම් ලෑමෙන් මාගේ ඇඟපත දිරා ගියේ ය.</span></span> 
     </div> 
     <div class="q"> <span class="verse v3" data-usfm="PSA.32.3"><span class="content"> </span></span><span class="verse v4" data-usfm="PSA.32.4"><span class="label">4</span><span class="content">දිවා රෑ දෙකේ දී ම ඔබ මට දඬුවම් කළ සේක;</span></span> 
     </div> 
     <div class="q2"> <span class="verse v4" data-usfm="PSA.32.4"><span class="content">මාගේ ශක්තිය පහ ව ගියේ ය.</span></span> 
     </div> 
     <div class="q2"> <span class="verse v4" data-usfm="PSA.32.4"><span class="content">ගිම්හානයේ දී නැති වන දියසීරාව මෙන් වියළී ගියේ ය.</span></span> 
     </div> 
     <div class="q"> <span class="verse v4" data-usfm="PSA.32.4"><span class="content"> </span></span><span class="verse v5" data-usfm="PSA.32.5"><span class="label">5</span><span class="content"> </span><span class="content">මාගේ පව් නොසඟවා මම පාපෝච්චාරණය කෙළෙමි.</span></span> 
     </div> 
     <div class="q2"> <span class="verse v5" data-usfm="PSA.32.5"><span class="content">“හිමි තුමන්ට මාගේ පව් කියන්නෙමි”යි කීමි.</span></span> 
     </div> 
     <div class="q2"> <span class="verse v5" data-usfm="PSA.32.5"><span class="content">ඔබ ද මාගේ පාප දෝෂ කමා කළ සේක.</span></span> 
     </div> 
     <div class="q"> <span class="verse v5" data-usfm="PSA.32.5"><span class="content"> </span></span><span class="verse v6" data-usfm="PSA.32.6"><span class="label">6</span><span class="content">එබැවින් ඔබේ සැදැහැවත්තු විපතේ දී ඔබට යාච්ඤා කරත් වා!</span></span> 
     </div> 
     <div class="q2"> <span class="verse v6" data-usfm="PSA.32.6"><span class="content">ඉවුරු තළා නඟින මහ ජලධාරා මෙන් විපත්ති පැමිණියත්, ඒවා ඔවුන් අසලටවත් නොපැමිණෙයි.</span></span> 
     </div> 
     <div class="q"> <span class="verse v6" data-usfm="PSA.32.6"><span class="content"> </span></span><span class="verse v7" data-usfm="PSA.32.7"><span class="label">7</span><span class="content">මා රැකවරණය ඔබ ය;</span></span> 
     </div> 
     <div class="q2"> <span class="verse v7" data-usfm="PSA.32.7"><span class="content">දුක් දොම්නසින් ඔබ මා රක්නා සේක.</span></span> 
     </div> 
     <div class="q2"> <span class="verse v7" data-usfm="PSA.32.7"><span class="content">විමුක්ති ගීත මා අවටින් මතු වෙයි.</span></span> 
     </div> 
     <div class="q"> <span class="verse v7" data-usfm="PSA.32.7"><span class="content"> </span></span><span class="verse v8" data-usfm="PSA.32.8"><span class="label">8</span><span class="content">“නුඹට උගන්වන්නෙමි;</span></span> 
     </div> 
     <div class="q2"> <span class="verse v8" data-usfm="PSA.32.8"><span class="content">යා යුතු මඟ ගැන උවදෙස් දෙන්නෙමි;</span></span> 
     </div> 
     <div class="q2"> <span class="verse v8" data-usfm="PSA.32.8"><span class="content">මා දෙනෙතින් නුඹ දෙස බලා නුඹට දැනමුතුකම් දෙන්නෙමි.</span></span> 
     </div> 
     <div class="q"> <span class="verse v8" data-usfm="PSA.32.8"><span class="content"> </span></span><span class="verse v9" data-usfm="PSA.32.9"><span class="label">9</span><span class="content">අශ්වයෙකු හෝ කොටළුවෙකු හෝ මෙන් මෝඩ නොවන්න;</span></span> 
     </div> 
     <div class="q2"> <span class="verse v9" data-usfm="PSA.32.9"><span class="content">උන් දමනය කිරීමට කටකලියාව හා පටිය අවශ්‍ය ය.</span></span> 
     </div> 
     <div class="q2"> <span class="verse v9" data-usfm="PSA.32.9"><span class="content">නැතහොත් නුඹට උන් පාලනය කළ නොහැකි ය.”</span></span> 
     </div> 
     <div class="q"> <span class="verse v9" data-usfm="PSA.32.9"><span class="content"> </span></span><span class="verse v10" data-usfm="PSA.32.10"><span class="label">10</span><span class="content">දුදනන් හට බොහෝ දුක් දොම්නස් ඇත.</span></span> 
     </div> 
     <div class="q2"> <span class="verse v10" data-usfm="PSA.32.10"><span class="content">එහෙත්, හිමි තුමන් කෙරේ විශ්වාසය තබන්නා දිව්‍ය කරුණාවෙන් වට වී සිටියි.</span></span> 
     </div> 
     <div class="q"> <span class="verse v10" data-usfm="PSA.32.10"><span class="content"> </span></span><span class="verse v11" data-usfm="PSA.32.11"><span class="label">11</span><span class="content">දමිටුනි, හිමි තුමන් කෙරේ ප්‍රීති වී උදන් අනන්න.</span></span> 
     </div> 
     <div class="q2"> <span class="verse v11" data-usfm="PSA.32.11"><span class="content">අවංක සිත් ඇති සියල්ලෙනි, ප්‍රීති ඝෝෂා පවත්වන්න.</span></span> 
     </div> 
    </div> 
   </div> 
  </div>
 </body>
</html>