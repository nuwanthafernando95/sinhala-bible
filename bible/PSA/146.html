<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch146" data-usfm="PSA.146">  
     <div class="s1"> <span class="heading"><b>එක ම ගැළවුම්කාර සමිඳුන්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.146.1"><span class="label">1</span><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q2"> <span class="verse v1" data-usfm="PSA.146.1"><span class="content">මාගේ සිත සමිඳුන්ට ප්‍රශංසා කරන්න.</span></span> 
     </div> 
     <div class="q"> <span class="verse v1" data-usfm="PSA.146.1"><span class="content"> </span></span><span class="verse v2" data-usfm="PSA.146.2"><span class="label">2</span><span class="content">දිවි හිමියෙන් සමිඳුන්ට ප්‍රශංසා කරන්නෙමි.</span></span> 
     </div> 
     <div class="q2"> <span class="verse v2" data-usfm="PSA.146.2"><span class="content">දිවි ඇති තාක් මා දෙවිඳුන්ට පැසසුම් ගී ගයන්නෙමි.</span></span> 
     </div> 
     <div class="q"> <span class="verse v2" data-usfm="PSA.146.2"><span class="content"> </span></span><span class="verse v3" data-usfm="PSA.146.3"><span class="label">3</span><span class="content">රජ කුමරුන් කෙරෙහි වත්, පිහිට විය නොහැකි කිසි ම මිනිසෙකු කෙරෙහි වත් විශ්වාසය නොතබන්න.</span></span> 
     </div> 
     <div class="q"> <span class="verse v3" data-usfm="PSA.146.3"><span class="content"> </span></span><span class="verse v4" data-usfm="PSA.146.4"><span class="label">4</span><span class="content">මිනිසා අන්තිම හුස්ම හෙළයි;</span></span> 
     </div> 
     <div class="q2"> <span class="verse v4" data-usfm="PSA.146.4"><span class="content">පසට ආපසු හැරෙයි;</span></span> 
     </div> 
     <div class="q2"> <span class="verse v4" data-usfm="PSA.146.4"><span class="content">එදින ම ඔහුගේ යෝජනා සුන් වී යයි.</span></span> 
     </div> 
     <div class="q"> <span class="verse v4" data-usfm="PSA.146.4"><span class="content"> </span></span><span class="verse v5" data-usfm="PSA.146.5"><span class="label">5</span><span class="content">ජාකොබ්ගේ දෙවිඳුන් සරණ පතන, සිය දෙවි සමිඳුන් කෙරෙහි බලාපොරොත්තු තබන තැනැත්තේ වාසනාවන්ත ය.</span></span> 
     </div> 
     <div class="q"> <span class="verse v5" data-usfm="PSA.146.5"><span class="content"> </span></span><span class="verse v6" data-usfm="PSA.146.6"><span class="label">6</span><span class="content"> </span><span class="content">එතුමාණෝ අහසත්, පොළොවත්, මුහුදත්, එහි ඇති සියල්ලත් මැවූ සේක.</span></span> 
     </div> 
     <div class="q2"> <span class="verse v6" data-usfm="PSA.146.6"><span class="content">එතුමාණෝ සදාකල් ම විශ්වාසී ව සිටින සේක.</span></span> 
     </div> 
     <div class="q"> <span class="verse v6" data-usfm="PSA.146.6"><span class="content"> </span></span><span class="verse v7" data-usfm="PSA.146.7"><span class="label">7</span><span class="content">සමිඳාණෝ පීඩා විඳින්නන්ට යුක්තිය ඉටු කර දෙන සේක;</span></span> 
     </div> 
     <div class="q2"> <span class="verse v7" data-usfm="PSA.146.7"><span class="content">සාගිනි වූවන්ට ආහාර දෙන සේක;</span></span> 
     </div> 
     <div class="q"> <span class="verse v7" data-usfm="PSA.146.7"><span class="content"> </span></span><span class="verse v8" data-usfm="PSA.146.8"><span class="label">8</span><span class="content">එතුමාණෝ සිරකරුවන් මුදන සේක;</span></span> 
     </div> 
     <div class="q2"> <span class="verse v8" data-usfm="PSA.146.8"><span class="content">අන්ධයන්ගේ ඇස් පහදන සේක;</span></span> 
     </div> 
     <div class="q2"> <span class="verse v8" data-usfm="PSA.146.8"><span class="content">වැටී ගියවුන් නඟා සිටුවන සේක;</span></span> 
     </div> 
     <div class="q2"> <span class="verse v8" data-usfm="PSA.146.8"><span class="content">සමිඳාණෝ දමිටුන්ට ප්‍රේම කරන සේක.</span></span> 
     </div> 
     <div class="q"> <span class="verse v8" data-usfm="PSA.146.8"><span class="content"> </span></span><span class="verse v9" data-usfm="PSA.146.9"><span class="label">9</span><span class="content">විදේශීන් ආරක්ෂා කරන සේක;</span></span> 
     </div> 
     <div class="q2"> <span class="verse v9" data-usfm="PSA.146.9"><span class="content">අනාථයන්ට හා වැන්දඹුවන්ට උපකාර කරන සේක;</span></span> 
     </div> 
     <div class="q2"> <span class="verse v9" data-usfm="PSA.146.9"><span class="content">එහෙත්, දුදනාගේ යෝජනා සුන් කරන සේක.</span></span> 
     </div> 
     <div class="q"> <span class="verse v9" data-usfm="PSA.146.9"><span class="content"> </span></span><span class="verse v10" data-usfm="PSA.146.10"><span class="label">10</span><span class="content">සමිඳාණෝ සදහට ම රජකම් කරන සේක.</span></span> 
     </div> 
     <div class="q2"> <span class="verse v10" data-usfm="PSA.146.10"><span class="content">එම්බා සියොන් නගරය!</span></span> 
     </div> 
     <div class="q2"> <span class="verse v10" data-usfm="PSA.146.10"><span class="content">ඔබේ සමිඳාණෝ සියලු පරම්පරා දක්වා රජකම් කරන සේක.</span></span> 
     </div> 
     <div class="q2"> <span class="verse v10" data-usfm="PSA.146.10"><span class="content">සමිඳුන්ට ප්‍රශංසා වේ වා!</span></span> 
     </div> 
    </div> 
   </div> 
  </div>
 </body>
</html>