<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch77" data-usfm="PSA.77">  
     <div class="s1"> <span class="heading"><b>විපතේ දී මඟපෙන්වීම</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.77.1"><span class="label">1</span><span class="content">මම දෙවිඳුන් හට මොරගසමි;</span></span> 
     </div> 
     <div class="q2"> <span class="verse v1" data-usfm="PSA.77.1"><span class="content">එසේ ය, උස් හඬින් දෙවිඳුන් හට මොරගසමි.</span></span> 
     </div> 
     <div class="q2"> <span class="verse v1" data-usfm="PSA.77.1"><span class="content">එතුමාණෝ මට සවන් දෙන සේක.</span></span> 
     </div> 
     <div class="q"> <span class="verse v1" data-usfm="PSA.77.1"><span class="content"> </span></span><span class="verse v2" data-usfm="PSA.77.2"><span class="label">2</span><span class="content">විපත්ති කාලයේ දී මම මාගේ සමිඳුන්ට යදිමි.</span></span> 
     </div> 
     <div class="q2"> <span class="verse v2" data-usfm="PSA.77.2"><span class="content">මුළු රැය ම එතුමන් වෙත දෑත ඔසවා යැදුම් යදිමි.</span></span> 
     </div> 
     <div class="q2"> <span class="verse v2" data-usfm="PSA.77.2"><span class="content">එහෙත්, මට සැනසුම සොයාගත නොහැකි ය.</span></span> 
     </div> 
     <div class="q"> <span class="verse v2" data-usfm="PSA.77.2"><span class="content"> </span></span><span class="verse v3" data-usfm="PSA.77.3"><span class="label">3</span><span class="content">දෙවිඳුන් ගැන සිතමින් මම සුසුම් හෙළන්නෙමි;</span></span> 
     </div> 
     <div class="q2"> <span class="verse v3" data-usfm="PSA.77.3"><span class="content">මා භාවනා කරන විට මම අධෛර්ය වන්නෙමි.</span></span> 
     </div> 
     <div class="q"> <span class="verse v3" data-usfm="PSA.77.3"><span class="content"> </span></span><span class="verse v4" data-usfm="PSA.77.4"><span class="label">4</span><span class="content">එතුමාණෝ මුළු රැය ම මා අවදිව තබන සේක.</span></span> 
     </div> 
     <div class="q2"> <span class="verse v4" data-usfm="PSA.77.4"><span class="content">කතා කරන්නට බැරි තරමට මම කැළඹී සිටින්නෙමි.</span></span> 
     </div> 
     <div class="q"> <span class="verse v4" data-usfm="PSA.77.4"><span class="content"> </span></span><span class="verse v5" data-usfm="PSA.77.5"><span class="label">5</span><span class="content">යටගිය දවස් ගැන මම කල්පනා කරන්නෙමි;</span></span> 
     </div> 
     <div class="q2"> <span class="verse v5" data-usfm="PSA.77.5"><span class="content">ගෙවී ගිය අවුරුදු සිහිපත් කරන්නෙමි.</span></span> 
     </div> 
     <div class="q"> <span class="verse v5" data-usfm="PSA.77.5"><span class="content"> </span></span><span class="verse v6" data-usfm="PSA.77.6"><span class="label">6</span><span class="content">මුළු රෑ පුරා මම භාවනා කරන්නෙමි.</span></span> 
     </div> 
     <div class="q2"> <span class="verse v6" data-usfm="PSA.77.6"><span class="content">මම මෙනෙහි කරමින් මාගෙන් ම මෙලෙස අසන්නෙමි.</span></span> 
     </div> 
     <div class="q"> <span class="verse v6" data-usfm="PSA.77.6"><span class="content"> </span></span><span class="verse v7" data-usfm="PSA.77.7"><span class="label">7</span><span class="content">“සමිඳාණෝ සදහට ම අප අත් හරින සේක් ද?</span></span> 
     </div> 
     <div class="q2"> <span class="verse v7" data-usfm="PSA.77.7"><span class="content">එතුමාණෝ යළි අපට කරුණාව නොපෙන්වන සේක් ද?</span></span> 
     </div> 
     <div class="q"> <span class="verse v7" data-usfm="PSA.77.7"><span class="content"> </span></span><span class="verse v8" data-usfm="PSA.77.8"><span class="label">8</span><span class="content">එතුමන්ගේ තිර පෙම සහමුලින් ම පහ ව ගොස් තිබේ ද?</span></span> 
     </div> 
     <div class="q2"> <span class="verse v8" data-usfm="PSA.77.8"><span class="content">එතුමන් දුන් පොරොන්දුව සදහට ම ඉටු නොකරන සේක් ද?</span></span> 
     </div> 
     <div class="q"> <span class="verse v8" data-usfm="PSA.77.8"><span class="content"> </span></span><span class="verse v9" data-usfm="PSA.77.9"><span class="label">9</span><span class="content">දෙවිඳාණෝ කරුණාව පෑමට අමතක කර ඇද් ද?</span></span> 
     </div> 
     <div class="q2"> <span class="verse v9" data-usfm="PSA.77.9"><span class="content">නැතහොත් උදහස නිසා දයාව අත්හළ සේක් ද?”</span></span> 
     </div> 
     <div class="q"> <span class="verse v9" data-usfm="PSA.77.9"><span class="content"> </span></span><span class="verse v10" data-usfm="PSA.77.10"><span class="label">10</span><span class="content">එවිට මම කතා කොට, “මට ඉතා වේදනා දෙන්නේ මෙය වේ;</span></span> 
     </div> 
     <div class="q2"> <span class="verse v10" data-usfm="PSA.77.10"><span class="content">මන්ද, මහෝත්තමයාණන්ගේ බලය ඉවත් ව ගොස් තිබේ යැ”යි කීවෙමි.</span></span> 
     </div> 
     <div class="q"> <span class="verse v10" data-usfm="PSA.77.10"><span class="content"> </span></span><span class="verse v11" data-usfm="PSA.77.11"><span class="label">11</span><span class="content">සමිඳුනි, ඔබේ තේජාන්විත ක්‍රියා මම සිහි කරන්නෙමි.</span></span> 
     </div> 
     <div class="q2"> <span class="verse v11" data-usfm="PSA.77.11"><span class="content">ඔබ පෙර කළ අරුමපුදුම දේ මම කියා පාන්නෙමි.</span></span> 
     </div> 
     <div class="q"> <span class="verse v11" data-usfm="PSA.77.11"><span class="content"> </span></span><span class="verse v12" data-usfm="PSA.77.12"><span class="label">12</span><span class="content">ඔබේ ක්‍රියා සියල්ල මම සිහි කරන්නෙමි,</span></span> 
     </div> 
     <div class="q2"> <span class="verse v12" data-usfm="PSA.77.12"><span class="content">ඔබේ ප්‍රබල ක්‍රියා ගැන මම භාවනා කරන්නෙමි.</span></span> 
     </div> 
     <div class="q"> <span class="verse v12" data-usfm="PSA.77.12"><span class="content"> </span></span><span class="verse v13" data-usfm="PSA.77.13"><span class="label">13</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v13" data-usfm="PSA.77.13"><span class="content">ඔබේ ක්‍රියා මාර්ගය විශුද්ධ ය;</span></span> 
     </div> 
     <div class="q2"> <span class="verse v13" data-usfm="PSA.77.13"><span class="content">අපේ දෙවිඳුන්ට වඩා ශ්‍රේෂ්ඨ දෙවි කෙනෙක් ඇද් ද?</span></span> 
     </div> 
     <div class="q"> <span class="verse v13" data-usfm="PSA.77.13"><span class="content"> </span></span><span class="verse v14" data-usfm="PSA.77.14"><span class="label">14</span><span class="content">හාස්කම් පාන දෙවිඳාණෝ ඔබ වහන්සේ ය.</span></span> 
     </div> 
     <div class="q2"> <span class="verse v14" data-usfm="PSA.77.14"><span class="content">ජාතීන් අතර ඔබේ බල මහිමය ඔබ පෙන්වා ඇත්තේ ය.</span></span> 
     </div> 
     <div class="q"> <span class="verse v14" data-usfm="PSA.77.14"><span class="content"> </span></span><span class="verse v15" data-usfm="PSA.77.15"><span class="label">15</span><span class="content">ඔබේ බලවත් හස්තයෙන් ඔබ තුමන් සෙනඟ මුදා ලූ සේක.</span></span> 
     </div> 
     <div class="q2"> <span class="verse v15" data-usfm="PSA.77.15"><span class="content">ජාකොබ්ගේ සහ ජෝසෙප්ගේ පෙළපත් ඔබ ගළවා ලූ සේක.</span></span> 
     </div> 
     <div class="q"> <span class="verse v15" data-usfm="PSA.77.15"><span class="content"> </span></span><span class="verse v16" data-usfm="PSA.77.16"><span class="label">16</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v16" data-usfm="PSA.77.16"><span class="content">ජලධාරාවෝ ඔබ දුටු විට භය වූ හ.</span></span> 
     </div> 
     <div class="q2"> <span class="verse v16" data-usfm="PSA.77.16"><span class="content">සාගර පත්ල පවා බියෙන් ඇලළී ගියේ ය.</span></span> 
     </div> 
     <div class="q"> <span class="verse v16" data-usfm="PSA.77.16"><span class="content"> </span></span><span class="verse v17" data-usfm="PSA.77.17"><span class="label">17</span><span class="content">වලාකුළුවලින් වැසි වැස්සේ ය;</span></span> 
     </div> 
     <div class="q2"> <span class="verse v17" data-usfm="PSA.77.17"><span class="content">අහස ගිගුරුම් හඬ දුන්නේ ය;</span></span> 
     </div> 
     <div class="q2"> <span class="verse v17" data-usfm="PSA.77.17"><span class="content">විදුලි සැර දසත විහිදී ගියේ ය.</span></span> 
     </div> 
     <div class="q"> <span class="verse v17" data-usfm="PSA.77.17"><span class="content"> </span></span><span class="verse v18" data-usfm="PSA.77.18"><span class="label">18</span><span class="content">ඔබේ හෙණ හඬ අහස් කුසේ ගිගුම් දිනි.</span></span> 
     </div> 
     <div class="q2"> <span class="verse v18" data-usfm="PSA.77.18"><span class="content">විදුලි කෙටීම් ලොව එළි කෙළේ ය.</span></span> 
     </div> 
     <div class="q2"> <span class="verse v18" data-usfm="PSA.77.18"><span class="content">පොළොව කම්පා වී දෙදරා ගියේ ය.</span></span> 
     </div> 
     <div class="q"> <span class="verse v18" data-usfm="PSA.77.18"><span class="content"> </span></span><span class="verse v19" data-usfm="PSA.77.19"><span class="label">19</span><span class="content">මුහුද මැදින් ඔබේ මාවත විය.</span></span> 
     </div> 
     <div class="q2"> <span class="verse v19" data-usfm="PSA.77.19"><span class="content">ගැඹුරු සමුදුර මැදින් ඔබ ගමන් කළ සේක.</span></span> 
     </div> 
     <div class="q2"> <span class="verse v19" data-usfm="PSA.77.19"><span class="content">එහෙත්, ඔබේ පා සටහන් පෙනෙන්නට නො වී ය.</span></span> 
     </div> 
     <div class="q"> <span class="verse v19" data-usfm="PSA.77.19"><span class="content"> </span></span><span class="verse v20" data-usfm="PSA.77.20"><span class="label">20</span><span class="content">මෝසෙස්ගේ සහ ආරොන්ගේ මඟපෙන්වීම ඇති ව, ඔබ ඔබේ ජනතාව බැටළුවන් මෙන් ගෙන ගිය සේක.</span></span> 
     </div> 
    </div> 
   </div> 
  </div>
 </body>
</html>