<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch90" data-usfm="PSA.90">  
     <div class="ms"> <span class="heading"><b>සතර වන කාණ්ඩය</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 90—106</b></span><span class="heading"><b>)</b></span> 
     </div> 
     <div class="s1"> <span class="heading"><b>අපේ සදාතන සරණ</b></span> 
     </div> 
     <div class="cd"> <span class="heading"><b>දේව භක්තික මෝසෙස්ගේ යාච්ඤාවකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.90.1"><span class="label">1</span><span class="content">සමිඳුනි, පරපුරෙන් පරපුරට ඔබ වහන්සේ අපේ වාසස්ථානය වන සේක.</span></span> 
     </div> 
     <div class="q"> <span class="verse v1" data-usfm="PSA.90.1"><span class="content"> </span></span><span class="verse v2" data-usfm="PSA.90.2"><span class="label">2</span><span class="content">කඳු හෙල් ඇති වන්නට පෙර සිට ඔබ පොළොව ද සක්වළ ද මවන්නට පෙර සිට සදාකාලයෙන් සදාකාලයට ම ඔබ දෙවියන් වහන්සේ වන සේක.</span></span> 
     </div> 
     <div class="q"> <span class="verse v2" data-usfm="PSA.90.2"><span class="content"> </span></span><span class="verse v3" data-usfm="PSA.90.3"><span class="label">3</span><span class="content">ඔබ මිනිසා යළි දූවිල්ලට හරවන සේක, “මිනිසුනි, දූවිල්ලට හැරේවා” කියා ඔබ වදාරන සේක.</span></span> 
     </div> 
     <div class="q"> <span class="verse v3" data-usfm="PSA.90.3"><span class="content"> </span></span><span class="verse v4" data-usfm="PSA.90.4"><span class="label">4</span><span class="content"> </span><span class="content">ඔබ ඇස් ඉදිරියෙහි වසර දහසක් ගෙවී ගිය ඊයේ දවස වැනි ය,</span></span> 
     </div> 
     <div class="q2"> <span class="verse v4" data-usfm="PSA.90.4"><span class="content">රැයේ එක යාමයක් වැනි ය.</span></span> 
     </div> 
     <div class="q"> <span class="verse v4" data-usfm="PSA.90.4"><span class="content"> </span></span><span class="verse v5" data-usfm="PSA.90.5"><span class="label">5</span><span class="content">සැඬ පහරකින් මෙන් ඔබ මිනිසුන් ගෙන යන සේක;</span></span> 
     </div> 
     <div class="q2"> <span class="verse v5" data-usfm="PSA.90.5"><span class="content">ඔව්හු සිහිනයක් මෙන් පහ වී යති;</span></span> 
     </div> 
     <div class="q2"> <span class="verse v5" data-usfm="PSA.90.5"><span class="content">උදේ දලු දැමූ තණ පත හා සමාන වන්නෝ ය.</span></span> 
     </div> 
     <div class="q"> <span class="verse v5" data-usfm="PSA.90.5"><span class="content"> </span></span><span class="verse v6" data-usfm="PSA.90.6"><span class="label">6</span><span class="content">උදේ ඒවා සරුසාර ලෙස වැඩෙන්නේ ය, සවස් කල පර වී වියළී යන්නේ ය.</span></span> 
     </div> 
     <div class="q"> <span class="verse v6" data-usfm="PSA.90.6"><span class="content"> </span></span><span class="verse v7" data-usfm="PSA.90.7"><span class="label">7</span><span class="content">ඔබේ කෝපය අප දවාලන්නේ ය;</span></span> 
     </div> 
     <div class="q2"> <span class="verse v7" data-usfm="PSA.90.7"><span class="content">ඔබේ උදහස අප කළඹාලන්නේ ය.</span></span> 
     </div> 
     <div class="q"> <span class="verse v7" data-usfm="PSA.90.7"><span class="content"> </span></span><span class="verse v8" data-usfm="PSA.90.8"><span class="label">8</span><span class="content">අප අයුතුකම් ඔබට පෙනෙන්නේ ය.</span></span> 
     </div> 
     <div class="q2"> <span class="verse v8" data-usfm="PSA.90.8"><span class="content">අපේ රහස් පව් ඔබේ මුහුණේ එළියට ලක් වන්නේ ය.</span></span> 
     </div> 
     <div class="q"> <span class="verse v8" data-usfm="PSA.90.8"><span class="content"> </span></span><span class="verse v9" data-usfm="PSA.90.9"><span class="label">9</span><span class="content">අප දිවි පෙවෙත ඔබේ උදහස මැද ගෙවී යන්නේ ය;</span></span> 
     </div> 
     <div class="q2"> <span class="verse v9" data-usfm="PSA.90.9"><span class="content">අප ආයු සුසුමක් සේ කෙළවර වන්නේ ය.</span></span> 
     </div> 
     <div class="q"> <span class="verse v9" data-usfm="PSA.90.9"><span class="content"> </span></span><span class="verse v10" data-usfm="PSA.90.10"><span class="label">10</span><span class="content">අප ආයු හැත්තෑ අවුරුද්දකි, සවි ශක්තිය ඇත්නම්, අසූවක් විය හැකි ය.</span></span> 
     </div> 
     <div class="q2"> <span class="verse v10" data-usfm="PSA.90.10"><span class="content">එහෙත්, ඒ කාලය කම්කටොළු හා දුක ම ය.</span></span> 
     </div> 
     <div class="q2"> <span class="verse v10" data-usfm="PSA.90.10"><span class="content">අප ආයු ගෙවී ගොස් දිවි පෙවෙත වහා නිම වන්නේ ය.</span></span> 
     </div> 
     <div class="q"> <span class="verse v10" data-usfm="PSA.90.10"><span class="content"> </span></span><span class="verse v11" data-usfm="PSA.90.11"><span class="label">11</span><span class="content">ඔබේ කෝපයේ බලවත්කම දන්නේ කවරෙක් ද?</span></span> 
     </div> 
     <div class="q2"> <span class="verse v11" data-usfm="PSA.90.11"><span class="content">ඔබේ උදහසින් වන භීතිය කාට තේරුම්ගත හැක්කේ ද?</span></span> 
     </div> 
     <div class="q"> <span class="verse v11" data-usfm="PSA.90.11"><span class="content"> </span></span><span class="verse v12" data-usfm="PSA.90.12"><span class="label">12</span><span class="content">දිවි පෙවෙත කොතරම් ලුහුඬු ද කියා වටහා දුන මැනව.</span></span> 
     </div> 
     <div class="q2"> <span class="verse v12" data-usfm="PSA.90.12"><span class="content">මෙය මෙනෙහි කරන පිණිස නැණවත් සිතක් අපට දුන මැනව.</span></span> 
     </div> 
     <div class="q"> <span class="verse v12" data-usfm="PSA.90.12"><span class="content"> </span></span><span class="verse v13" data-usfm="PSA.90.13"><span class="label">13</span><span class="content">සමිඳුනි, මෙපමණ දිගු කලක් ඈත් වී නොසිට ඔබ අප වෙත පෙරළා පැමිණිය මැනව.</span></span> 
     </div> 
     <div class="q2"> <span class="verse v13" data-usfm="PSA.90.13"><span class="content">ඔබේ දාසයන්ට අනුකම්පා කළ මැනව.</span></span> 
     </div> 
     <div class="q"> <span class="verse v13" data-usfm="PSA.90.13"><span class="content"> </span></span><span class="verse v14" data-usfm="PSA.90.14"><span class="label">14</span><span class="content">උදයෙන් උදය ඔබේ ප්‍රේමයෙන් පිරී අපි අවදි වමු.</span></span> 
     </div> 
     <div class="q2"> <span class="verse v14" data-usfm="PSA.90.14"><span class="content">දිවිය පුරා තුටු පහටු සිතින් අපි ගී ගයමු.</span></span> 
     </div> 
     <div class="q"> <span class="verse v14" data-usfm="PSA.90.14"><span class="content"> </span></span><span class="verse v15" data-usfm="PSA.90.15"><span class="label">15</span><span class="content">අප පීඩා වින්ද සමය පමණට ද අප නපුරට ලක් වූ කාලය තරමට ද අපට සොම්නස් සමයක් දුන මැනව.</span></span> 
     </div> 
     <div class="q"> <span class="verse v15" data-usfm="PSA.90.15"><span class="content"> </span></span><span class="verse v16" data-usfm="PSA.90.16"><span class="label">16</span><span class="content">ඔබේ ප්‍රබල ක්‍රියා ඔබේ මෙහෙකරු අපට ද ඔබේ තේජස අප පරපුරට ද දක්නට වරම් දුන මැනව.</span></span> 
     </div> 
     <div class="q"> <span class="verse v16" data-usfm="PSA.90.16"><span class="content"> </span></span><span class="verse v17" data-usfm="PSA.90.17"><span class="label">17</span><span class="content">අප දෙවිඳුන්ගේ කරුණාව අප කෙරෙහි බැබළේ වා!</span></span> 
     </div> 
     <div class="q2"> <span class="verse v17" data-usfm="PSA.90.17"><span class="content">අපේ වැඩ කටයුතු ඔබ මඟින් ජයෙන් ජයට පැමිණේ වා!</span></span> 
     </div> 
     <div class="q2"> <span class="verse v17" data-usfm="PSA.90.17"><span class="content">අපේ වැඩ කටයුතු ඔබ මඟින් ජයෙන් ජයට ම පැමිණේ වා!</span></span> 
     </div> 
    </div> 
   </div> 
  </div>
 </body>
</html>