<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch40" data-usfm="PSA.40">  
     <div class="s1"> <span class="heading"><b>තුති පැසසුම් ගීතයක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.40.1"><span class="label">1</span><span class="content">මම ඉවසිල්ලෙන් හිමි තුමන් ගැන බලාපොරොත්තුවෙන් සිටියෙමි, හිමි තුමාණෝ මාගේ දුක් ගැනවිලිවලට සවන් දුන් සේක.</span></span> 
     </div> 
     <div class="q"> <span class="verse v1" data-usfm="PSA.40.1"><span class="content"> </span></span><span class="verse v2" data-usfm="PSA.40.2"><span class="label">2</span><span class="content">හිමි තුමාණෝ මා බියකරු වළකින්, මඩ වළකින් ගොඩට ගෙන, පර්වතයක් මත පිහිටුවා, මා සුරක්ෂිත කළ සේක.</span></span> 
     </div> 
     <div class="q"> <span class="verse v2" data-usfm="PSA.40.2"><span class="content"> </span></span><span class="verse v3" data-usfm="PSA.40.3"><span class="label">3</span><span class="content">දෙවිඳුන් හට තුති පවසන, නව ගීයක් මා මුවේ තැබූ සේක.</span></span> 
     </div> 
     <div class="q2"> <span class="verse v3" data-usfm="PSA.40.3"><span class="content">මෙය දැක බොහෝ දෙනෙකු ගරුබියෙන් ඇලළී, සමිඳුන් කෙරේ අදහනු ඇත.</span></span> 
     </div> 
     <div class="q"> <span class="verse v3" data-usfm="PSA.40.3"><span class="content"> </span></span><span class="verse v4" data-usfm="PSA.40.4"><span class="label">4</span><span class="content">පිළිම රූප නොනමදින, බොරු දෙවිවරුන් නොඅදහන, සමිඳුන් කෙරෙහි අදහන තැනැත්තේ ආසිරි ලද්දෙකි.</span></span> 
     </div> 
     <div class="q"> <span class="verse v4" data-usfm="PSA.40.4"><span class="content"> </span></span><span class="verse v5" data-usfm="PSA.40.5"><span class="label">5</span><span class="content">දෙවි සමිඳුනි, ඔබ අප උදෙසා කර ඇති හාස්කම් කොපමණ ද?</span></span> 
     </div> 
     <div class="q2"> <span class="verse v5" data-usfm="PSA.40.5"><span class="content">ඔබ අප උදෙසා අදහස් කළ දේ කොපමණ ද?</span></span> 
     </div> 
     <div class="q2"> <span class="verse v5" data-usfm="PSA.40.5"><span class="content">ඔබට සම අන් කෙනෙක් සිටී ද?</span></span> 
     </div> 
     <div class="q2"> <span class="verse v5" data-usfm="PSA.40.5"><span class="content">ඒ සියල්ල පවසා නිම කරන්නට කිසි දා මට බැරි ය.</span></span> 
     </div> 
     <div class="q2"> <span class="verse v5" data-usfm="PSA.40.5"><span class="content">ඒවායේ ගණන ඉමහත් ය.</span></span> 
     </div> 
     <div class="q"> <span class="verse v5" data-usfm="PSA.40.5"><span class="content"> </span></span><span class="verse v6" data-usfm="PSA.40.6"><span class="label">6</span><span class="content"> </span><span class="content"> ඔබ පුද පඬුරට ප්‍රසන්න නැත;</span></span> 
     </div> 
     <div class="q2"> <span class="verse v6" data-usfm="PSA.40.6"><span class="content">දවන යාග පූජා හා පාප පූජාවලින් ඔබට වැඩක් නැත.</span></span> 
     </div> 
     <div class="q2"> <span class="verse v6" data-usfm="PSA.40.6"><span class="content">ඒ වෙනුවට ඔබ වදන් අසන පිණිස මාගේ දෙසවන දුන් සේක.</span></span> 
     </div> 
     <div class="q"> <span class="verse v6" data-usfm="PSA.40.6"><span class="content"> </span></span><span class="verse v7" data-usfm="PSA.40.7"><span class="label">7</span><span class="content">එවිට මම, “මෙන්න, මම මෙහි ය”යි කීවෙමි.</span></span> 
     </div> 
     <div class="q2"> <span class="verse v7" data-usfm="PSA.40.7"><span class="content">“මා පිළිබඳ අණපණත් ඔබේ ව්‍යවස්ථාවලියෙහි ලියා ඇත.</span></span> 
     </div> 
     <div class="q"> <span class="verse v7" data-usfm="PSA.40.7"><span class="content"> </span></span><span class="verse v8" data-usfm="PSA.40.8"><span class="label">8</span><span class="content">මාගේ දෙවියෙනි, ඔබේ කැමැත්තට ප්‍රිය වෙමි, ඔබේ නීති මසිතෙහි නිදන් කරගතිමි.”</span></span> 
     </div> 
     <div class="q"> <span class="verse v8" data-usfm="PSA.40.8"><span class="content"> </span></span><span class="verse v9" data-usfm="PSA.40.9"><span class="label">9</span><span class="content">සමිඳුනි, ඔබට වඳින පිරිස් මැද, ඔබේ ගැළවීමේ ක්‍රියා වර්ණනා කෙළෙමි.</span></span> 
     </div> 
     <div class="q2"> <span class="verse v9" data-usfm="PSA.40.9"><span class="content">නොනවත්වා එය තවත් වර්ණනා කරන බව ඔබ දන්න සේක.</span></span> 
     </div> 
     <div class="q"> <span class="verse v9" data-usfm="PSA.40.9"><span class="content"> </span></span><span class="verse v10" data-usfm="PSA.40.10"><span class="label">10</span><span class="content">ඔබ දෙන ගැළවීම සිතෙහි රඳවා නිකම් නොසිටියෙමි;</span></span> 
     </div> 
     <div class="q2"> <span class="verse v10" data-usfm="PSA.40.10"><span class="content">ඔබේ ගැළවීම හා විශ්වාසවන්තකම ප්‍රකාශ කෙළෙමි;</span></span> 
     </div> 
     <div class="q2"> <span class="verse v10" data-usfm="PSA.40.10"><span class="content">මහ පිරිස් මැද ඔබේ කරුණාව ද විශ්වාසවන්තකම ද නොවළහා දන්වා සිටියෙමි.</span></span> 
     </div> 
     <div class="q"> <span class="verse v10" data-usfm="PSA.40.10"><span class="content"> </span></span><span class="verse v11" data-usfm="PSA.40.11"><span class="label">11</span><span class="content">සමිඳුනි, ඔබේ දයානුකම්පාව මා කෙරෙන් නොවැළැක්වුව මැනව.</span></span> 
     </div> 
     <div class="q2"> <span class="verse v11" data-usfm="PSA.40.11"><span class="content">ඔබේ කරුණාව හා විශ්වාසවන්තකම නිරතුරු මා රකීවා.</span></span> 
     </div> 
     <div class="s1"> <span class="heading"><b>පිහිට පතා යැදීම</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 70</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="PSA.40.11"><span class="content"> </span></span><span class="verse v12" data-usfm="PSA.40.12"><span class="label">12</span><span class="content">මම දහස් ගණන් උවදුරින් වට වී සිටිමි.</span></span> 
     </div> 
     <div class="q2"> <span class="verse v12" data-usfm="PSA.40.12"><span class="content">හිස එසවීමට බැරි තරම් මාගේ පව් මා පිට පැමිණ ඇත.</span></span> 
     </div> 
     <div class="q2"> <span class="verse v12" data-usfm="PSA.40.12"><span class="content">ඒවා මාගේ හිසකේවලට වඩා වැඩි ය.</span></span> 
     </div> 
     <div class="q2"> <span class="verse v12" data-usfm="PSA.40.12"><span class="content">මාගේ සිතට දිරියක් නැත.</span></span> 
     </div> 
     <div class="q"> <span class="verse v12" data-usfm="PSA.40.12"><span class="content"> </span></span><span class="verse v13" data-usfm="PSA.40.13"><span class="label">13</span><span class="content">සමිඳුනි, මා මුදාගත මැනව.</span></span> 
     </div> 
     <div class="q2"> <span class="verse v13" data-usfm="PSA.40.13"><span class="content">අහෝ සමිඳුනි, මට සහාය වීමට කඩිනම් කළ මැනව.</span></span> 
     </div> 
     <div class="q"> <span class="verse v13" data-usfm="PSA.40.13"><span class="content"> </span></span><span class="verse v14" data-usfm="PSA.40.14"><span class="label">14</span><span class="content">මා නැසීමට සොයන්නෝ ලජ්ජා වී, වියවුල් වෙත්වා.</span></span> 
     </div> 
     <div class="q2"> <span class="verse v14" data-usfm="PSA.40.14"><span class="content">මාගේ විනාශයට ආශා වූවෝ පසු බැස අපකීර්තියට පැමිණෙත් වා!</span></span> 
     </div> 
     <div class="q"> <span class="verse v14" data-usfm="PSA.40.14"><span class="content"> </span></span><span class="verse v15" data-usfm="PSA.40.15"><span class="label">15</span><span class="content">හහා! හහා!</span></span> 
     </div> 
     <div class="q2"> <span class="verse v15" data-usfm="PSA.40.15"><span class="content">කියමින් මට සමච්චල් කරන්නෝ මෙවන් නින්දාව නිසා පසු බසිත් වා!</span></span> 
     </div> 
     <div class="q"> <span class="verse v15" data-usfm="PSA.40.15"><span class="content"> </span></span><span class="verse v16" data-usfm="PSA.40.16"><span class="label">16</span><span class="content">ඔබ සොයා එන්නෝ ප්‍රීති ප්‍රමෝද වී සතුටු වෙත් වා!</span></span> 
     </div> 
     <div class="q2"> <span class="verse v16" data-usfm="PSA.40.16"><span class="content">ඔබේ විමුක්තියට ප්‍රේම කරන්නෝ “හිමි තුමෝ ශ්‍රේෂ්ඨ ය”යි නිරතුරු කියත් වා!</span></span> 
     </div> 
     <div class="q"> <span class="verse v16" data-usfm="PSA.40.16"><span class="content"> </span></span><span class="verse v17" data-usfm="PSA.40.17"><span class="label">17</span><span class="content">මම දුගියෙක්මි, දිළිඳෙක්මි, එහෙත්, හිමි තුමාණෝ මා සිහි කරන සේක.</span></span> 
     </div> 
     <div class="q2"> <span class="verse v17" data-usfm="PSA.40.17"><span class="content">ඔබ මාගේ පිළිසරණ ය;</span></span> 
     </div> 
     <div class="q2"> <span class="verse v17" data-usfm="PSA.40.17"><span class="content">ඔබ මාගේ මිදුම්කරු ය.</span></span> 
     </div> 
     <div class="q2"> <span class="verse v17" data-usfm="PSA.40.17"><span class="content">මාගේ දෙවියෙනි, පමා නොවී වැඩිය මැනව.</span></span> 
     </div> 
    </div> 
   </div> 
  </div>
 </body>
</html>