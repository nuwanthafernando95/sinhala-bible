<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch88" data-usfm="PSA.88">  
     <div class="s1"> <span class="heading"><b>දුගියාගේ මොරගැසීම</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ගේ කාව්‍යමය ගීතයකි. නිජ බිම හේමාන් යන තැනැත්තාගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.88.1"><span class="label">1</span><span class="content">මාගේ දෙවි සමිඳුනි, මාගේ ගැළවුම්කාරයාණෙනි, දිවා කාලයේ මම ඔබට යදිමි;</span></span> 
     </div> 
     <div class="q2"> <span class="verse v1" data-usfm="PSA.88.1"><span class="content">රෑ කාලයේ මම ඔබට හඬගසමි.</span></span> 
     </div> 
     <div class="q"> <span class="verse v1" data-usfm="PSA.88.1"><span class="content"> </span></span><span class="verse v2" data-usfm="PSA.88.2"><span class="label">2</span><span class="content">මාගේ අයැදුම ඔබ වෙත පැමිණේ වා!</span></span> 
     </div> 
     <div class="q2"> <span class="verse v2" data-usfm="PSA.88.2"><span class="content">මාගේ හඬට සවන් දුන මැනව.</span></span> 
     </div> 
     <div class="q"> <span class="verse v2" data-usfm="PSA.88.2"><span class="content"> </span></span><span class="verse v3" data-usfm="PSA.88.3"><span class="label">3</span><span class="content">මාගේ සිත කරදරවලින් ගහණ වී ඇත්තේ ය.</span></span> 
     </div> 
     <div class="q2"> <span class="verse v3" data-usfm="PSA.88.3"><span class="content">මාගේ ජීවිතය මිනී වළට ආසන්න ය,</span></span> 
     </div> 
     <div class="q"> <span class="verse v3" data-usfm="PSA.88.3"><span class="content"> </span></span><span class="verse v4" data-usfm="PSA.88.4"><span class="label">4</span><span class="content">මරණාසන්න කෙනෙකු මෙන් මම ගණන්ගනු ලැබුවෙමි.</span></span> 
     </div> 
     <div class="q2"> <span class="verse v4" data-usfm="PSA.88.4"><span class="content">මම දුබලයෙකු මෙන් වී ඇත්තෙමි.</span></span> 
     </div> 
     <div class="q"> <span class="verse v4" data-usfm="PSA.88.4"><span class="content"> </span></span><span class="verse v5" data-usfm="PSA.88.5"><span class="label">5</span><span class="content">මළවුන් අතර ම උන් කෙනෙකු මෙන් මම අත්හරිනු ලැබුවෙමි;</span></span> 
     </div> 
     <div class="q2"> <span class="verse v5" data-usfm="PSA.88.5"><span class="content">සොහොනේ තැන්පත් කරනු ලැබූ කෙනෙකු මෙන් මම වැටී සිටියෙමි;</span></span> 
     </div> 
     <div class="q2"> <span class="verse v5" data-usfm="PSA.88.5"><span class="content">ඔබ විසින් සදහට ම අමතක කරන ලද ඔබේ සරණින් ඈත් වූවෙකු මෙන් වී සිටිමි.</span></span> 
     </div> 
     <div class="q"> <span class="verse v5" data-usfm="PSA.88.5"><span class="content"> </span></span><span class="verse v6" data-usfm="PSA.88.6"><span class="label">6</span><span class="content">ඔබ මා පාතාලයේ පතුලට හෙළූ සේක.</span></span> 
     </div> 
     <div class="q2"> <span class="verse v6" data-usfm="PSA.88.6"><span class="content">අඳුරු ගැඹුරු පෙදෙසට මා දැමූ සේක.</span></span> 
     </div> 
     <div class="q"> <span class="verse v6" data-usfm="PSA.88.6"><span class="content"> </span></span><span class="verse v7" data-usfm="PSA.88.7"><span class="label">7</span><span class="content">ඔබේ උදහස මට මහ බරකි;</span></span> 
     </div> 
     <div class="q2"> <span class="verse v7" data-usfm="PSA.88.7"><span class="content">ඔබේ කෝපාග්නිය මට පීඩා කරන්නේ ය.</span></span> 
     </div> 
     <div class="q"> <span class="verse v7" data-usfm="PSA.88.7"><span class="content"> </span></span><span class="verse v8" data-usfm="PSA.88.8"><span class="label">8</span><span class="content">ඔබ මාගේ මිතුරන් මා වෙතින් ඈත් කළ සේක.</span></span> 
     </div> 
     <div class="q2"> <span class="verse v8" data-usfm="PSA.88.8"><span class="content">මා ඔවුන්ට පිළිකුලක් මෙන් වන්නට හළ සේක.</span></span> 
     </div> 
     <div class="q2"> <span class="verse v8" data-usfm="PSA.88.8"><span class="content">සිරගත වී සිටි බැවින් මට මිදී යා නොහැකි ය.</span></span> 
     </div> 
     <div class="q"> <span class="verse v8" data-usfm="PSA.88.8"><span class="content"> </span></span><span class="verse v9" data-usfm="PSA.88.9"><span class="label">9</span><span class="content">කරදර නිසා මාගේ නෙත් අඳුරු වී ඇත්තේ ය.</span></span> 
     </div> 
     <div class="q2"> <span class="verse v9" data-usfm="PSA.88.9"><span class="content">සමිඳුනි, මම දිනපතා ඔබ අයැදිමි;</span></span> 
     </div> 
     <div class="q2"> <span class="verse v9" data-usfm="PSA.88.9"><span class="content">ඔබ වෙත මාගේ අත් ඔසවන්නෙමි.</span></span> 
     </div> 
     <div class="q"> <span class="verse v9" data-usfm="PSA.88.9"><span class="content"> </span></span><span class="verse v10" data-usfm="PSA.88.10"><span class="label">10</span><span class="content">ඔබ වහන්සේ මළවුන් උදෙසා අසිරිමත් දේ කරන සේක් ද?</span></span> 
     </div> 
     <div class="q2"> <span class="verse v10" data-usfm="PSA.88.10"><span class="content">ඔව්හු නැඟිට ඔබ පසසන්නෝ ද?</span></span> 
     </div> 
     <div class="q"> <span class="verse v10" data-usfm="PSA.88.10"><span class="content"> </span></span><span class="verse v11" data-usfm="PSA.88.11"><span class="label">11</span><span class="content">සොහොන් වළෙහි දී ඔබේ තිර පෙම ගැන ද පාතාලයෙහි දී ඔබේ විශ්වාසවන්තකම ගැන ද කතා කරනු ලැබේ ද?</span></span> 
     </div> 
     <div class="q"> <span class="verse v11" data-usfm="PSA.88.11"><span class="content"> </span></span><span class="verse v12" data-usfm="PSA.88.12"><span class="label">12</span><span class="content">ඔබේ අසිරිමත් ක්‍රියා අඳුරෙහි දී පෙන්වනු ලැබේ ද?</span></span> 
     </div> 
     <div class="q2"> <span class="verse v12" data-usfm="PSA.88.12"><span class="content">ඔබේ යහපත්කම මළවුන්ගේ දේශයෙහි දී සිහි කරනු ලැබේ ද?</span></span> 
     </div> 
     <div class="q"> <span class="verse v12" data-usfm="PSA.88.12"><span class="content"> </span></span><span class="verse v13" data-usfm="PSA.88.13"><span class="label">13</span><span class="content">සමිඳුනි, මම ඔබට හඬගසන්නෙමි;</span></span> 
     </div> 
     <div class="q2"> <span class="verse v13" data-usfm="PSA.88.13"><span class="content">අලුයම මාගේ අයැදුම ඔබ වෙත පැමිණේ වා!</span></span> 
     </div> 
     <div class="q"> <span class="verse v13" data-usfm="PSA.88.13"><span class="content"> </span></span><span class="verse v14" data-usfm="PSA.88.14"><span class="label">14</span><span class="content">සමිඳුනි!</span></span> 
     </div> 
     <div class="q2"> <span class="verse v14" data-usfm="PSA.88.14"><span class="content">ඔබ මා ප්‍රතික්ෂේප කරන්නේ මන් ද?</span></span> 
     </div> 
     <div class="q2"> <span class="verse v14" data-usfm="PSA.88.14"><span class="content">මා වෙතින් ඔබේ මුහුණ සඟවා ගන්නේ මන් ද?</span></span> 
     </div> 
     <div class="q"> <span class="verse v14" data-usfm="PSA.88.14"><span class="content"> </span></span><span class="verse v15" data-usfm="PSA.88.15"><span class="label">15</span><span class="content">යොවුන් වියේ පටන් පීඩිත ව කෙඳිරි ගාමින් මම මැරෙන්නට ආසන්න ව සිටියෙමි;</span></span> 
     </div> 
     <div class="q2"> <span class="verse v15" data-usfm="PSA.88.15"><span class="content">ඔබෙන් පැමිණෙන දඬුවම්වල බරින් මම තැළී පොඩි වී සිටියෙමි.</span></span> 
     </div> 
     <div class="q"> <span class="verse v15" data-usfm="PSA.88.15"><span class="content"> </span></span><span class="verse v16" data-usfm="PSA.88.16"><span class="label">16</span><span class="content">ඔබේ කෝපාග්නිය මා ඉහවහ ගොස් ඇත්තේ ය.</span></span> 
     </div> 
     <div class="q2"> <span class="verse v16" data-usfm="PSA.88.16"><span class="content">ඔබේ බියකරු පහර මා විනාශ කර ඇත්තේ ය.</span></span> 
     </div> 
     <div class="q"> <span class="verse v16" data-usfm="PSA.88.16"><span class="content"> </span></span><span class="verse v17" data-usfm="PSA.88.17"><span class="label">17</span><span class="content">ගංවතුරක් මෙන් ඒවා දවස පුරා මා වටලා සිටින්නේ ය.</span></span> 
     </div> 
     <div class="q2"> <span class="verse v17" data-usfm="PSA.88.17"><span class="content">හාත්පසින් ඒවා ළං වී මා වසා ගන්නේ ය.</span></span> 
     </div> 
     <div class="q"> <span class="verse v17" data-usfm="PSA.88.17"><span class="content"> </span></span><span class="verse v18" data-usfm="PSA.88.18"><span class="label">18</span><span class="content">මාගේ හිත මිතුරු අසල්වාසීන් පවා ඔබ මා වෙතින් දුරු කළ සේක.</span></span> 
     </div> 
     <div class="q2"> <span class="verse v18" data-usfm="PSA.88.18"><span class="content">මාගේ එක ම හිත මිතුරා නම් අඳුර වේ.</span></span> 
     </div> 
    </div> 
   </div> 
  </div>
 </body>
</html>