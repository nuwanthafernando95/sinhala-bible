<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch132" data-usfm="PSA.132">  
     <div class="s1"> <span class="heading"><b>දෙව් මැදුර ගැන ප්‍රශංසා ගීයක්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.132.1"><span class="label">1</span><span class="content">සමිඳුනි, දාවිත් වින්ද දුක් කරදර සියල්ල ඔහුගේ යහපත උදෙසා සිහිකළ මැනව.</span></span> 
     </div> 
     <div class="q"> <span class="verse v1" data-usfm="PSA.132.1"><span class="content"> </span></span><span class="verse v2" data-usfm="PSA.132.2"><span class="label">2</span><span class="content">ඔහු සමිඳුන්ට දිවුරමින්, ජාකොබ්ගේ පරාක්‍රමයාණන් වහන්සේට පොරොන්දු වෙමින් කී මේ දේ සිහි කළ මැනව:</span></span> 
     </div> 
     <div class="q"> <span class="verse v2" data-usfm="PSA.132.2"><span class="content"> </span></span><span class="verse v3" data-usfm="PSA.132.3"><span class="label">3</span><span class="content">“මාගේ නිවෙස තුළට වත්, මාගේ යහනට වත් මම නොයන්නෙමි;</span></span> 
     </div> 
     <div class="q"> <span class="verse v3" data-usfm="PSA.132.3"><span class="content"> </span></span><span class="verse v4" data-usfm="PSA.132.4"><span class="label">4</span><span class="content">මම විවේකය නොගනිමි;</span></span> 
     </div> 
     <div class="q2"> <span class="verse v4" data-usfm="PSA.132.4"><span class="content">දෑස පියා නොගනිමි.</span></span> 
     </div> 
     <div class="q"> <span class="verse v4" data-usfm="PSA.132.4"><span class="content"> </span></span><span class="verse v5" data-usfm="PSA.132.5"><span class="label">5</span><span class="content">සමිඳුන්ට වාසස්ථානයක් සොයන තුරු, ජාකොබ්ගේ පරාක්‍රමයාණන් වහන්සේට මණ්ඩපයක් සපයන තුරු මම එසේ කරන්නෙමි.”</span></span> 
     </div> 
     <div class="q"> <span class="verse v5" data-usfm="PSA.132.5"><span class="content"> </span></span><span class="verse v6" data-usfm="PSA.132.6"><span class="label">6</span><span class="content"> </span><span class="content">බෙත්ලෙහෙමේ දී ගිවිසුම් කරඬුව ගැන ඇසුවෙමු.</span></span> 
     </div> 
     <div class="q2"> <span class="verse v6" data-usfm="PSA.132.6"><span class="content">වන ලැහැබ් තුළ එය අපට සම්බ විය.</span></span> 
     </div> 
     <div class="q"> <span class="verse v6" data-usfm="PSA.132.6"><span class="content"> </span></span><span class="verse v7" data-usfm="PSA.132.7"><span class="label">7</span><span class="content">අපි එතුමන්ගේ මණ්ඩපවලට යන්නෙමු;</span></span> 
     </div> 
     <div class="q2"> <span class="verse v7" data-usfm="PSA.132.7"><span class="content">එතුමන්ගේ පාපුටුව ළඟ නමස්කාර කරන්නෙමු.</span></span> 
     </div> 
     <div class="q"> <span class="verse v7" data-usfm="PSA.132.7"><span class="content"> </span></span><span class="verse v8" data-usfm="PSA.132.8"><span class="label">8</span><span class="content">සමිඳුනි, නැඟිට ඔබේ බල මහිමයේ සංකේතය වන ගිවිසුම් කරඬුව ඇති ව, ඔබේ විශ්‍රාම ස්ථානයට වැඩිය මැනව.</span></span> 
     </div> 
     <div class="q"> <span class="verse v8" data-usfm="PSA.132.8"><span class="content"> </span></span><span class="verse v9" data-usfm="PSA.132.9"><span class="label">9</span><span class="content">ඔබේ පූජකයෝ දැහැමිකමින් සැරසෙත් වා!</span></span> 
     </div> 
     <div class="q2"> <span class="verse v9" data-usfm="PSA.132.9"><span class="content">ඔබේ සැදැහැවත්හු තුති ගොස කරත් වා!</span></span> 
     </div> 
     <div class="q"> <span class="verse v9" data-usfm="PSA.132.9"><span class="content"> </span></span><span class="verse v10" data-usfm="PSA.132.10"><span class="label">10</span><span class="content">ඔබේ මෙහෙකරු වූ දාවිත්ට දුන් පොරොන්දුව පරිදි ඔබේ අභිෂේක ලත් තැනැත්තා පිළිකෙව් නොකළ මැනව.</span></span> 
     </div> 
     <div class="q"> <span class="verse v10" data-usfm="PSA.132.10"><span class="content"> </span></span><span class="verse v11" data-usfm="PSA.132.11"><span class="label">11</span><span class="content"> </span><span class="content">සමිඳාණෝ සැබැවින් ම දාවිත්ට මෙලෙස දිවුළ සේක:</span></span> 
     </div> 
     <div class="q2"> <span class="verse v11" data-usfm="PSA.132.11"><span class="content">“නුඹේ ම කුමරෙකු නුඹේ සිහසුනට පත් කරන්නෙමි.</span></span> 
     </div> 
     <div class="q"> <span class="verse v11" data-usfm="PSA.132.11"><span class="content"> </span></span><span class="verse v12" data-usfm="PSA.132.12"><span class="label">12</span><span class="content">නුඹේ පුත්‍රයෝ මාගේ ගිවිසුම ද මා ඔවුන්ට උගන්වන ශික්ෂා පද ද රක්ෂා කරන්නෝ නම්, ඔවුන්ගේ පුත්‍රයෝත් නුඹේ සිහසුන අරා සදාකල් හිඳගන්නෝ ය,”</span></span> 
     </div> 
     <div class="q"> <span class="verse v12" data-usfm="PSA.132.12"><span class="content"> </span></span><span class="verse v13" data-usfm="PSA.132.13"><span class="label">13</span><span class="content">සමිඳාණෝ සියොන් තෝරාගත් සේක.</span></span> 
     </div> 
     <div class="q2"> <span class="verse v13" data-usfm="PSA.132.13"><span class="content">සිය වාසභවනය ලෙස ඊට කැමැති වූ සේක.</span></span> 
     </div> 
     <div class="q"> <span class="verse v13" data-usfm="PSA.132.13"><span class="content"> </span></span><span class="verse v14" data-usfm="PSA.132.14"><span class="label">14</span><span class="content">මෙය සදාකල් ම මාගේ වාසස්ථානය වේ.</span></span> 
     </div> 
     <div class="q2"> <span class="verse v14" data-usfm="PSA.132.14"><span class="content">මම මෙහි වැඩ වසන්නෙමි;</span></span> 
     </div> 
     <div class="q2"> <span class="verse v14" data-usfm="PSA.132.14"><span class="content">මම ඊට කැමැති වෙමි.</span></span> 
     </div> 
     <div class="q"> <span class="verse v14" data-usfm="PSA.132.14"><span class="content"> </span></span><span class="verse v15" data-usfm="PSA.132.15"><span class="label">15</span><span class="content">සියොන්හි වැසියන්ට ආහාර බහුලත්වයෙන් මම ආසිරි දෙන්නෙමි;</span></span> 
     </div> 
     <div class="q2"> <span class="verse v15" data-usfm="PSA.132.15"><span class="content">එහි දුප්පතුන් කෑමෙන් තෘප්තියට පමුණුවන්නෙමි.</span></span> 
     </div> 
     <div class="q"> <span class="verse v15" data-usfm="PSA.132.15"><span class="content"> </span></span><span class="verse v16" data-usfm="PSA.132.16"><span class="label">16</span><span class="content">එහි පූජකයන් ගැළවීමේ සළුවෙන් සරසන්නෙමි.</span></span> 
     </div> 
     <div class="q2"> <span class="verse v16" data-usfm="PSA.132.16"><span class="content">එහි සැදැහැවත්හු තුති ගොස කරන්නෝ ය.</span></span> 
     </div> 
     <div class="q"> <span class="verse v16" data-usfm="PSA.132.16"><span class="content"> </span></span><span class="verse v17" data-usfm="PSA.132.17"><span class="label">17</span><span class="content"> </span><span class="content">එහි දාවිත්ගෙන් පැවැතෙන්නෙකු බලවත් රජෙකු කරන්නෙමි.</span></span> 
     </div> 
     <div class="q2"> <span class="verse v17" data-usfm="PSA.132.17"><span class="content">මාගේ අභිෂේක ලත් තැනැත්තාට පහනක් මෙන් දිළෙන්නට සලසන්නෙමි.</span></span> 
     </div> 
     <div class="q"> <span class="verse v17" data-usfm="PSA.132.17"><span class="content"> </span></span><span class="verse v18" data-usfm="PSA.132.18"><span class="label">18</span><span class="content">ඔහුගේ සතුරන් ලජ්ජාවට පත් කරන්නෙමි.</span></span> 
     </div> 
     <div class="q2"> <span class="verse v18" data-usfm="PSA.132.18"><span class="content">එහෙත්, ඔහු මත ඔහුගේ කිරුළ බබළන්නේ ය.</span></span> 
     </div> 
    </div> 
   </div> 
  </div>
 </body>
</html>