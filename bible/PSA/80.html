<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch80" data-usfm="PSA.80">  
     <div class="s1"> <span class="heading"><b>ජාතියේ ශෝක ගීය</b></span> 
     </div> 
     <div class="cd"> <span class="heading"><b>ප්‍රසිද්ධ ආඥාවකි. ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.80.1"><span class="label">1</span><span class="content"> </span><span class="content">ජෝසෙප්ගේ පරපුර බැටළු රැළක් මෙන් ගෙන යන</span></span> 
     </div> 
     <div class="q2"> <span class="verse v1" data-usfm="PSA.80.1"><span class="content">ඉශ්රායෙල්වරුන්ගේ එඬේරාණෙනි, අපට සවන් දුන මැනව.</span></span> 
     </div> 
     <div class="q"> <span class="verse v1" data-usfm="PSA.80.1"><span class="content"> </span></span><span class="verse v2" data-usfm="PSA.80.2"><span class="label">2</span><span class="content">කෙරුබ්වරුන් මත අසුන් අරා දර්ශනය වුව මැනව.</span></span> 
     </div> 
     <div class="q2"> <span class="verse v2" data-usfm="PSA.80.2"><span class="content">එප්‍රායිම්, බෙන්ජමින් සහ මනස්සේ යන අයගේ පෙළපත් අබිමුව තෙදින් වැජඹෙනු මැනව.</span></span> 
     </div> 
     <div class="q2"> <span class="verse v2" data-usfm="PSA.80.2"><span class="content">අප මුදාගැනීමට වැඩිය මැනව.</span></span> 
     </div> 
     <div class="q"> <span class="verse v2" data-usfm="PSA.80.2"><span class="content"> </span></span><span class="verse v3" data-usfm="PSA.80.3"><span class="label">3</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v3" data-usfm="PSA.80.3"><span class="content">අප ආපසු ගෙන ගිය මැනව.</span></span> 
     </div> 
     <div class="q2"> <span class="verse v3" data-usfm="PSA.80.3"><span class="content">අප මිදෙන පිණිස ඔබේ සිරි වත සිරිය පෙන්වුව මැනව.</span></span> 
     </div> 
     <div class="q"> <span class="verse v3" data-usfm="PSA.80.3"><span class="content"> </span></span><span class="verse v4" data-usfm="PSA.80.4"><span class="label">4</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v4" data-usfm="PSA.80.4"><span class="content">සව් බලැති දෙවිඳුනි, ඔබේ සෙනඟගේ අයැදීම ගැන කොපමණ කල් ඔබ උදහස් ව සිටින සේක් ද?</span></span> 
     </div> 
     <div class="q"> <span class="verse v4" data-usfm="PSA.80.4"><span class="content"> </span></span><span class="verse v5" data-usfm="PSA.80.5"><span class="label">5</span><span class="content">දුක් නමැති ආහාර ඔබ අපට කන්න දුන් සේක;</span></span> 
     </div> 
     <div class="q2"> <span class="verse v5" data-usfm="PSA.80.5"><span class="content">අපට කඳුළින් පිරුණු බඳුනක් බොන්න දුන් සේක.</span></span> 
     </div> 
     <div class="q"> <span class="verse v5" data-usfm="PSA.80.5"><span class="content"> </span></span><span class="verse v6" data-usfm="PSA.80.6"><span class="label">6</span><span class="content">අපේ අසල්වැසියන්ගේ පරිහාසයට ඔබ අප ලක් කළ සේක.</span></span> 
     </div> 
     <div class="q2"> <span class="verse v6" data-usfm="PSA.80.6"><span class="content">අපේ සතුරෝ අපට උසුළු-විසුළු පෑවෝ ය.</span></span> 
     </div> 
     <div class="q"> <span class="verse v6" data-usfm="PSA.80.6"><span class="content"> </span></span><span class="verse v7" data-usfm="PSA.80.7"><span class="label">7</span><span class="content">සව් බලැති දෙවිඳුනි, අප ආපසු ගෙන ගිය මැනව.</span></span> 
     </div> 
     <div class="q2"> <span class="verse v7" data-usfm="PSA.80.7"><span class="content">අප මිදෙන පිණිස ඔබේ සිරි වත සිරිය පෙන්වුව මැනව.</span></span> 
     </div> 
     <div class="q"> <span class="verse v7" data-usfm="PSA.80.7"><span class="content"> </span></span><span class="verse v8" data-usfm="PSA.80.8"><span class="label">8</span><span class="content">ඔබ මිදි වැලක් වන අප මිසරයෙන් ගෙනා සේක;</span></span> 
     </div> 
     <div class="q2"> <span class="verse v8" data-usfm="PSA.80.8"><span class="content">විජාතීන් පන්නාදමා ඔබ එය රෝපණය කළ සේක.</span></span> 
     </div> 
     <div class="q"> <span class="verse v8" data-usfm="PSA.80.8"><span class="content"> </span></span><span class="verse v9" data-usfm="PSA.80.9"><span class="label">9</span><span class="content">එය වැඩෙන පිණිස ඔබ තැනක් සූදානම් කළ සේක;</span></span> 
     </div> 
     <div class="q2"> <span class="verse v9" data-usfm="PSA.80.9"><span class="content">එය ගැඹුරට මුල් ඇද්දේ ය.</span></span> 
     </div> 
     <div class="q2"> <span class="verse v9" data-usfm="PSA.80.9"><span class="content">එය දේශය පුරා පැතිර ගියේ ය.</span></span> 
     </div> 
     <div class="q"> <span class="verse v9" data-usfm="PSA.80.9"><span class="content"> </span></span><span class="verse v10" data-usfm="PSA.80.10"><span class="label">10</span><span class="content">එහි සෙවණින් කඳුකර පෙදෙස ද එහි අතු රිකිලිවලින් මහ සීඩර් ගස් ද පවා වැසී ගියේ ය.</span></span> 
     </div> 
     <div class="q"> <span class="verse v10" data-usfm="PSA.80.10"><span class="content"> </span></span><span class="verse v11" data-usfm="PSA.80.11"><span class="label">11</span><span class="content">එහි අතු මුහුද දක්වා ද එහි රිකිලි යුප්‍රටීස් දක්වා ද විහිදී ගියේ ය.</span></span> 
     </div> 
     <div class="q"> <span class="verse v11" data-usfm="PSA.80.11"><span class="content"> </span></span><span class="verse v12" data-usfm="PSA.80.12"><span class="label">12</span><span class="content">මඟ යන එන සියල්ලන් එහි පල නෙළනු පිණිස එහි වැට කඩුලු වනසාලූයේ කුමක් නිසා ද?</span></span> 
     </div> 
     <div class="q"> <span class="verse v12" data-usfm="PSA.80.12"><span class="content"> </span></span><span class="verse v13" data-usfm="PSA.80.13"><span class="label">13</span><span class="content">වල් ඌරෝ එය පාගා දැම්මෝ ය;</span></span> 
     </div> 
     <div class="q2"> <span class="verse v13" data-usfm="PSA.80.13"><span class="content">නිදැල්ලේ සැරිසරන වල් සත්තු එය කා දැම්මෝ ය.</span></span> 
     </div> 
     <div class="q"> <span class="verse v13" data-usfm="PSA.80.13"><span class="content"> </span></span><span class="verse v14" data-usfm="PSA.80.14"><span class="label">14</span><span class="content">අහෝ සව් බලැති දෙවිඳුනි!</span></span> 
     </div> 
     <div class="q2"> <span class="verse v14" data-usfm="PSA.80.14"><span class="content">අප වෙත හැරුණ මැනව.</span></span> 
     </div> 
     <div class="q2"> <span class="verse v14" data-usfm="PSA.80.14"><span class="content">සගලොව සිට නෙත් යොමා බලා මේ මිදිවැල වන අප රැකගත මැනව.</span></span> 
     </div> 
     <div class="q"> <span class="verse v14" data-usfm="PSA.80.14"><span class="content"> </span></span><span class="verse v15" data-usfm="PSA.80.15"><span class="label">15</span><span class="content">ඔබේ දකුණතින් රෝපණය කළ දේ සැලකුව මැනව;</span></span> 
     </div> 
     <div class="q2"> <span class="verse v15" data-usfm="PSA.80.15"><span class="content">ඔබට ම සවිමත් කරගත් දේ බැලුව මැනව.</span></span> 
     </div> 
     <div class="q"> <span class="verse v15" data-usfm="PSA.80.15"><span class="content"> </span></span><span class="verse v16" data-usfm="PSA.80.16"><span class="label">16</span><span class="content">අපේ සතුරෝ එය කපා ගින්නෙන් පුළුස්සා දැමුවෝ ය.</span></span> 
     </div> 
     <div class="q2"> <span class="verse v16" data-usfm="PSA.80.16"><span class="content">ඔබේ බැල්මේ තර්ජනයෙන් ඔව්හු වැනසී යති.</span></span> 
     </div> 
     <div class="q"> <span class="verse v16" data-usfm="PSA.80.16"><span class="content"> </span></span><span class="verse v17" data-usfm="PSA.80.17"><span class="label">17</span><span class="content">ඔබේ හස්තය ඔබේ දකුණු පස සිටින මිනිසා කෙරෙහි පතිත වේ වා!</span></span> 
     </div> 
     <div class="q2"> <span class="verse v17" data-usfm="PSA.80.17"><span class="content">ඔබේ යහපතට ඔබ ම සවි ශක්තිමත් කළ ජාතිය කෙරෙහි එය පහළ වේ වා!</span></span> 
     </div> 
     <div class="q"> <span class="verse v17" data-usfm="PSA.80.17"><span class="content"> </span></span><span class="verse v18" data-usfm="PSA.80.18"><span class="label">18</span><span class="content">එවිට අපි කවදාවත් ඔබට පිටුපා නොයන්නෙමු.</span></span> 
     </div> 
     <div class="q2"> <span class="verse v18" data-usfm="PSA.80.18"><span class="content">අපට ජීවත් වීමට ඉඩ දුන මැනව.</span></span> 
     </div> 
     <div class="q2"> <span class="verse v18" data-usfm="PSA.80.18"><span class="content">අපි ඔබේ නාමයෙන් අයැද ඔබ පසසන්නෙමු.</span></span> 
     </div> 
     <div class="q"> <span class="verse v18" data-usfm="PSA.80.18"><span class="content"> </span></span><span class="verse v19" data-usfm="PSA.80.19"><span class="label">19</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v19" data-usfm="PSA.80.19"><span class="content">සව් බලැති දෙවිඳුනි!</span></span> 
     </div> 
     <div class="q2"> <span class="verse v19" data-usfm="PSA.80.19"><span class="content">අප ආපසු ගෙන ගිය මැනව.</span></span> 
     </div> 
     <div class="q2"> <span class="verse v19" data-usfm="PSA.80.19"><span class="content">අප මිදෙන පිණිස ඔබේ සිරි වත සිරිය පෙන්වුව මැනව.</span></span> 
     </div> 
    </div> 
   </div> 
  </div>
 </body>
</html>