<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch16" data-usfm="PSA.16">  
     <div class="s1"> <span class="heading"><b>හිමි තුම පරම සැපත ය.</b></span> 
     </div> 
     <div class="cd"> <span class="heading"><b>දාවිත්ගේ මික්තාම් නම් කාව්‍යයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.16.1"><span class="label">1</span><span class="content">දෙවිඳුනි, මම ඔබ සරණකොට ගතිමි.</span></span> 
     </div> 
     <div class="q2"> <span class="verse v1" data-usfm="PSA.16.1"><span class="content">එබැවින් මා රැකගත මැනව.</span></span> 
     </div> 
     <div class="q"> <span class="verse v1" data-usfm="PSA.16.1"><span class="content"> </span></span><span class="verse v2" data-usfm="PSA.16.2"><span class="label">2</span><span class="content">මම මෙසේ කීමි:</span></span> 
     </div> 
     <div class="q2"> <span class="verse v2" data-usfm="PSA.16.2"><span class="content">“සමිඳුනි, ඔබ මාගේ සමිඳාණන් වහන්සේ ය, මාගේ සව් සම්පත ය.</span></span> 
     </div> 
     <div class="q2"> <span class="verse v2" data-usfm="PSA.16.2"><span class="content">ඔබ හැර අන්කිසි සෙතක් මට නැත්තේ ය.”</span></span> 
     </div> 
     <div class="q"> <span class="verse v2" data-usfm="PSA.16.2"><span class="content"> </span></span><span class="verse v3" data-usfm="PSA.16.3"><span class="label">3</span><span class="content">මිහි මත වසන බැතිමත්හු උතුම් වන්නෝ ය;</span></span> 
     </div> 
     <div class="q2"> <span class="verse v3" data-usfm="PSA.16.3"><span class="content">ඔවුන් පිළිබඳ විපුල සතුටක් මට ඇත්තේ ය.</span></span> 
     </div> 
     <div class="q"> <span class="verse v3" data-usfm="PSA.16.3"><span class="content"> </span></span><span class="verse v4" data-usfm="PSA.16.4"><span class="label">4</span><span class="content">අන් දෙවි පිහිටක් පතා දුවන අයගේ දුක බොහෝ වන්නේ ය.</span></span> 
     </div> 
     <div class="q2"> <span class="verse v4" data-usfm="PSA.16.4"><span class="content">පානීය ලේ පූජා මම ඔවුන්ට නොපුදන්නෙමි;</span></span> 
     </div> 
     <div class="q2"> <span class="verse v4" data-usfm="PSA.16.4"><span class="content">ඔවුන්ගේ නාම මා මුවින් නොපවසන්නෙමි.</span></span> 
     </div> 
     <div class="q"> <span class="verse v4" data-usfm="PSA.16.4"><span class="content"> </span></span><span class="verse v5" data-usfm="PSA.16.5"><span class="label">5</span><span class="content">සමිඳුනි, මාගේ උරුමය හා ඉරණම ඔබ වහන්සේ ය.</span></span> 
     </div> 
     <div class="q2"> <span class="verse v5" data-usfm="PSA.16.5"><span class="content">ඔබ, ඔබ පමණක් ම මා උරුම කොටස රක්නා සේක.</span></span> 
     </div> 
     <div class="q"> <span class="verse v5" data-usfm="PSA.16.5"><span class="content"> </span></span><span class="verse v6" data-usfm="PSA.16.6"><span class="label">6</span><span class="content">මාගේ වතු පිටිවල සීමා රම්‍ය තැන්වල පිහිටා ඇත්තේ ය.</span></span> 
     </div> 
     <div class="q2"> <span class="verse v6" data-usfm="PSA.16.6"><span class="content">මා සතු උරුමය ප්‍රියංකර ය.</span></span> 
     </div> 
     <div class="q"> <span class="verse v6" data-usfm="PSA.16.6"><span class="content"> </span></span><span class="verse v7" data-usfm="PSA.16.7"><span class="label">7</span><span class="content">මට උවදෙස් දෙන හිමි තුමන් හට තුති කරන්නෙමි.</span></span> 
     </div> 
     <div class="q2"> <span class="verse v7" data-usfm="PSA.16.7"><span class="content">රෑ යාම්වල දී මා සිත්සතන්හි නුවණ පහළ වන්නේ ය.</span></span> 
     </div> 
     <div class="q"> <span class="verse v7" data-usfm="PSA.16.7"><span class="content"> </span></span><span class="verse v8" data-usfm="PSA.16.8"><span class="label">8</span><span class="content"> </span><span class="content">හිමි තුමන් නිරතුරු මා අබියස තබාගන්නෙමි.</span></span> 
     </div> 
     <div class="q2"> <span class="verse v8" data-usfm="PSA.16.8"><span class="content">මා දකුණු පස එතුමාණන් වැඩ වසන බැවින් මම නොසැලෙන්නෙමි.</span></span> 
     </div> 
     <div class="q"> <span class="verse v8" data-usfm="PSA.16.8"><span class="content"> </span></span><span class="verse v9" data-usfm="PSA.16.9"><span class="label">9</span><span class="content">එබැවින් මසිත උදන් අනයි;</span></span> 
     </div> 
     <div class="q2"> <span class="verse v9" data-usfm="PSA.16.9"><span class="content">මහද ප්‍රීතියෙන් පිනා යන්නේ ය;</span></span> 
     </div> 
     <div class="q2"> <span class="verse v9" data-usfm="PSA.16.9"><span class="content">මා ගත සුරැකි ව ඇත්තේ ය.</span></span> 
     </div> 
     <div class="q"> <span class="verse v9" data-usfm="PSA.16.9"><span class="content"> </span></span><span class="verse v10" data-usfm="PSA.16.10"><span class="label">10</span><span class="content"> </span><span class="content">මන්ද, ඔබ මා පාතාලයෙහි නොරඳවන සේක;</span></span> 
     </div> 
     <div class="q2"> <span class="verse v10" data-usfm="PSA.16.10"><span class="content">ඔබේ දැහැමි තැනැත්තාට ජරාපත් වීමට ඉඩ නොදෙන සේක.</span></span> 
     </div> 
     <div class="q"> <span class="verse v10" data-usfm="PSA.16.10"><span class="content"> </span></span><span class="verse v11" data-usfm="PSA.16.11"><span class="label">11</span><span class="content">ඔබ මට ජීවන මඟ හෙළි කරන සේක.</span></span> 
     </div> 
     <div class="q2"> <span class="verse v11" data-usfm="PSA.16.11"><span class="content">ඔබ අබිමුවෙහි පිරිපුන් සතුට මට වන්නේ ය.</span></span> 
     </div> 
     <div class="q2"> <span class="verse v11" data-usfm="PSA.16.11"><span class="content">ඔබ දකුණු පස සැප සම්පත් සදහට ම ඇත්තේ ය.</span></span> 
     </div> 
    </div> 
   </div> 
  </div>
 </body>
</html>