<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch51" data-usfm="PSA.51">  
     <div class="s1"> <span class="heading"><b>පව් කමාව සඳහා අයැදීම</b></span> 
     </div> 
     <div class="cd"> <span class="heading"><b>බැත්-ෂෙබා සමඟ පරදාර සේවනයෙහි යෙදුණු දාවිත් වෙත නාතාන් ගිය පසු දාවිත් තැනූ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.51.1"><span class="label">1</span><span class="content"> </span><span class="content">දෙවිඳුනි, ඔබේ දයා කරුණාවෙන් මට අනුකම්පා කළ මැනව;</span></span> 
     </div> 
     <div class="q2"> <span class="verse v1" data-usfm="PSA.51.1"><span class="content">ඔබේ විපුල දයාවෙන් මාගේ අපරාධ මකාදැමුව මැනව.</span></span> 
     </div> 
     <div class="q"> <span class="verse v1" data-usfm="PSA.51.1"><span class="content"> </span></span><span class="verse v2" data-usfm="PSA.51.2"><span class="label">2</span><span class="content">මාගේ කෙලෙස් මලින් මා මුළුමනින් සෝදාලුව මැනව;</span></span> 
     </div> 
     <div class="q2"> <span class="verse v2" data-usfm="PSA.51.2"><span class="content">මාගේ පාප මලින් මා පිවිතුරු කළ මැනව.</span></span> 
     </div> 
     <div class="q"> <span class="verse v2" data-usfm="PSA.51.2"><span class="content"> </span></span><span class="verse v3" data-usfm="PSA.51.3"><span class="label">3</span><span class="content">මාගේ අපරාධ මම මැනැවින් දනිමි.</span></span> 
     </div> 
     <div class="q2"> <span class="verse v3" data-usfm="PSA.51.3"><span class="content">දිවා රෑ දෙක්හි මාගේ පාප මට සිහි වේ.</span></span> 
     </div> 
     <div class="q"> <span class="verse v3" data-usfm="PSA.51.3"><span class="content"> </span></span><span class="verse v4" data-usfm="PSA.51.4"><span class="label">4</span><span class="content"> </span><span class="content">ඔබට විරුද්ධව, ඔබට පමණක් විරුද්ධ ව මම පව් කෙළෙමි;</span></span> 
     </div> 
     <div class="q2"> <span class="verse v4" data-usfm="PSA.51.4"><span class="content">ඔබ හමුවෙහි මම නපුර කෙළෙමි.</span></span> 
     </div> 
     <div class="q2"> <span class="verse v4" data-usfm="PSA.51.4"><span class="content">එබැවින් ඔබේ තීන්දුව සාධාරණ ය;</span></span> 
     </div> 
     <div class="q2"> <span class="verse v4" data-usfm="PSA.51.4"><span class="content">ඔබේ විනිශ්චය යුක්ති සහගත ය.</span></span> 
     </div> 
     <div class="q"> <span class="verse v4" data-usfm="PSA.51.4"><span class="content"> </span></span><span class="verse v5" data-usfm="PSA.51.5"><span class="label">5</span><span class="content">පවට නැම්ම ඇතිව යි, මා මෙලොව උපන්නේ;</span></span> 
     </div> 
     <div class="q2"> <span class="verse v5" data-usfm="PSA.51.5"><span class="content">කෙලෙස් මලින් යුතුව යි, මා මව් කුසේ පිළිසිඳුණේ.</span></span> 
     </div> 
     <div class="q"> <span class="verse v5" data-usfm="PSA.51.5"><span class="content"> </span></span><span class="verse v6" data-usfm="PSA.51.6"><span class="label">6</span><span class="content">සත්‍යයට හා අවංක බවට ඔබ ප්‍රිය කරන සේක.</span></span> 
     </div> 
     <div class="q2"> <span class="verse v6" data-usfm="PSA.51.6"><span class="content">එබැවින් සැබෑ ප්‍රඥාව මට ඉගැන්නුව මැනව.</span></span> 
     </div> 
     <div class="q"> <span class="verse v6" data-usfm="PSA.51.6"><span class="content"> </span></span><span class="verse v7" data-usfm="PSA.51.7"><span class="label">7</span><span class="content">ආසිරි පැන් මට ඉසිනු මැනව;</span></span> 
     </div> 
     <div class="q2"> <span class="verse v7" data-usfm="PSA.51.7"><span class="content">එවිට මම පිවිතුරු වන්නෙමි.</span></span> 
     </div> 
     <div class="q2"> <span class="verse v7" data-usfm="PSA.51.7"><span class="content">මා ධෝවනය කළ මැනව;</span></span> 
     </div> 
     <div class="q2"> <span class="verse v7" data-usfm="PSA.51.7"><span class="content">එවිට මම හිමට වඩා සුදු වන්නෙමි.</span></span> 
     </div> 
     <div class="q"> <span class="verse v7" data-usfm="PSA.51.7"><span class="content"> </span></span><span class="verse v8" data-usfm="PSA.51.8"><span class="label">8</span><span class="content">මා සිතට සතුට හා සොම්නස දුන මැනව;</span></span> 
     </div> 
     <div class="q2"> <span class="verse v8" data-usfm="PSA.51.8"><span class="content">ඔබ තැළූ පෙළූ මා කයට යළි සුව සෙත දුන මැනව.</span></span> 
     </div> 
     <div class="q"> <span class="verse v8" data-usfm="PSA.51.8"><span class="content"> </span></span><span class="verse v9" data-usfm="PSA.51.9"><span class="label">9</span><span class="content">මාගේ පවින් ඔබේ බැල්ම හරවා ගත මැනව;</span></span> 
     </div> 
     <div class="q2"> <span class="verse v9" data-usfm="PSA.51.9"><span class="content">මාගේ සියලු අපරාධ මකා හැරිය මැනව.</span></span> 
     </div> 
     <div class="q"> <span class="verse v9" data-usfm="PSA.51.9"><span class="content"> </span></span><span class="verse v10" data-usfm="PSA.51.10"><span class="label">10</span><span class="content">දෙවිඳුනි, මා තුළ නිර්මල සිතක් මවා වදාළ මැනව;</span></span> 
     </div> 
     <div class="q2"> <span class="verse v10" data-usfm="PSA.51.10"><span class="content">තිරසර නව ආධ්‍යාත්මයක් මට දුන මැනව.</span></span> 
     </div> 
     <div class="q"> <span class="verse v10" data-usfm="PSA.51.10"><span class="content"> </span></span><span class="verse v11" data-usfm="PSA.51.11"><span class="label">11</span><span class="content">ඔබ හමුයෙන් මා පලවා නොහැරිය මැනව;</span></span> 
     </div> 
     <div class="q2"> <span class="verse v11" data-usfm="PSA.51.11"><span class="content">ඔබේ ශුද්ධාත්මය මා කෙරෙන් ඉවත් නොකළ මැනව.</span></span> 
     </div> 
     <div class="q"> <span class="verse v11" data-usfm="PSA.51.11"><span class="content"> </span></span><span class="verse v12" data-usfm="PSA.51.12"><span class="label">12</span><span class="content">විමුක්තියේ ප්‍රීතිය මට යළි දුන මැනව;</span></span> 
     </div> 
     <div class="q2"> <span class="verse v12" data-usfm="PSA.51.12"><span class="content">අවනත සිතක් දී මා දැරුව මැනව.</span></span> 
     </div> 
     <div class="q"> <span class="verse v12" data-usfm="PSA.51.12"><span class="content"> </span></span><span class="verse v13" data-usfm="PSA.51.13"><span class="label">13</span><span class="content">එවිට මම අපරාධකරුවන්ට ඔබ මඟ පහදා දෙන්නෙමි;</span></span> 
     </div> 
     <div class="q2"> <span class="verse v13" data-usfm="PSA.51.13"><span class="content">පව්කරුවන් ඔබ වෙත හරවාගෙන එන්නෙමි.</span></span> 
     </div> 
     <div class="q"> <span class="verse v13" data-usfm="PSA.51.13"><span class="content"> </span></span><span class="verse v14" data-usfm="PSA.51.14"><span class="label">14</span><span class="content">දෙවිඳුනි, මා ගැළවුම්කාර දෙවිඳුනි, මිනී මැරීමේ අපරාධයෙන් මා මුදාලුව මැනව.</span></span> 
     </div> 
     <div class="q2"> <span class="verse v14" data-usfm="PSA.51.14"><span class="content">එවිට ඔබේ දැහැමි ක්‍රියා ගැන මම උස් හඬින් ගීත ගයන්නෙමි.</span></span> 
     </div> 
     <div class="q"> <span class="verse v14" data-usfm="PSA.51.14"><span class="content"> </span></span><span class="verse v15" data-usfm="PSA.51.15"><span class="label">15</span><span class="content">සමිඳුනි, ගී ගැයුමේ වරම මට දුන මැනව.</span></span> 
     </div> 
     <div class="q2"> <span class="verse v15" data-usfm="PSA.51.15"><span class="content">එවිට මා මුවින් ඔබ පැසසුම් ගයන්නෙමි.</span></span> 
     </div> 
     <div class="q"> <span class="verse v15" data-usfm="PSA.51.15"><span class="content"> </span></span><span class="verse v16" data-usfm="PSA.51.16"><span class="label">16</span><span class="content">ඔබ පුද පඬුරුවලට රිසි නැත;</span></span> 
     </div> 
     <div class="q2"> <span class="verse v16" data-usfm="PSA.51.16"><span class="content">ඔබ ඒවාට රිසි නම්, මම ඒවා ඔබට පුදන්නෙමි.</span></span> 
     </div> 
     <div class="q2"> <span class="verse v16" data-usfm="PSA.51.16"><span class="content">දවන යාග පූජාවලට ද ඔබ රිසි නොවන සේක.</span></span> 
     </div> 
     <div class="q"> <span class="verse v16" data-usfm="PSA.51.16"><span class="content"> </span></span><span class="verse v17" data-usfm="PSA.51.17"><span class="label">17</span><span class="content">දෙවිඳුන් ප්‍රිය පඬුර නම්, බිඳුණු හදවතකි.</span></span> 
     </div> 
     <div class="q2"> <span class="verse v17" data-usfm="PSA.51.17"><span class="content">දෙවිඳුනි, ඔබ තැළුණුබිඳුණු සිතක් ඉවත නොදමන සේක.</span></span> 
     </div> 
     <div class="q"> <span class="verse v17" data-usfm="PSA.51.17"><span class="content"> </span></span><span class="verse v18" data-usfm="PSA.51.18"><span class="label">18</span><span class="content">සියොන් ගිරට ඔබ කරුණාව පා සෙත සැලසුව මැනව;</span></span> 
     </div> 
     <div class="q2"> <span class="verse v18" data-usfm="PSA.51.18"><span class="content">ජෙරුසලමේ කොටු පවුරු යළි ඉදි කළ මැනව.</span></span> 
     </div> 
     <div class="q"> <span class="verse v18" data-usfm="PSA.51.18"><span class="content"> </span></span><span class="verse v19" data-usfm="PSA.51.19"><span class="label">19</span><span class="content">එකල, දවන යාග පූජා වන නියමිත පඬුරුවලට ඔබ ප්‍රිය වන සේක.</span></span> 
     </div> 
     <div class="q2"> <span class="verse v19" data-usfm="PSA.51.19"><span class="content">එවිට ඔබේ පුදසුන මත ඔව්හු ගව පූජා පුදන්නෝ ය.</span></span> 
     </div> 
    </div> 
   </div> 
  </div>
 </body>
</html>