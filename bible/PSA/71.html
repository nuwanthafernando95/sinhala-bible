<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch71" data-usfm="PSA.71">  
     <div class="s1"> <span class="heading"><b>මහල්ලෙකුගේ අයැදුම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.71.1"><span class="label">1</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v1" data-usfm="PSA.71.1"><span class="content">සරණ පතා මම ඔබ වෙත පැමිණියෙමි.</span></span> 
     </div> 
     <div class="q2"> <span class="verse v1" data-usfm="PSA.71.1"><span class="content">කිසි කලක මා ලජ්ජාවට පත් නොකළ මැනව!</span></span> 
     </div> 
     <div class="q"> <span class="verse v1" data-usfm="PSA.71.1"><span class="content"> </span></span><span class="verse v2" data-usfm="PSA.71.2"><span class="label">2</span><span class="content">ඔබේ සාධාරණකම නිසා මට පිහිට වී මා මුදාලුව මැනව!</span></span> 
     </div> 
     <div class="q2"> <span class="verse v2" data-usfm="PSA.71.2"><span class="content">මට සවන් දී මා ගැළෙවුව මැනව!</span></span> 
     </div> 
     <div class="q"> <span class="verse v2" data-usfm="PSA.71.2"><span class="content"> </span></span><span class="verse v3" data-usfm="PSA.71.3"><span class="label">3</span><span class="content">ඔබ මාගේ පර්වතය ද බලකොටුව ද වන බැවින් ඔබ මට රැකවරණය දෙන පර්වතයක් වුව මැනව!</span></span> 
     </div> 
     <div class="q2"> <span class="verse v3" data-usfm="PSA.71.3"><span class="content">මා මුදාලන බලකොටුවක් වුව මැනව!</span></span> 
     </div> 
     <div class="q"> <span class="verse v3" data-usfm="PSA.71.3"><span class="content"> </span></span><span class="verse v4" data-usfm="PSA.71.4"><span class="label">4</span><span class="content">මාගේ දෙවිඳුනි!</span></span> 
     </div> 
     <div class="q2"> <span class="verse v4" data-usfm="PSA.71.4"><span class="content">දුෂ්ටයන්ගේ බලයෙන් මා මුදාගත මැනව;</span></span> 
     </div> 
     <div class="q2"> <span class="verse v4" data-usfm="PSA.71.4"><span class="content">අපරාධකරුගේ ද දුදනාගේ ද ග්‍රහණයෙන් මා මිදුව මැනව!</span></span> 
     </div> 
     <div class="q"> <span class="verse v4" data-usfm="PSA.71.4"><span class="content"> </span></span><span class="verse v5" data-usfm="PSA.71.5"><span class="label">5</span><span class="content">මහෝත්තම දෙවි ස්වාමීනි, ඔබ මාගේ බලාපොරොත්තුව වන සේක.</span></span> 
     </div> 
     <div class="q2"> <span class="verse v5" data-usfm="PSA.71.5"><span class="content">සමිඳුනි, මාගේ තරුණ වියේ සිට මාගේ විශ්වාසය මම ඔබ තුළ තැබුවෙමි.</span></span> 
     </div> 
     <div class="q"> <span class="verse v5" data-usfm="PSA.71.5"><span class="content"> </span></span><span class="verse v6" data-usfm="PSA.71.6"><span class="label">6</span><span class="content">උපන් දා සිට ඔබ මට පිහිට වූ සේක;</span></span> 
     </div> 
     <div class="q2"> <span class="verse v6" data-usfm="PSA.71.6"><span class="content">මවු කුසේ සිට ඔබ මා රැකගත් සේක.</span></span> 
     </div> 
     <div class="q2"> <span class="verse v6" data-usfm="PSA.71.6"><span class="content">මම ඔබ ගැන නිරතුරු ප්‍රශංසා කරන්නෙමි.</span></span> 
     </div> 
     <div class="q"> <span class="verse v6" data-usfm="PSA.71.6"><span class="content"> </span></span><span class="verse v7" data-usfm="PSA.71.7"><span class="label">7</span><span class="content">මම වනාහි බොහෝ දෙනෙකුට ගැටළුවක් මෙන් වූයෙමි.</span></span> 
     </div> 
     <div class="q2"> <span class="verse v7" data-usfm="PSA.71.7"><span class="content">මන්ද, ඔබ මාගේ බලවත් රක්ෂස්ථානය වූ සේක.</span></span> 
     </div> 
     <div class="q"> <span class="verse v7" data-usfm="PSA.71.7"><span class="content"> </span></span><span class="verse v8" data-usfm="PSA.71.8"><span class="label">8</span><span class="content">මාගේ මුඛය ඔබ පැසසීමෙන් පිරී ඇත්තේ ය.</span></span> 
     </div> 
     <div class="q2"> <span class="verse v8" data-usfm="PSA.71.8"><span class="content">මම දවස පුරා ඔබ මහිමය ප්‍රකාශ කරන්නෙමි.</span></span> 
     </div> 
     <div class="q"> <span class="verse v8" data-usfm="PSA.71.8"><span class="content"> </span></span><span class="verse v9" data-usfm="PSA.71.9"><span class="label">9</span><span class="content">මහලු වියේ දී මා ඉවත් නොකළ මැනව;</span></span> 
     </div> 
     <div class="q2"> <span class="verse v9" data-usfm="PSA.71.9"><span class="content">මාගේ ශක්තිය පිරිහෙන කල මා අත් නොහැරිය මැනව!</span></span> 
     </div> 
     <div class="q"> <span class="verse v9" data-usfm="PSA.71.9"><span class="content"> </span></span><span class="verse v10" data-usfm="PSA.71.10"><span class="label">10</span><span class="content">මාගේ සතුරෝ මට විරුද්ධ ව කතා කරන්නෝ ය.</span></span> 
     </div> 
     <div class="q2"> <span class="verse v10" data-usfm="PSA.71.10"><span class="content">මගේ පණ නැසීමට බලා සිටින්නෝ එකට කුමන්ත්‍රණය කරන්නෝ ය.</span></span> 
     </div> 
     <div class="q"> <span class="verse v10" data-usfm="PSA.71.10"><span class="content"> </span></span><span class="verse v11" data-usfm="PSA.71.11"><span class="label">11</span><span class="content">“දෙවිඳාණෝ ඔහු අත්හැරිය සේක.</span></span> 
     </div> 
     <div class="q2"> <span class="verse v11" data-usfm="PSA.71.11"><span class="content">ඔහු ගැළවීමට කිසිවෙකු නැති බැවින් අපි ඔහු ලුහුබැඳ අල්ලාගනිමු”යි ඔව්හු කියන්නෝ ය.</span></span> 
     </div> 
     <div class="q"> <span class="verse v11" data-usfm="PSA.71.11"><span class="content"> </span></span><span class="verse v12" data-usfm="PSA.71.12"><span class="label">12</span><span class="content">මාගේ දෙවිඳුනි!</span></span> 
     </div> 
     <div class="q2"> <span class="verse v12" data-usfm="PSA.71.12"><span class="content">මාගෙන් ඈත් නුවුව මැනව!</span></span> 
     </div> 
     <div class="q2"> <span class="verse v12" data-usfm="PSA.71.12"><span class="content">අනේ මාගේ දෙවිඳුනි!</span></span> 
     </div> 
     <div class="q2"> <span class="verse v12" data-usfm="PSA.71.12"><span class="content">මට සහාය වීමට කඩිනමින් වැඩිය මැනව!</span></span> 
     </div> 
     <div class="q"> <span class="verse v12" data-usfm="PSA.71.12"><span class="content"> </span></span><span class="verse v13" data-usfm="PSA.71.13"><span class="label">13</span><span class="content">මට පහර දෙන්නෝ පරාජය වී වැනසෙත් වා!</span></span> 
     </div> 
     <div class="q2"> <span class="verse v13" data-usfm="PSA.71.13"><span class="content">මට හානි කරන්නට සොයන්නෝ ලජ්ජාවටත්, අපකීර්තියටත් පැමිණෙත් වා!</span></span> 
     </div> 
     <div class="q"> <span class="verse v13" data-usfm="PSA.71.13"><span class="content"> </span></span><span class="verse v14" data-usfm="PSA.71.14"><span class="label">14</span><span class="content">එහෙත්, මම නිරතුරු ඔබ බලාපොරොත්තුවෙන් සිටින්නෙමි;</span></span> 
     </div> 
     <div class="q2"> <span class="verse v14" data-usfm="PSA.71.14"><span class="content">නිතර ම වැඩි වැඩියෙන් ඔබට ප්‍රශංසා කරන්නෙමි.</span></span> 
     </div> 
     <div class="q"> <span class="verse v14" data-usfm="PSA.71.14"><span class="content"> </span></span><span class="verse v15" data-usfm="PSA.71.15"><span class="label">15</span><span class="content">දවස පුරා ඔබේ සාධාරණ ක්‍රියා ද ඔබේ විමුක්තිදායක ක්‍රියා ද මා මුවින් ප්‍රකාශ කරමි.</span></span> 
     </div> 
     <div class="q2"> <span class="verse v15" data-usfm="PSA.71.15"><span class="content">මන්ද, මම ඒවායේ ප්‍රමාණය නොදන්නෙමි.</span></span> 
     </div> 
     <div class="q"> <span class="verse v15" data-usfm="PSA.71.15"><span class="content"> </span></span><span class="verse v16" data-usfm="PSA.71.16"><span class="label">16</span><span class="content">දෙවි සමිඳුනි, ඔබේ බල මහිමය මම පසසන්නෙමි, ඔබේ ම, එසේ ය ඔබේ ම යහපත්කම මම ප්‍රකාශ කරන්නෙමි.</span></span> 
     </div> 
     <div class="q"> <span class="verse v16" data-usfm="PSA.71.16"><span class="content"> </span></span><span class="verse v17" data-usfm="PSA.71.17"><span class="label">17</span><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v17" data-usfm="PSA.71.17"><span class="content">මාගේ තරුණ වියේ සිට ඔබ මට උගන්වා වදාළ සේක.</span></span> 
     </div> 
     <div class="q2"> <span class="verse v17" data-usfm="PSA.71.17"><span class="content">මම අද දක්වා ඔබේ පුදුමාකාර ක්‍රියා වර්ණනා කෙළෙමි.</span></span> 
     </div> 
     <div class="q"> <span class="verse v17" data-usfm="PSA.71.17"><span class="content"> </span></span><span class="verse v18" data-usfm="PSA.71.18"><span class="label">18</span><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v18" data-usfm="PSA.71.18"><span class="content">පැසුණු කෙස් සහිත ව මහලු වියේ සිටින මා අත්නෑරිය මැනව.</span></span> 
     </div> 
     <div class="q2"> <span class="verse v18" data-usfm="PSA.71.18"><span class="content">ඔබේ මහිමය සහ ශක්තිය මතු පරම්පරාවලට කියා පාන තෙක් මා සමඟ සිටිය මැනව.</span></span> 
     </div> 
     <div class="q"> <span class="verse v18" data-usfm="PSA.71.18"><span class="content"> </span></span><span class="verse v19" data-usfm="PSA.71.19"><span class="label">19</span><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v19" data-usfm="PSA.71.19"><span class="content">ඔබේ දැහැමිකම අහස දක්වා උසස් ය.</span></span> 
     </div> 
     <div class="q2"> <span class="verse v19" data-usfm="PSA.71.19"><span class="content">ඔබ ප්‍රබල ක්‍රියා කළ සේක.</span></span> 
     </div> 
     <div class="q2"> <span class="verse v19" data-usfm="PSA.71.19"><span class="content">ඔබට සමාන අන් කෙනෙක් නැත්තේ ය.</span></span> 
     </div> 
     <div class="q"> <span class="verse v19" data-usfm="PSA.71.19"><span class="content"> </span></span><span class="verse v20" data-usfm="PSA.71.20"><span class="label">20</span><span class="content">ඔබ මට බොහෝ කරදර සහ වේදනා පැමිණෙවු නමුත්, මා යළි ප්‍රාණවත් කරන සේක.</span></span> 
     </div> 
     <div class="q2"> <span class="verse v20" data-usfm="PSA.71.20"><span class="content">පාතාලයේ පත්ලෙන් ඔබ මා යළි ගොඩගන්න සේක.</span></span> 
     </div> 
     <div class="q"> <span class="verse v20" data-usfm="PSA.71.20"><span class="content"> </span></span><span class="verse v21" data-usfm="PSA.71.21"><span class="label">21</span><span class="content">ඔබ මා උසස් කරන සේක.</span></span> 
     </div> 
     <div class="q2"> <span class="verse v21" data-usfm="PSA.71.21"><span class="content">ඔබ මා නැවත සනසන සේක.</span></span> 
     </div> 
     <div class="q"> <span class="verse v21" data-usfm="PSA.71.21"><span class="content"> </span></span><span class="verse v22" data-usfm="PSA.71.22"><span class="label">22</span><span class="content">මාගේ දෙවිඳුනි!</span></span> 
     </div> 
     <div class="q2"> <span class="verse v22" data-usfm="PSA.71.22"><span class="content">මම කුඩා වීණාවෙන් ඔබ ද ඔබේ විශ්වාසවන්තකම ද පසසන්නෙමි.</span></span> 
     </div> 
     <div class="q2"> <span class="verse v22" data-usfm="PSA.71.22"><span class="content">ඉශ්රායෙල්වරුන්ගේ ශුද්ධ තැනැන් වහන්ස, මහා වීණාවෙන් මම ඔබට ගී ගයන්නෙමි.</span></span> 
     </div> 
     <div class="q"> <span class="verse v22" data-usfm="PSA.71.22"><span class="content"> </span></span><span class="verse v23" data-usfm="PSA.71.23"><span class="label">23</span><span class="content">මම ඔබට ගී ගයමින් ප්‍රශංසා කරන්නෙමි;</span></span> 
     </div> 
     <div class="q2"> <span class="verse v23" data-usfm="PSA.71.23"><span class="content">ඔබ මා මිදූ බැවින් මම ඔබට හද පත්ලෙන් ගී ගයන්නෙමි.</span></span> 
     </div> 
     <div class="q"> <span class="verse v23" data-usfm="PSA.71.23"><span class="content"> </span></span><span class="verse v24" data-usfm="PSA.71.24"><span class="label">24</span><span class="content">දවස පුරා මම ඔබේ දැහැමි ක්‍රියා ගැන කතා කරන්නෙමි.</span></span> 
     </div> 
     <div class="q2"> <span class="verse v24" data-usfm="PSA.71.24"><span class="content">මන්ද, මාගේ විනාශය සොයන්නන් ලජ්ජාවටත්, වියවුලටත් පත් කර ඇත.</span></span> 
     </div> 
    </div> 
   </div> 
  </div>
 </body>
</html>