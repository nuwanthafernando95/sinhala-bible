<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch78" data-usfm="PSA.78">  
     <div class="s1"> <span class="heading"><b>ඉශ්රායෙල් ඉතිහාසයෙන් උපදෙස්</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.78.1"><span class="label">1</span><span class="content">මාගේ ජනයෙනි, මාගේ ඉගැන්වීමට කන් දුන මැනව.</span></span> 
     </div> 
     <div class="q2"> <span class="verse v1" data-usfm="PSA.78.1"><span class="content">මා පවසන වදන්වලට සවන් දුන මැනව.</span></span> 
     </div> 
     <div class="q"> <span class="verse v1" data-usfm="PSA.78.1"><span class="content"> </span></span><span class="verse v2" data-usfm="PSA.78.2"><span class="label">2</span><span class="content"> </span><span class="content">උපමාවක් මඟින් මම කතා කරන්නෙමි.</span></span> 
     </div> 
     <div class="q2"> <span class="verse v2" data-usfm="PSA.78.2"><span class="content">පුරාතනයේ අබිරහස් පවසන්නෙමි.</span></span> 
     </div> 
     <div class="q"> <span class="verse v2" data-usfm="PSA.78.2"><span class="content"> </span></span><span class="verse v3" data-usfm="PSA.78.3"><span class="label">3</span><span class="content">අප අසා දැනගත් දේවල් ද අපේ පියවරුන් අපට දැන්වූ දේවල් ද අපි දන්වන්නෙමු.</span></span> 
     </div> 
     <div class="q"> <span class="verse v3" data-usfm="PSA.78.3"><span class="content"> </span></span><span class="verse v4" data-usfm="PSA.78.4"><span class="label">4</span><span class="content">දරු මුණුබුරන් කෙරෙන් නොසඟවා ඊළඟ පරපුරට දන්වන්නෙමු.</span></span> 
     </div> 
     <div class="q2"> <span class="verse v4" data-usfm="PSA.78.4"><span class="content">සමිඳුන්ගේ ප්‍රබල ක්‍රියා හා බල මහිමය ද එතුමන් කළ හාස්කම් ද කියාපාන්නෙමු.</span></span> 
     </div> 
     <div class="q"> <span class="verse v4" data-usfm="PSA.78.4"><span class="content"> </span></span><span class="verse v5" data-usfm="PSA.78.5"><span class="label">5</span><span class="content">එතුමාණෝ, ඉශ්රායෙල් ජනතාවට නීති නියෝග ද ජාකොබ්ගේ පරපුරට අණපණත් ද දුන් සේක.</span></span> 
     </div> 
     <div class="q2"> <span class="verse v5" data-usfm="PSA.78.5"><span class="content">ඔවුන්ගේ දරුවන්ට ඒවා ඉගැන්වීමට ඔවුන්ගේ පියවරුන්ට අණ දුන් සේක.</span></span> 
     </div> 
     <div class="q"> <span class="verse v5" data-usfm="PSA.78.5"><span class="content"> </span></span><span class="verse v6" data-usfm="PSA.78.6"><span class="label">6</span><span class="content">මෙලෙස ඊළඟ පරපුර ඒවා දැනගන්නෝ ය;</span></span> 
     </div> 
     <div class="q2"> <span class="verse v6" data-usfm="PSA.78.6"><span class="content">ඉපදෙන්නට සිටින දරු පරපුර ඒවා දැනගන්නෝ ය.</span></span> 
     </div> 
     <div class="q2"> <span class="verse v6" data-usfm="PSA.78.6"><span class="content">ඔව්හු නැඟිට ඔවුන්ගේ පරපුරට ඒවා දන්වන්නෝ ය.</span></span> 
     </div> 
     <div class="q"> <span class="verse v6" data-usfm="PSA.78.6"><span class="content"> </span></span><span class="verse v7" data-usfm="PSA.78.7"><span class="label">7</span><span class="content">මෙසේ ඔව්හු දෙවිඳුන් තුළ බලාපොරොත්තුව තබා, එතුමන්ගේ ක්‍රියා කවදා වත් අමතක නොකරන්නෝ ය.</span></span> 
     </div> 
     <div class="q2"> <span class="verse v7" data-usfm="PSA.78.7"><span class="content">එතුමන්ගේ අණපණත් සදහට ම පිළිපදින්නෝ ය.</span></span> 
     </div> 
     <div class="q"> <span class="verse v7" data-usfm="PSA.78.7"><span class="content"> </span></span><span class="verse v8" data-usfm="PSA.78.8"><span class="label">8</span><span class="content">මෙසේ ඔව්හු ඔවුන්ගේ පියවරුන් මෙන් හිතුවක්කාර, කැරලිකාර පරපුරක් නොවන්නෝ ය.</span></span> 
     </div> 
     <div class="q2"> <span class="verse v8" data-usfm="PSA.78.8"><span class="content">මන්ද, ඒ පරපුරේ අය දෙවිඳුන් කෙරෙහි ස්ථිර ව නොසිටියහ.</span></span> 
     </div> 
     <div class="q2"> <span class="verse v8" data-usfm="PSA.78.8"><span class="content">ඔව්හු දෙවිඳුන්ට පක්ෂපාත ව නොසිටියෝ ය.</span></span> 
     </div> 
     <div class="q"> <span class="verse v8" data-usfm="PSA.78.8"><span class="content"> </span></span><span class="verse v9" data-usfm="PSA.78.9"><span class="label">9</span><span class="content">එප්‍රායිම්ගේ පරපුර දුනුවායෝ වූ හ.</span></span> 
     </div> 
     <div class="q2"> <span class="verse v9" data-usfm="PSA.78.9"><span class="content">ඔව්හු සටන් දිනේ දී පසුපස හැරී පලා ගියෝ ය.</span></span> 
     </div> 
     <div class="q"> <span class="verse v9" data-usfm="PSA.78.9"><span class="content"> </span></span><span class="verse v10" data-usfm="PSA.78.10"><span class="label">10</span><span class="content">ඔව්හු දෙවිඳුන් සමඟ වූ ගිවිසුම ඉටු නොකළෝ ය.</span></span> 
     </div> 
     <div class="q2"> <span class="verse v10" data-usfm="PSA.78.10"><span class="content">එතුමන්ගේ නීතිය අනුව හැසිරීමට</span></span> 
     </div> 
     <div class="q2"> <span class="verse v10" data-usfm="PSA.78.10"><span class="content">එකඟ නොවූවෝ ය.</span></span> 
     </div> 
     <div class="q"> <span class="verse v10" data-usfm="PSA.78.10"><span class="content"> </span></span><span class="verse v11" data-usfm="PSA.78.11"><span class="label">11</span><span class="content">එතුමන්ගේ ක්‍රියා ඔව්හු අමතක කළෝ ය.</span></span> 
     </div> 
     <div class="q2"> <span class="verse v11" data-usfm="PSA.78.11"><span class="content">ඔවුන්ට දැක්වූ අරුමපුදුම දේ සිහි නොකළෝ ය.</span></span> 
     </div> 
     <div class="q"> <span class="verse v11" data-usfm="PSA.78.11"><span class="content"> </span></span><span class="verse v12" data-usfm="PSA.78.12"><span class="label">12</span><span class="content"> </span><span class="content">ඔවුන්ගේ පියවරුන් අබියස එතුමාණෝ හාස්කම් පෑ සේක.</span></span> 
     </div> 
     <div class="q2"> <span class="verse v12" data-usfm="PSA.78.12"><span class="content">මිසර දේශයෙහි ද ශොවන් මිටියාවතෙහි ද එලෙස කළ සේක.</span></span> 
     </div> 
     <div class="q"> <span class="verse v12" data-usfm="PSA.78.12"><span class="content"> </span></span><span class="verse v13" data-usfm="PSA.78.13"><span class="label">13</span><span class="content"> </span><span class="content">මුහුද දෙබෑ කොට එය මැදින් එතුමාණෝ ඔවුන් ගෙන ගිය සේක.</span></span> 
     </div> 
     <div class="q2"> <span class="verse v13" data-usfm="PSA.78.13"><span class="content">ජලකඳ වේල්ලක් මෙන් සිටීමට සැලැසූ සේක.</span></span> 
     </div> 
     <div class="q"> <span class="verse v13" data-usfm="PSA.78.13"><span class="content"> </span></span><span class="verse v14" data-usfm="PSA.78.14"><span class="label">14</span><span class="content"> </span><span class="content">දිවා කාලයේ වලාකුළක් මඟින් එතුමාණෝ ඔවුන් ගෙන ගිය සේක.</span></span> 
     </div> 
     <div class="q2"> <span class="verse v14" data-usfm="PSA.78.14"><span class="content">රෑ කාලයේ ආලෝකයක් මඟින් ඔවුන්ට මඟපෙන්වූ සේක.</span></span> 
     </div> 
     <div class="q"> <span class="verse v14" data-usfm="PSA.78.14"><span class="content"> </span></span><span class="verse v15" data-usfm="PSA.78.15"><span class="label">15</span><span class="content"> </span><span class="content">පාළුකරයේ දී එතුමාණෝ පර්වතය දෙදරවා හැරිය සේක;</span></span> 
     </div> 
     <div class="q2"> <span class="verse v15" data-usfm="PSA.78.15"><span class="content">ගැඹුරු ජලාශයකින් මෙන් ඔවුන්ට බොන්නට ජලය දුන් සේක.</span></span> 
     </div> 
     <div class="q"> <span class="verse v15" data-usfm="PSA.78.15"><span class="content"> </span></span><span class="verse v16" data-usfm="PSA.78.16"><span class="label">16</span><span class="content">පර්වතයෙන් දිය දහර ගලා එන්න සැලැසූ සේක.</span></span> 
     </div> 
     <div class="q2"> <span class="verse v16" data-usfm="PSA.78.16"><span class="content">ජලය ගංගා මෙන් ගලා යන්න සැලැසූ සේක.</span></span> 
     </div> 
     <div class="q"> <span class="verse v16" data-usfm="PSA.78.16"><span class="content"> </span></span><span class="verse v17" data-usfm="PSA.78.17"><span class="label">17</span><span class="content">එහෙත්, ඔව්හු පෙරටත් වඩා එතුමන්ට විරුද්ධ ව නිතර පව් කළෝ ය.</span></span> 
     </div> 
     <div class="q2"> <span class="verse v17" data-usfm="PSA.78.17"><span class="content">වියළි පාළුකරයේ දී මහෝත්තමයාණන්ට විරුද්ධ ව කැරලි ගැසුවෝ ය.</span></span> 
     </div> 
     <div class="q"> <span class="verse v17" data-usfm="PSA.78.17"><span class="content"> </span></span><span class="verse v18" data-usfm="PSA.78.18"><span class="label">18</span><span class="content"> </span><span class="content">ඕනෑකමින් ම ඔව්හු දෙවිඳුන්ට අභියෝග කළෝ ය;</span></span> 
     </div> 
     <div class="q2"> <span class="verse v18" data-usfm="PSA.78.18"><span class="content">තමන් රිසි ආහාර ඉල්ලා ඔව්හු එසේ කළෝ ය.</span></span> 
     </div> 
     <div class="q"> <span class="verse v18" data-usfm="PSA.78.18"><span class="content"> </span></span><span class="verse v19" data-usfm="PSA.78.19"><span class="label">19</span><span class="content">දෙවිඳුන්ට විරුද්ධ ව ඔව්හු කතා කරමින්, “පාළුකරයේ දී ආහාර සැපයීමට එතුමන්ට හැකි දැ”යි ඇසුවෝ ය.</span></span> 
     </div> 
     <div class="q"> <span class="verse v19" data-usfm="PSA.78.19"><span class="content"> </span></span><span class="verse v20" data-usfm="PSA.78.20"><span class="label">20</span><span class="content">තවද, “ගංගාවක් මෙන් වේගයෙන් වතුර ගලා බසින පිණිස එතුමන් පර්වතයට පහර දුන් නමුත්, ජනතාවට රොටි දිය හැකි ද?</span></span> 
     </div> 
     <div class="q2"> <span class="verse v20" data-usfm="PSA.78.20"><span class="content">ඔවුන්ට මාංස දිය හැකි ද?”</span></span> 
     </div> 
     <div class="q2"> <span class="verse v20" data-usfm="PSA.78.20"><span class="content">කියා ඔව්හු ඇසුවෝ ය.</span></span> 
     </div> 
     <div class="q"> <span class="verse v20" data-usfm="PSA.78.20"><span class="content"> </span></span><span class="verse v21" data-usfm="PSA.78.21"><span class="label">21</span><span class="content">සමිඳාණෝ මේවා ඇසූ කල උදහසින් පිරී ගිය සේක.</span></span> 
     </div> 
     <div class="q2"> <span class="verse v21" data-usfm="PSA.78.21"><span class="content">ජාකොබ් පරපුරට විරුද්ධ ව එතුමන්ගේ කෝපාග්නිය ඇවිළී, ඉශ්රායෙල් වංශයට විරුද්ධ ව උදහස නැංගේ ය.</span></span> 
     </div> 
     <div class="q"> <span class="verse v21" data-usfm="PSA.78.21"><span class="content"> </span></span><span class="verse v22" data-usfm="PSA.78.22"><span class="label">22</span><span class="content">එසේ වූයේ, ඔවුන් දෙවිඳුන් විශ්වාස නොකළ බැවිනි;</span></span> 
     </div> 
     <div class="q2"> <span class="verse v22" data-usfm="PSA.78.22"><span class="content">එතුමන්ගේ විමුක්තිදායක බලය කෙරෙහි ඔවුන් විශ්වාසය නොතැබූ බැවිනි.</span></span> 
     </div> 
     <div class="q"> <span class="verse v22" data-usfm="PSA.78.22"><span class="content"> </span></span><span class="verse v23" data-usfm="PSA.78.23"><span class="label">23</span><span class="content">එහෙත්, එතුමාණෝ ඉහළ අහසට කතා කළ සේක;</span></span> 
     </div> 
     <div class="q2"> <span class="verse v23" data-usfm="PSA.78.23"><span class="content">සුරලොව දොරටු විවෘත කළ සේක.</span></span> 
     </div> 
     <div class="q"> <span class="verse v23" data-usfm="PSA.78.23"><span class="content"> </span></span><span class="verse v24" data-usfm="PSA.78.24"><span class="label">24</span><span class="content"> </span><span class="content">ඔවුන්ට කෑමට මන්නා වැසි වැස්වූ සේක.</span></span> 
     </div> 
     <div class="q2"> <span class="verse v24" data-usfm="PSA.78.24"><span class="content">සගලොවින් ධාන්‍ය ප්‍රදානය කළ සේක.</span></span> 
     </div> 
     <div class="q"> <span class="verse v24" data-usfm="PSA.78.24"><span class="content"> </span></span><span class="verse v25" data-usfm="PSA.78.25"><span class="label">25</span><span class="content">දෙව් දූතුන්ගේ ආහාර පොදු ජනතාව අනුභව කළහ.</span></span> 
     </div> 
     <div class="q2"> <span class="verse v25" data-usfm="PSA.78.25"><span class="content">එතුමාණෝ පමණටත් වඩා ආහාර පාන එවූ සේක.</span></span> 
     </div> 
     <div class="q"> <span class="verse v25" data-usfm="PSA.78.25"><span class="content"> </span></span><span class="verse v26" data-usfm="PSA.78.26"><span class="label">26</span><span class="content">අහසෙහි පෙරදිග සුළඟක් හමන්නට සැලැසූ සේක;</span></span> 
     </div> 
     <div class="q2"> <span class="verse v26" data-usfm="PSA.78.26"><span class="content">සිය බලයෙන් දකුණු දිග සුළඟ කළඹා හැරිය සේක.</span></span> 
     </div> 
     <div class="q"> <span class="verse v26" data-usfm="PSA.78.26"><span class="content"> </span></span><span class="verse v27" data-usfm="PSA.78.27"><span class="label">27</span><span class="content">ඔවුන් පිට දූවිලි මෙන් මස් මාංස වස්වා වදාළ සේක;</span></span> 
     </div> 
     <div class="q2"> <span class="verse v27" data-usfm="PSA.78.27"><span class="content">පියාඹන පක්ෂීන් මුහුදු වැලි මෙන් එවූ සේක.</span></span> 
     </div> 
     <div class="q"> <span class="verse v27" data-usfm="PSA.78.27"><span class="content"> </span></span><span class="verse v28" data-usfm="PSA.78.28"><span class="label">28</span><span class="content">ඔවුන්ගේ කඳවුරු මැදට ඒවා හෙළූ සේක;</span></span> 
     </div> 
     <div class="q2"> <span class="verse v28" data-usfm="PSA.78.28"><span class="content">ඔවුන් වසන තැන් සිසාරා ඒවා වැටෙන්නට සැලැසූ සේක.</span></span> 
     </div> 
     <div class="q"> <span class="verse v28" data-usfm="PSA.78.28"><span class="content"> </span></span><span class="verse v29" data-usfm="PSA.78.29"><span class="label">29</span><span class="content">මෙසේ ඔව්හු කා බී සෑහීමට පත් වූවෝ ය.</span></span> 
     </div> 
     <div class="q2"> <span class="verse v29" data-usfm="PSA.78.29"><span class="content">ඔවුන් ආශා කළ දේ එතුමාණෝ ප්‍රදානය කළ සේක.</span></span> 
     </div> 
     <div class="q"> <span class="verse v29" data-usfm="PSA.78.29"><span class="content"> </span></span><span class="verse v30" data-usfm="PSA.78.30"><span class="label">30</span><span class="content">එහෙත්, ඔවුන්ගේ ආශාව සංසිඳෙන්නත් ප්‍රථම, ඔවුන්ගේ කටේ ආහාර තිබිය දී පවා මැසිවිලි දෙඩීම ඔව්හු නොනැවැත්වූවෝ ය.</span></span> 
     </div> 
     <div class="q"> <span class="verse v30" data-usfm="PSA.78.30"><span class="content"> </span></span><span class="verse v31" data-usfm="PSA.78.31"><span class="label">31</span><span class="content">දේව උදහස ඔවුන්ට විරුද්ධ ව ඇවුළුණේ ය.</span></span> 
     </div> 
     <div class="q2"> <span class="verse v31" data-usfm="PSA.78.31"><span class="content">එතුමාණෝ ඔවුන’තර සිටි සවිමත් දනන් නසා ඉශ්රායෙල් වංශයේ හොඳ ම තරුණ පෙළ වනසාදැමූ සේක.</span></span> 
     </div> 
     <div class="q"> <span class="verse v31" data-usfm="PSA.78.31"><span class="content"> </span></span><span class="verse v32" data-usfm="PSA.78.32"><span class="label">32</span><span class="content">මේ සියල්ල තිබිය දී ම ඔවුහු දිගින් දිගට ම පව් කළෝ ය;</span></span> 
     </div> 
     <div class="q2"> <span class="verse v32" data-usfm="PSA.78.32"><span class="content">එතුමාණන්ගේ විස්මිත ක්‍රියා විශ්වාස නොකළෝ ය.</span></span> 
     </div> 
     <div class="q"> <span class="verse v32" data-usfm="PSA.78.32"><span class="content"> </span></span><span class="verse v33" data-usfm="PSA.78.33"><span class="label">33</span><span class="content">එබැවින් එතුමාණෝ ඔවුන්ගේ ජීවිත කාලය හුමාලයක් මෙන් නැතිවන්න සැලැසූ සේක.</span></span> 
     </div> 
     <div class="q2"> <span class="verse v33" data-usfm="PSA.78.33"><span class="content">ඔවුන්ගේ ආයු කාලය බියෙන් ගෙවී යන්න සැලැසූ සේක.</span></span> 
     </div> 
     <div class="q"> <span class="verse v33" data-usfm="PSA.78.33"><span class="content"> </span></span><span class="verse v34" data-usfm="PSA.78.34"><span class="label">34</span><span class="content">එතුමාණන් ඔවුන්ගෙන් සමහරුන් වැනසූ කල, සෙසු අය එතුමාණන් සෙවුවෝ ය.</span></span> 
     </div> 
     <div class="q2"> <span class="verse v34" data-usfm="PSA.78.34"><span class="content">ඔව්හු පසුතැවී සිත් හරවා ගෙන දෙවිඳාණන් සොයා ගියෝ ය.</span></span> 
     </div> 
     <div class="q"> <span class="verse v34" data-usfm="PSA.78.34"><span class="content"> </span></span><span class="verse v35" data-usfm="PSA.78.35"><span class="label">35</span><span class="content">ඔවුන්ගේ පර්වතය දෙවිඳාණන් බව ඔව්හු සිහිපත් කළෝ ය.</span></span> 
     </div> 
     <div class="q2"> <span class="verse v35" data-usfm="PSA.78.35"><span class="content">ඔවුන්ගේ මිදුම්කරුන් උත්තම දෙවිඳාණන් බව ඔව්හු සිහි කළෝ ය.</span></span> 
     </div> 
     <div class="q"> <span class="verse v35" data-usfm="PSA.78.35"><span class="content"> </span></span><span class="verse v36" data-usfm="PSA.78.36"><span class="label">36</span><span class="content">එහෙත්, ඔව්හු එතුමන්ට තම මුවින් චාටු බස් කීවෝ ය;</span></span> 
     </div> 
     <div class="q2"> <span class="verse v36" data-usfm="PSA.78.36"><span class="content">දිවෙන් මුසා බස් දෙඩුවෝ ය.</span></span> 
     </div> 
     <div class="q"> <span class="verse v36" data-usfm="PSA.78.36"><span class="content"> </span></span><span class="verse v37" data-usfm="PSA.78.37"><span class="label">37</span><span class="content"> </span><span class="content">ඔවුන්ගේ සිත් එතුමන් කෙරෙහි නිතර ම එකඟ නො වී ය.</span></span> 
     </div> 
     <div class="q2"> <span class="verse v37" data-usfm="PSA.78.37"><span class="content">එතුමන්ගේ ගිවිසුමට විශ්වාසවන්ත ව නොසිටියෝ ය.</span></span> 
     </div> 
     <div class="q"> <span class="verse v37" data-usfm="PSA.78.37"><span class="content"> </span></span><span class="verse v38" data-usfm="PSA.78.38"><span class="label">38</span><span class="content">එහෙත්, දයානුකම්පාවෙන් එතුමාණෝ ඔවුන්ගේ පාප කමා කළ සේක;</span></span> 
     </div> 
     <div class="q2"> <span class="verse v38" data-usfm="PSA.78.38"><span class="content">ඔවුන් නොවැනසූ සේක;</span></span> 
     </div> 
     <div class="q2"> <span class="verse v38" data-usfm="PSA.78.38"><span class="content">විටින් විට තම කෝපය සංසිඳුවාගෙන තම උදහස ඇවිලෙන්නට ඉඩ නුදුන් සේක.</span></span> 
     </div> 
     <div class="q"> <span class="verse v38" data-usfm="PSA.78.38"><span class="content"> </span></span><span class="verse v39" data-usfm="PSA.78.39"><span class="label">39</span><span class="content">ඔවුන් හුදෙක් මියයන සුලු මිනිසුන් බව එතුමාණෝ සිහිපත් කළ සේක;</span></span> 
     </div> 
     <div class="q2"> <span class="verse v39" data-usfm="PSA.78.39"><span class="content">ඔවුන් ආපසු නොඑන හමා යන හුස්මක් බව සිහි කළ සේක.</span></span> 
     </div> 
     <div class="q"> <span class="verse v39" data-usfm="PSA.78.39"><span class="content"> </span></span><span class="verse v40" data-usfm="PSA.78.40"><span class="label">40</span><span class="content">පාළුකරයේ දී කොපමණ වාරයක් ඔව්හු එතුමන්ට විරුද්ධ වූවෝ ද?</span></span> 
     </div> 
     <div class="q2"> <span class="verse v40" data-usfm="PSA.78.40"><span class="content">කාන්තාරයේ දී කොපමණ වාරයක් ඔව්හු එතුමන්ට දුක් දුන්නෝ ද?</span></span> 
     </div> 
     <div class="q"> <span class="verse v40" data-usfm="PSA.78.40"><span class="content"> </span></span><span class="verse v41" data-usfm="PSA.78.41"><span class="label">41</span><span class="content">ඔව්හු නැවත නැවතත් දෙවිඳුන් පිරික්සූ හ.</span></span> 
     </div> 
     <div class="q2"> <span class="verse v41" data-usfm="PSA.78.41"><span class="content">ඉශ්රායෙල්වරුන්ගේ ශුද්ධ දෙවිඳුන් කුපිත කළෝ ය.</span></span> 
     </div> 
     <div class="q"> <span class="verse v41" data-usfm="PSA.78.41"><span class="content"> </span></span><span class="verse v42" data-usfm="PSA.78.42"><span class="label">42</span><span class="content">එතුමන්ගේ බල මහිමය වත්, සතුරන්ගෙන් ගළවාගත් දිනය වත් ඔව්හු සිහි නොකළෝ ය.</span></span> 
     </div> 
     <div class="q"> <span class="verse v42" data-usfm="PSA.78.42"><span class="content"> </span></span><span class="verse v43" data-usfm="PSA.78.43"><span class="label">43</span><span class="content">එතුමාණන් මිසරයේ දී කළ හාස්කම් වත්, ශෝවන් මිටියාවතේ දී කළ අසිරිමත් ක්‍රියාවන්වත් ඔව්හු සිහි නොකළෝ ය.</span></span> 
     </div> 
     <div class="q"> <span class="verse v43" data-usfm="PSA.78.43"><span class="content"> </span></span><span class="verse v44" data-usfm="PSA.78.44"><span class="label">44</span><span class="content"> </span><span class="content">එතුමාණෝ ඔවුන්ගේ ගංගා ජලය ලේ බවට හැරෙවු සේක;</span></span> 
     </div> 
     <div class="q2"> <span class="verse v44" data-usfm="PSA.78.44"><span class="content">පානය කිරීමට නොහැකි වන ලෙස දියකඳ ලේ බවට හැරෙවු සේක.</span></span> 
     </div> 
     <div class="q"> <span class="verse v44" data-usfm="PSA.78.44"><span class="content"> </span></span><span class="verse v45" data-usfm="PSA.78.45"><span class="label">45</span><span class="content"> </span><span class="content">ඔවුන්ට හිරිහැර කිරීමට එතුමාණෝ මැසි කැල එවූ සේක;</span></span> 
     </div> 
     <div class="q2"> <span class="verse v45" data-usfm="PSA.78.45"><span class="content">ඔවුන්ගේ රට වනසාලීමට මැඩියන් එවූ සේක.</span></span> 
     </div> 
     <div class="q"> <span class="verse v45" data-usfm="PSA.78.45"><span class="content"> </span></span><span class="verse v46" data-usfm="PSA.78.46"><span class="label">46</span><span class="content"> </span><span class="content">එතුමාණෝ ඔවුන්ගේ අස්වැන්න දළඹුවන්ට දුන් සේක;</span></span> 
     </div> 
     <div class="q2"> <span class="verse v46" data-usfm="PSA.78.46"><span class="content">ඔවුන්ගේ ශ්‍රමයේ පලදාව පළඟැටියන්ට දුන් සේක.</span></span> 
     </div> 
     <div class="q"> <span class="verse v46" data-usfm="PSA.78.46"><span class="content"> </span></span><span class="verse v47" data-usfm="PSA.78.47"><span class="label">47</span><span class="content"> </span><span class="content">එතුමාණෝ ගල් වර්ෂාවෙන් ඔවුන්ගේ මිදි වැල් නසා ලූ සේක;</span></span> 
     </div> 
     <div class="q2"> <span class="verse v47" data-usfm="PSA.78.47"><span class="content">තුෂාරයෙන් ඔවුන්ගේ අත්තික්කා ගස් විනාශ කළ සේක.</span></span> 
     </div> 
     <div class="q"> <span class="verse v47" data-usfm="PSA.78.47"><span class="content"> </span></span><span class="verse v48" data-usfm="PSA.78.48"><span class="label">48</span><span class="content">ඔවුන්ගේ ගවමහිෂයන් ගල් වැස්සෙන් යට කළ සේක;</span></span> 
     </div> 
     <div class="q2"> <span class="verse v48" data-usfm="PSA.78.48"><span class="content">එළු බැටළු පට්ටි හෙණ අකුණුවලට පාවා දුන් සේක;</span></span> 
     </div> 
     <div class="q"> <span class="verse v48" data-usfm="PSA.78.48"><span class="content"> </span></span><span class="verse v49" data-usfm="PSA.78.49"><span class="label">49</span><span class="content">ඔවුන්ට විරුද්ධ ව තමන්ගේ දැවෙන කෝපයත්, රෝෂයත්, විනාශයත් එවූ සේක;</span></span> 
     </div> 
     <div class="q2"> <span class="verse v49" data-usfm="PSA.78.49"><span class="content">මේවා මාර දූත පිරිසක් මෙන් එවූ සේක.</span></span> 
     </div> 
     <div class="q"> <span class="verse v49" data-usfm="PSA.78.49"><span class="content"> </span></span><span class="verse v50" data-usfm="PSA.78.50"><span class="label">50</span><span class="content">එතුමාණෝ තම කෝපයට ඉඩ දී ඔවුන් මරණයෙන් බේරා නොගත් සේක;</span></span> 
     </div> 
     <div class="q2"> <span class="verse v50" data-usfm="PSA.78.50"><span class="content">වසංගතයෙන් ඔවුන් වනසා ලූ සේක.</span></span> 
     </div> 
     <div class="q"> <span class="verse v50" data-usfm="PSA.78.50"><span class="content"> </span></span><span class="verse v51" data-usfm="PSA.78.51"><span class="label">51</span><span class="content"> </span><span class="content">මිසරයේ සියලු කුලුඳුලන් මරාදැමූ සේක.</span></span> 
     </div> 
     <div class="q2"> <span class="verse v51" data-usfm="PSA.78.51"><span class="content">හාම්ගේ කූඩාරම්හි සිටි ඔවුන්ගේ කුලුඳුලන් විනාශ කළ සේක.</span></span> 
     </div> 
     <div class="q"> <span class="verse v51" data-usfm="PSA.78.51"><span class="content"> </span></span><span class="verse v52" data-usfm="PSA.78.52"><span class="label">52</span><span class="content"> </span><span class="content">ඉන්පසු එතුමාණෝ තමන් සෙනඟ බැටළුවන් මෙන් ගෙන ගිය සේක.</span></span> 
     </div> 
     <div class="q2"> <span class="verse v52" data-usfm="PSA.78.52"><span class="content">පාළුකරය මැදින් යන බැටළු රැළකට මෙන් ඔවුන්ට මඟපෙන්වූ සේක.</span></span> 
     </div> 
     <div class="q"> <span class="verse v52" data-usfm="PSA.78.52"><span class="content"> </span></span><span class="verse v53" data-usfm="PSA.78.53"><span class="label">53</span><span class="content"> </span><span class="content">නොබිය ව, සුරැකි ව යාමට එතුමාණෝ ඔවුන්ට මඟපෙන්වූ සේක.</span></span> 
     </div> 
     <div class="q2"> <span class="verse v53" data-usfm="PSA.78.53"><span class="content">එහෙත්, මුහුද ඔවුන්ගේ සතුරන් බිලිගත්තේ ය.</span></span> 
     </div> 
     <div class="q"> <span class="verse v53" data-usfm="PSA.78.53"><span class="content"> </span></span><span class="verse v54" data-usfm="PSA.78.54"><span class="label">54</span><span class="content"> </span><span class="content">එතුමාණෝ තම ශුද්ධ දේශයට ඔවුන් ගෙනා සේක;</span></span> 
     </div> 
     <div class="q2"> <span class="verse v54" data-usfm="PSA.78.54"><span class="content">තම බලයෙන් දිනාගත් කන්දට ඔවුන් ගෙනා සේක.</span></span> 
     </div> 
     <div class="q"> <span class="verse v54" data-usfm="PSA.78.54"><span class="content"> </span></span><span class="verse v55" data-usfm="PSA.78.55"><span class="label">55</span><span class="content"> </span><span class="content">එහි පෙර විසූ මිසදිටු ජාතීන් පන්නාදමා ඔවුන්ට ඒ රට උරුම කොට බෙදා දුන් සේක;</span></span> 
     </div> 
     <div class="q2"> <span class="verse v55" data-usfm="PSA.78.55"><span class="content">ඔවුන්ගේ කූඩාරම්වල ඉශ්රායෙල් ගෝත්‍රයන් පදිංචි කරවූ සේක.</span></span> 
     </div> 
     <div class="q"> <span class="verse v55" data-usfm="PSA.78.55"><span class="content"> </span></span><span class="verse v56" data-usfm="PSA.78.56"><span class="label">56</span><span class="content"> </span><span class="content">එහෙත්, ඔව්හු දෙවිඳුන් පිරික්සමින් එතුමන්ට විරුද්ධ ව කැරලි ගැසුවෝ ය.</span></span> 
     </div> 
     <div class="q2"> <span class="verse v56" data-usfm="PSA.78.56"><span class="content">මහෝත්තමයාණන්ගේ අණපණත් නොතකා හැරියෝ ය.</span></span> 
     </div> 
     <div class="q"> <span class="verse v56" data-usfm="PSA.78.56"><span class="content"> </span></span><span class="verse v57" data-usfm="PSA.78.57"><span class="label">57</span><span class="content">ඔව්හු ඔවුන්ගේ පියවරුන් මෙන් ආපසු හැරී යමින් විශ්වාසය කඩ කළෝ ය.</span></span> 
     </div> 
     <div class="q2"> <span class="verse v57" data-usfm="PSA.78.57"><span class="content">ඇද වුණු දුන්නක් මෙන් ඔවුන්ගේ විශ්වාසය වක් විය.</span></span> 
     </div> 
     <div class="q"> <span class="verse v57" data-usfm="PSA.78.57"><span class="content"> </span></span><span class="verse v58" data-usfm="PSA.78.58"><span class="label">58</span><span class="content">මිසදිටු ගිරිකුළු දේවාලවලින් ඔව්හු එතුමාණන් කුපිත කළෝ ය.</span></span> 
     </div> 
     <div class="q2"> <span class="verse v58" data-usfm="PSA.78.58"><span class="content">ඔවුන්ගේ පිළිම රූපවලින් එතුමාණන්ගේ කෝපය ඇවිස්සුවෝ ය.</span></span> 
     </div> 
     <div class="q"> <span class="verse v58" data-usfm="PSA.78.58"><span class="content"> </span></span><span class="verse v59" data-usfm="PSA.78.59"><span class="label">59</span><span class="content">දෙවිඳුන්ට මෙය ඇසුණු විට එතුමාණෝ බලවත් ලෙස උදහස් වූ සේක;</span></span> 
     </div> 
     <div class="q2"> <span class="verse v59" data-usfm="PSA.78.59"><span class="content">එතුමාණෝ ඉශ්රායෙල්වරුන් ප්‍රතික්ෂේප කළ සේක.</span></span> 
     </div> 
     <div class="q"> <span class="verse v59" data-usfm="PSA.78.59"><span class="content"> </span></span><span class="verse v60" data-usfm="PSA.78.60"><span class="label">60</span><span class="content"> </span><span class="content">එතුමාණෝ ෂිලෝහි වාසභවනය අත්හළ සේක;</span></span> 
     </div> 
     <div class="q2"> <span class="verse v60" data-usfm="PSA.78.60"><span class="content">මිනිසුන් අතර පිහිටෙවු කූඩාරම හැර ගිය සේක.</span></span> 
     </div> 
     <div class="q"> <span class="verse v60" data-usfm="PSA.78.60"><span class="content"> </span></span><span class="verse v61" data-usfm="PSA.78.61"><span class="label">61</span><span class="content"> </span><span class="content">එතුමාණන්ගේ බල මහිමය සහ තේජාලංකාර සලකුණ වන ගිවිසුම් කරඬුව සතුරන් අතට පත් වීමට එතුමාණෝ ඉඩ හැරිය සේක.</span></span> 
     </div> 
     <div class="q"> <span class="verse v61" data-usfm="PSA.78.61"><span class="content"> </span></span><span class="verse v62" data-usfm="PSA.78.62"><span class="label">62</span><span class="content">එතුමාණෝ සිය සෙනඟ කඩු පහරට භාර දුන් සේක.</span></span> 
     </div> 
     <div class="q2"> <span class="verse v62" data-usfm="PSA.78.62"><span class="content">සිය උරුමය වන සෙනඟ කෙරෙහි උදහස් වූ සේක.</span></span> 
     </div> 
     <div class="q"> <span class="verse v62" data-usfm="PSA.78.62"><span class="content"> </span></span><span class="verse v63" data-usfm="PSA.78.63"><span class="label">63</span><span class="content">ගින්න ඔවුන්ගේ තරුණයන් ගිලගත්තේ ය;</span></span> 
     </div> 
     <div class="q2"> <span class="verse v63" data-usfm="PSA.78.63"><span class="content">ඔවුන්ගේ තරුණියන්ට විවාහ ගීතයක් නො වී ය.</span></span> 
     </div> 
     <div class="q"> <span class="verse v63" data-usfm="PSA.78.63"><span class="content"> </span></span><span class="verse v64" data-usfm="PSA.78.64"><span class="label">64</span><span class="content">ඔවුන්ගේ පූජකවරු කඩුවෙන් නැසුණෝ ය.</span></span> 
     </div> 
     <div class="q2"> <span class="verse v64" data-usfm="PSA.78.64"><span class="content">ඔවුන්ගේ වැන්දඹුවෝ ශෝක ගීත ගායනා නොකළෝ ය.</span></span> 
     </div> 
     <div class="q"> <span class="verse v64" data-usfm="PSA.78.64"><span class="content"> </span></span><span class="verse v65" data-usfm="PSA.78.65"><span class="label">65</span><span class="content">සමිඳාණෝ නින්දෙන් අවදි වන කෙනෙකුන් මෙන් පිබිදුණ සේක;</span></span> 
     </div> 
     <div class="q2"> <span class="verse v65" data-usfm="PSA.78.65"><span class="content">මිදිපැන් මතින් කෑමෝරගසන වීර භටයෙකු මෙන් වූ සේක.</span></span> 
     </div> 
     <div class="q"> <span class="verse v65" data-usfm="PSA.78.65"><span class="content"> </span></span><span class="verse v66" data-usfm="PSA.78.66"><span class="label">66</span><span class="content">එතුමාණෝ සිය සතුරන්ට පහර දී ඔවුන් පලවා හැරිය සේක;</span></span> 
     </div> 
     <div class="q2"> <span class="verse v66" data-usfm="PSA.78.66"><span class="content">සදා ලජ්ජාවට ඔවුන් පත් කළ සේක.</span></span> 
     </div> 
     <div class="q"> <span class="verse v66" data-usfm="PSA.78.66"><span class="content"> </span></span><span class="verse v67" data-usfm="PSA.78.67"><span class="label">67</span><span class="content">එතුමාණෝ ජෝසෙප්ගේ පරපුර අත්හළ සේක;</span></span> 
     </div> 
     <div class="q2"> <span class="verse v67" data-usfm="PSA.78.67"><span class="content">එප්‍රායිම්ගේ වංශය තෝරා නොගත් සේක.</span></span> 
     </div> 
     <div class="q"> <span class="verse v67" data-usfm="PSA.78.67"><span class="content"> </span></span><span class="verse v68" data-usfm="PSA.78.68"><span class="label">68</span><span class="content">එහෙත්, එතුමාණෝ ජුදාගේ ගෝත්‍රය තෝරාගත් සේක;</span></span> 
     </div> 
     <div class="q2"> <span class="verse v68" data-usfm="PSA.78.68"><span class="content">සියොන් කන්දට ප්‍රේම කළ සේක.</span></span> 
     </div> 
     <div class="q"> <span class="verse v68" data-usfm="PSA.78.68"><span class="content"> </span></span><span class="verse v69" data-usfm="PSA.78.69"><span class="label">69</span><span class="content">එතුමාණෝ සදහට ම පිහිටෙවු පොළොව මෙන් ස්ථිර ව ද අහස් තලය මෙන් උසස් ව ද සිය ශුද්ධස්ථානය ඉදි කළ සේක.</span></span> 
     </div> 
     <div class="q"> <span class="verse v69" data-usfm="PSA.78.69"><span class="content"> </span></span><span class="verse v70" data-usfm="PSA.78.70"><span class="label">70</span><span class="content"> </span><span class="content">එතුමාණෝ තම සේවක දාවිත් තෝරා ගත් සේක;</span></span> 
     </div> 
     <div class="q2"> <span class="verse v70" data-usfm="PSA.78.70"><span class="content">බැටළු රැළ රැකබලාගැනීමෙන් ඔහු ඉවතට ගත් සේක.</span></span> 
     </div> 
     <div class="q"> <span class="verse v70" data-usfm="PSA.78.70"><span class="content"> </span></span><span class="verse v71" data-usfm="PSA.78.71"><span class="label">71</span><span class="content">සිය උරුමය ද ජාකොබ්ගේ පරපුර ද වන ඉශ්රායෙල්වරුන් පාලනය කිරීම සඳහා එතුමාණෝ බැටළුවන් රැකබලාගැනීමෙන් දාවිත් කැඳවාගත් සේක.</span></span> 
     </div> 
     <div class="q"> <span class="verse v71" data-usfm="PSA.78.71"><span class="content"> </span></span><span class="verse v72" data-usfm="PSA.78.72"><span class="label">72</span><span class="content">දාවිත් අවංක සිත් ඇති ව සෙනඟ රැකබලාගත්තේ ය.</span></span> 
     </div> 
     <div class="q2"> <span class="verse v72" data-usfm="PSA.78.72"><span class="content">මහ දස්කම් දක්වා ඔහු ඔවුන්ට මඟපෙන්වූ සේක.</span></span> 
     </div> 
    </div> 
   </div> 
  </div>
 </body>
</html>