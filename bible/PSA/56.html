<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch56" data-usfm="PSA.56">  
     <div class="s1"> <span class="heading"><b>අනතුරේ දී දෙවිඳුන් කෙරෙහි විශ්වාසය</b></span> 
     </div> 
     <div class="cd"> <span class="heading"><b>පිලිස්තිවරුන් ගාත් නම් ස්ථානයේ දී දාවිත් අල්ලාගත් පසු ඔහු ලියූ සෙල් ලිපියකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.56.1"><span class="label">1</span><span class="content"> </span><span class="content">දෙවිඳුනි, මට දයා වුව මැනව.</span></span> 
     </div> 
     <div class="q2"> <span class="verse v1" data-usfm="PSA.56.1"><span class="content">මිනිස්සු මා ලුහුබැඳ එන්නෝ ය;</span></span> 
     </div> 
     <div class="q2"> <span class="verse v1" data-usfm="PSA.56.1"><span class="content">දවස පුරා ඔව්හු මට පීඩා කරන්නෝ ය.</span></span> 
     </div> 
     <div class="q"> <span class="verse v1" data-usfm="PSA.56.1"><span class="content"> </span></span><span class="verse v2" data-usfm="PSA.56.2"><span class="label">2</span><span class="content">සතුරෝ දවස පුරා මා ලුහුබැඳ එන්නෝ ය.</span></span> 
     </div> 
     <div class="q2"> <span class="verse v2" data-usfm="PSA.56.2"><span class="content">මට එරෙහි ව කොපමණ අය සටන් කරන්නෝ ද?</span></span> 
     </div> 
     <div class="q"> <span class="verse v2" data-usfm="PSA.56.2"><span class="content"> </span></span><span class="verse v3" data-usfm="PSA.56.3"><span class="label">3</span><span class="content">අතිඋතුම් දෙවිඳුනි, යම් දිනෙක මම බිය වන්නෙම් ද?</span></span> 
     </div> 
     <div class="q2"> <span class="verse v3" data-usfm="PSA.56.3"><span class="content">එදින මම ඔබ තුළ විශ්වාසය තබන්නෙමි.</span></span> 
     </div> 
     <div class="q"> <span class="verse v3" data-usfm="PSA.56.3"><span class="content"> </span></span><span class="verse v4" data-usfm="PSA.56.4"><span class="label">4</span><span class="content">මම දෙවිඳුන්ගේ වචනය පසසන්නෙමි;</span></span> 
     </div> 
     <div class="q2"> <span class="verse v4" data-usfm="PSA.56.4"><span class="content">මම නොබිය ව, එතුමන් තුළ විශ්වාසය තබන්නෙමි.</span></span> 
     </div> 
     <div class="q2"> <span class="verse v4" data-usfm="PSA.56.4"><span class="content">සතුරන් විසින් මට කරනු ලැබිය හැකි දෙයක් ඇද් ද?</span></span> 
     </div> 
     <div class="q"> <span class="verse v4" data-usfm="PSA.56.4"><span class="content"> </span></span><span class="verse v5" data-usfm="PSA.56.5"><span class="label">5</span><span class="content">ඔව්හු දවස පුරා මට ගරහන්නෝ ය;</span></span> 
     </div> 
     <div class="q2"> <span class="verse v5" data-usfm="PSA.56.5"><span class="content">ඔවුන්ගේ එක ම අදහස මට නපුරක් කිරීම වන්නේ ය.</span></span> 
     </div> 
     <div class="q"> <span class="verse v5" data-usfm="PSA.56.5"><span class="content"> </span></span><span class="verse v6" data-usfm="PSA.56.6"><span class="label">6</span><span class="content">ඔව්හු කුමන්ත්‍රණය කරමින් සැඟවී සිට, මා යන එන විට බලා සිටින්නෝ ය;</span></span> 
     </div> 
     <div class="q2"> <span class="verse v6" data-usfm="PSA.56.6"><span class="content">මා වැනසීමට නිරතුරු බලා සිටින්නෝ ය.</span></span> 
     </div> 
     <div class="q"> <span class="verse v6" data-usfm="PSA.56.6"><span class="content"> </span></span><span class="verse v7" data-usfm="PSA.56.7"><span class="label">7</span><span class="content">ඔවුන්ගේ අපරාධයට විපාක දුන මැනව;</span></span> 
     </div> 
     <div class="q2"> <span class="verse v7" data-usfm="PSA.56.7"><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v7" data-usfm="PSA.56.7"><span class="content">උදහස් වී ඔබ ඒ ජනයා පරාජය කළ මැනව.</span></span> 
     </div> 
     <div class="q"> <span class="verse v7" data-usfm="PSA.56.7"><span class="content"> </span></span><span class="verse v8" data-usfm="PSA.56.8"><span class="label">8</span><span class="content">මාගේ කන්නලව්ව ඔබ ම සටහන් කළ මැනව;</span></span> 
     </div> 
     <div class="q2"> <span class="verse v8" data-usfm="PSA.56.8"><span class="content">ඔබේ බඳුනෙහි මාගේ කඳුළු එකතු කළ මැනව;</span></span> 
     </div> 
     <div class="q2"> <span class="verse v8" data-usfm="PSA.56.8"><span class="content">ඒවා ඔබේ පොතේ සටහන් වී නැද් ද?</span></span> 
     </div> 
     <div class="q"> <span class="verse v8" data-usfm="PSA.56.8"><span class="content"> </span></span><span class="verse v9" data-usfm="PSA.56.9"><span class="label">9</span><span class="content">මා ඔබ අයැදින දවසෙහි මාගේ සතුරෝ පසු බැස යන්නෝ ය.</span></span> 
     </div> 
     <div class="q2"> <span class="verse v9" data-usfm="PSA.56.9"><span class="content">දෙවිඳුන් මට පක්ෂ බව එවිට මම දැනගන්නෙමි.</span></span> 
     </div> 
     <div class="q"> <span class="verse v9" data-usfm="PSA.56.9"><span class="content"> </span></span><span class="verse v10" data-usfm="PSA.56.10"><span class="label">10</span><span class="content">මම දෙවිඳුන්ගේ වචනය පසසන්නෙමි;</span></span> 
     </div> 
     <div class="q2"> <span class="verse v10" data-usfm="PSA.56.10"><span class="content">දෙවිඳුන්ගේ වචනය ගැන උදන් අනන්නෙමි.</span></span> 
     </div> 
     <div class="q"> <span class="verse v10" data-usfm="PSA.56.10"><span class="content"> </span></span><span class="verse v11" data-usfm="PSA.56.11"><span class="label">11</span><span class="content">දෙවිඳුන් කෙරෙහි නොබිය ව මාගේ විශ්වාසය තබන්නෙමි;</span></span> 
     </div> 
     <div class="q2"> <span class="verse v11" data-usfm="PSA.56.11"><span class="content">මිනිසා මට කුමන අනතුරක් කිරීමට සමත් වන්නේ ද?</span></span> 
     </div> 
     <div class="q"> <span class="verse v11" data-usfm="PSA.56.11"><span class="content"> </span></span><span class="verse v12" data-usfm="PSA.56.12"><span class="label">12</span><span class="content">දෙවිඳුනි, ඔබට පොරොන්දු වූ බාරහාර මම ඉටු කරන්නෙමි;</span></span> 
     </div> 
     <div class="q2"> <span class="verse v12" data-usfm="PSA.56.12"><span class="content">ඔබට තුති පූජා පුදන්නෙමි.</span></span> 
     </div> 
     <div class="q"> <span class="verse v12" data-usfm="PSA.56.12"><span class="content"> </span></span><span class="verse v13" data-usfm="PSA.56.13"><span class="label">13</span><span class="content">මන්ද, ඔබ, මා මරණින් මිදූ සේක.</span></span> 
     </div> 
     <div class="q2"> <span class="verse v13" data-usfm="PSA.56.13"><span class="content">මාගේ පාද පැකිළීමෙන් වැළැක්වූ සේක.</span></span> 
     </div> 
     <div class="q2"> <span class="verse v13" data-usfm="PSA.56.13"><span class="content">එසේ කෙළේ, ජීවනාලෝකයෙහි දෙවිඳුන් අබියස මා හැසිරෙන පිණිස ය.</span></span> 
     </div> 
    </div> 
   </div> 
  </div>
 </body>
</html>