<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch104" data-usfm="PSA.104">  
     <div class="s1"> <span class="heading"><b>මැවුම්කරුට ප්‍රශංසාවක්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.104.1"><span class="label">1</span><span class="content">මාගේ සිත, සමිඳුන් පසසන්න.</span></span> 
     </div> 
     <div class="q2"> <span class="verse v1" data-usfm="PSA.104.1"><span class="content">මාගේ දෙවි සමිඳුනි, ඔබ ඉතා උතුම් ය, ඔබ තෙද මහිමයෙන් සැරසී සිටින සේක.</span></span> 
     </div> 
     <div class="q"> <span class="verse v1" data-usfm="PSA.104.1"><span class="content"> </span></span><span class="verse v2" data-usfm="PSA.104.2"><span class="label">2</span><span class="content">ඔබ ආලෝකය නමැති වස්ත්‍රය හැඳ පැළඳ සිටින සේක;</span></span> 
     </div> 
     <div class="q2"> <span class="verse v2" data-usfm="PSA.104.2"><span class="content">වියනක් මෙන් අහස විහිදාලන සේක.</span></span> 
     </div> 
     <div class="q"> <span class="verse v2" data-usfm="PSA.104.2"><span class="content"> </span></span><span class="verse v3" data-usfm="PSA.104.3"><span class="label">3</span><span class="content">ඔබේ මාලිගාව ඉහළ දිය කඳ මත පිහිටුවන සේක;</span></span> 
     </div> 
     <div class="q2"> <span class="verse v3" data-usfm="PSA.104.3"><span class="content">වලාකුළු ඔබේ රිය කරගන්න සේක.</span></span> 
     </div> 
     <div class="q"> <span class="verse v3" data-usfm="PSA.104.3"><span class="content"> </span></span><span class="verse v4" data-usfm="PSA.104.4"><span class="label">4</span><span class="content"> </span><span class="content">සුළඟ ඔබේ දූතයන් ද ගිනි දලු ඔබේ සේවකයන් ද කරගන්න සේක.</span></span> 
     </div> 
     <div class="q"> <span class="verse v4" data-usfm="PSA.104.4"><span class="content"> </span></span><span class="verse v5" data-usfm="PSA.104.5"><span class="label">5</span><span class="content">පොළොව කිසි කලෙක නොසැලෙන ලෙස එය තිර පදනමක් මත පිහිටෙවූ සේක.</span></span> 
     </div> 
     <div class="q"> <span class="verse v5" data-usfm="PSA.104.5"><span class="content"> </span></span><span class="verse v6" data-usfm="PSA.104.6"><span class="label">6</span><span class="content">උතුරු සළුවකින් මෙන් මහා සයුරෙන් ඔබ එය වැසූ සේක;</span></span> 
     </div> 
     <div class="q2"> <span class="verse v6" data-usfm="PSA.104.6"><span class="content">ජලයෙන් කඳු හෙල් වැසී ගියේ ය.</span></span> 
     </div> 
     <div class="q"> <span class="verse v6" data-usfm="PSA.104.6"><span class="content"> </span></span><span class="verse v7" data-usfm="PSA.104.7"><span class="label">7</span><span class="content">ඔබේ තරවටුවෙන් ජලය පලා ගියේ ය;</span></span> 
     </div> 
     <div class="q2"> <span class="verse v7" data-usfm="PSA.104.7"><span class="content">ඔබේ තර්ජනයෙන් එය යුහුව ගලා ගියේ ය.</span></span> 
     </div> 
     <div class="q"> <span class="verse v7" data-usfm="PSA.104.7"><span class="content"> </span></span><span class="verse v8" data-usfm="PSA.104.8"><span class="label">8</span><span class="content">ජලය කඳු උඩින් ගලා ගියේ ය.</span></span> 
     </div> 
     <div class="q2"> <span class="verse v8" data-usfm="PSA.104.8"><span class="content">ඔබ සූදානම් කළ ස්ථානය වන මිටියාවතට එය බැස ගියේ ය.</span></span> 
     </div> 
     <div class="q"> <span class="verse v8" data-usfm="PSA.104.8"><span class="content"> </span></span><span class="verse v9" data-usfm="PSA.104.9"><span class="label">9</span><span class="content">ජලයෙන් පොළොව යළිත් වැසී නොයන පිණිස ඉක්මවා ගිය නොහැකි සීමාවක් ඔබ එයට නියම කළ සේක.</span></span> 
     </div> 
     <div class="q"> <span class="verse v9" data-usfm="PSA.104.9"><span class="content"> </span></span><span class="verse v10" data-usfm="PSA.104.10"><span class="label">10</span><span class="content">සමිඳාණෝ මිටියාවත්වල උල්පත් හටගන්වන සේක.</span></span> 
     </div> 
     <div class="q2"> <span class="verse v10" data-usfm="PSA.104.10"><span class="content">ඒවා කඳු අතරේ ගලා යයි.</span></span> 
     </div> 
     <div class="q"> <span class="verse v10" data-usfm="PSA.104.10"><span class="content"> </span></span><span class="verse v11" data-usfm="PSA.104.11"><span class="label">11</span><span class="content">ඒවා සියලු වන සතුන්ට බීමට දිය දෙයි;</span></span> 
     </div> 
     <div class="q2"> <span class="verse v11" data-usfm="PSA.104.11"><span class="content">වල් කොටළුවෝ එයින් පිපාසා සංසිඳුවා ගනිති.</span></span> 
     </div> 
     <div class="q"> <span class="verse v11" data-usfm="PSA.104.11"><span class="content"> </span></span><span class="verse v12" data-usfm="PSA.104.12"><span class="label">12</span><span class="content">ඒවා අසල, අහසේ පක්ෂීහු කැදලි සාදති;</span></span> 
     </div> 
     <div class="q2"> <span class="verse v12" data-usfm="PSA.104.12"><span class="content">අතු අතරේ ගී නද දෙති.</span></span> 
     </div> 
     <div class="q"> <span class="verse v12" data-usfm="PSA.104.12"><span class="content"> </span></span><span class="verse v13" data-usfm="PSA.104.13"><span class="label">13</span><span class="content">එතුමාණෝ අහස් තලයෙන් කඳුකරයට වැසි වස්වන සේක.</span></span> 
     </div> 
     <div class="q2"> <span class="verse v13" data-usfm="PSA.104.13"><span class="content">එතුමන්ගේ ආසිරිවලින් පොළොව සාරවත් වන්නේ ය,</span></span> 
     </div> 
     <div class="q"> <span class="verse v13" data-usfm="PSA.104.13"><span class="content"> </span></span><span class="verse v14" data-usfm="PSA.104.14"><span class="label">14</span><span class="content">එතුමාණෝ, සිවුපාවුන්ට තණ කොළත්, මිනිසුන්ගේ ප්‍රයෝජනයට ගස් කොළත් පොළොවේ වැඩෙන්නට සලසන සේක.</span></span> 
     </div> 
     <div class="q2"> <span class="verse v14" data-usfm="PSA.104.14"><span class="content">මිනිසාට ආහාර නිපදවන සේක.</span></span> 
     </div> 
     <div class="q"> <span class="verse v14" data-usfm="PSA.104.14"><span class="content"> </span></span><span class="verse v15" data-usfm="PSA.104.15"><span class="label">15</span><span class="content">තවද, ඔබ මිනිසාගේ හද සතුටු කරන මිදියුස ද වත පැහැපත් කරන තෙල ද ගත සවිමත් කරන අහර ද සපයන සේක.</span></span> 
     </div> 
     <div class="q"> <span class="verse v15" data-usfm="PSA.104.15"><span class="content"> </span></span><span class="verse v16" data-usfm="PSA.104.16"><span class="label">16</span><span class="content">සමිඳුන් ම පැළ කරවූ ලෙබනොන්හි කිහිරි ගස්,</span></span> 
     </div> 
     <div class="q2"> <span class="verse v16" data-usfm="PSA.104.16"><span class="content">සමිඳුන්ගේ ම ඒ ගස් බොහෝ වතුර ලබයි.</span></span> 
     </div> 
     <div class="q"> <span class="verse v16" data-usfm="PSA.104.16"><span class="content"> </span></span><span class="verse v17" data-usfm="PSA.104.17"><span class="label">17</span><span class="content">කුරුල්ලෝ ඒ ගස්වල කූඩු සාදාගනිති.</span></span> 
     </div> 
     <div class="q2"> <span class="verse v17" data-usfm="PSA.104.17"><span class="content">මාන කොක්කු දේවදාර ගස් මුදුන්හි කැදලි තනාගනිති.</span></span> 
     </div> 
     <div class="q"> <span class="verse v17" data-usfm="PSA.104.17"><span class="content"> </span></span><span class="verse v18" data-usfm="PSA.104.18"><span class="label">18</span><span class="content">වල් එළුවන්ගේ වාසය උස් කඳුවල වේ.</span></span> 
     </div> 
     <div class="q2"> <span class="verse v18" data-usfm="PSA.104.18"><span class="content">සාවුන්ගේ රැකවරණය පර්වත වේ.</span></span> 
     </div> 
     <div class="q"> <span class="verse v18" data-usfm="PSA.104.18"><span class="content"> </span></span><span class="verse v19" data-usfm="PSA.104.19"><span class="label">19</span><span class="content">මාස වෙන් කර දක්වන පිණිස එතුමාණෝ සඳ සෑදූ සේක;</span></span> 
     </div> 
     <div class="q2"> <span class="verse v19" data-usfm="PSA.104.19"><span class="content">බැස යා යුතු වේලාව හිරු දනියි.</span></span> 
     </div> 
     <div class="q"> <span class="verse v19" data-usfm="PSA.104.19"><span class="content"> </span></span><span class="verse v20" data-usfm="PSA.104.20"><span class="label">20</span><span class="content">ඔබ අඳුර පමුණුවන සේක;</span></span> 
     </div> 
     <div class="q2"> <span class="verse v20" data-usfm="PSA.104.20"><span class="content">එවිට රැය වේ.</span></span> 
     </div> 
     <div class="q2"> <span class="verse v20" data-usfm="PSA.104.20"><span class="content">එකල සියලු වන මෘගයෝ බැහැරට එති.</span></span> 
     </div> 
     <div class="q"> <span class="verse v20" data-usfm="PSA.104.20"><span class="content"> </span></span><span class="verse v21" data-usfm="PSA.104.21"><span class="label">21</span><span class="content">සිංහ පොව්වෝ ගොදුරට සිහ නද කරති.</span></span> 
     </div> 
     <div class="q2"> <span class="verse v21" data-usfm="PSA.104.21"><span class="content">උන් දෙවිඳුන්ගෙන් ගොදුරු ඉල්ලති.</span></span> 
     </div> 
     <div class="q"> <span class="verse v21" data-usfm="PSA.104.21"><span class="content"> </span></span><span class="verse v22" data-usfm="PSA.104.22"><span class="label">22</span><span class="content">හිරු උදා වන කල ඒ සත්තු ආපසු යති;</span></span> 
     </div> 
     <div class="q2"> <span class="verse v22" data-usfm="PSA.104.22"><span class="content">ගුහාවලට වැද ලැගුම් ගනිති.</span></span> 
     </div> 
     <div class="q"> <span class="verse v22" data-usfm="PSA.104.22"><span class="content"> </span></span><span class="verse v23" data-usfm="PSA.104.23"><span class="label">23</span><span class="content">එහෙත් මිනිසා, සවස දක්වා වැඩ කරන පිණිස නික්ම යයි.</span></span> 
     </div> 
     <div class="q"> <span class="verse v23" data-usfm="PSA.104.23"><span class="content"> </span></span><span class="verse v24" data-usfm="PSA.104.24"><span class="label">24</span><span class="content">සමිඳුනි, ඔබේ කර්මාන්ත කොපමණ විවිධාකාර ද?</span></span> 
     </div> 
     <div class="q2"> <span class="verse v24" data-usfm="PSA.104.24"><span class="content">ඔබ සියල්ල ප්‍රඥාවෙන් මැවූ සේක.</span></span> 
     </div> 
     <div class="q2"> <span class="verse v24" data-usfm="PSA.104.24"><span class="content">පොළොව ඔබ මැවූ සතුන්ගෙන් පිරී ඇත;</span></span> 
     </div> 
     <div class="q"> <span class="verse v24" data-usfm="PSA.104.24"><span class="content"> </span></span><span class="verse v25" data-usfm="PSA.104.25"><span class="label">25</span><span class="content">අර තිබෙන්නේ සුවිසල් සාගරය!</span></span> 
     </div> 
     <div class="q2"> <span class="verse v25" data-usfm="PSA.104.25"><span class="content">එහි ලොකු කුඩා සත්ත්වයෝ ගණන ඉක්මවා සැරිසරති.</span></span> 
     </div> 
     <div class="q"> <span class="verse v25" data-usfm="PSA.104.25"><span class="content"> </span></span><span class="verse v26" data-usfm="PSA.104.26"><span class="label">26</span><span class="content"> </span><span class="content">එහි ඔබමොබ නැව් යාත්‍රා කරයි;</span></span> 
     </div> 
     <div class="q2"> <span class="verse v26" data-usfm="PSA.104.26"><span class="content">ඔබ මැවූ ලෙවියාතන් නම් මුහුදු සර්පයා එහි ක්‍රීඩා කරයි.</span></span> 
     </div> 
     <div class="q"> <span class="verse v26" data-usfm="PSA.104.26"><span class="content"> </span></span><span class="verse v27" data-usfm="PSA.104.27"><span class="label">27</span><span class="content">උන්ගේ කෑම නියම කලට ලබන පිණිස උන් සියලු දෙන ඔබ දෙස බලා සිටිති.</span></span> 
     </div> 
     <div class="q"> <span class="verse v27" data-usfm="PSA.104.27"><span class="content"> </span></span><span class="verse v28" data-usfm="PSA.104.28"><span class="label">28</span><span class="content">ඔබ උන්ට දෙන දේ උන් එකතු කර ගනිති.</span></span> 
     </div> 
     <div class="q2"> <span class="verse v28" data-usfm="PSA.104.28"><span class="content">ඔබේ අත විදහන විට උන් කුසගින්න නිවාගනිති.</span></span> 
     </div> 
     <div class="q"> <span class="verse v28" data-usfm="PSA.104.28"><span class="content"> </span></span><span class="verse v29" data-usfm="PSA.104.29"><span class="label">29</span><span class="content">ඔබේ මුහුණ ඔබ සඟවන කල උන් කැළඹෙති.</span></span> 
     </div> 
     <div class="q2"> <span class="verse v29" data-usfm="PSA.104.29"><span class="content">ඔබ උන්ගේ හුස්ම පැහැරගන්න කල උන් නැසී, දූවිලි බවට හැරී යති.</span></span> 
     </div> 
     <div class="q"> <span class="verse v29" data-usfm="PSA.104.29"><span class="content"> </span></span><span class="verse v30" data-usfm="PSA.104.30"><span class="label">30</span><span class="content">එහෙත්, ඔබ උන්ට හුස්ම දෙන කල උන් යළිත් මවනු ලබති.</span></span> 
     </div> 
     <div class="q2"> <span class="verse v30" data-usfm="PSA.104.30"><span class="content">ඔබ පොළෝ තලයට නව දිවියක් දෙන සේක.</span></span> 
     </div> 
     <div class="q"> <span class="verse v30" data-usfm="PSA.104.30"><span class="content"> </span></span><span class="verse v31" data-usfm="PSA.104.31"><span class="label">31</span><span class="content">සමිඳුන්ගේ මහිමය සදහට ම පවතී වා!</span></span> 
     </div> 
     <div class="q2"> <span class="verse v31" data-usfm="PSA.104.31"><span class="content">සමිඳාණෝ තමන් මැවූ සියල්ල ගැන සතුටු වෙත් වා!</span></span> 
     </div> 
     <div class="q"> <span class="verse v31" data-usfm="PSA.104.31"><span class="content"> </span></span><span class="verse v32" data-usfm="PSA.104.32"><span class="label">32</span><span class="content">එතුමාණන් පොළොව දෙස බලන කල එය කම්පා වේ;</span></span> 
     </div> 
     <div class="q2"> <span class="verse v32" data-usfm="PSA.104.32"><span class="content">කඳු ස්පර්ශ කරන කල ඒවායින් දුම් නඟියි.</span></span> 
     </div> 
     <div class="q"> <span class="verse v32" data-usfm="PSA.104.32"><span class="content"> </span></span><span class="verse v33" data-usfm="PSA.104.33"><span class="label">33</span><span class="content">මම දිවි ඇති තාක් සමිඳුන්ට ගී ගයන්නෙමි;</span></span> 
     </div> 
     <div class="q2"> <span class="verse v33" data-usfm="PSA.104.33"><span class="content">පණ ඇති තාක් දෙවිඳුන්ට පසස් ගී ගයන්නෙමි.</span></span> 
     </div> 
     <div class="q"> <span class="verse v33" data-usfm="PSA.104.33"><span class="content"> </span></span><span class="verse v34" data-usfm="PSA.104.34"><span class="label">34</span><span class="content">මාගේ භාවනාව සමිඳුන්ට ප්‍රසන්න වේ වා!</span></span> 
     </div> 
     <div class="q2"> <span class="verse v34" data-usfm="PSA.104.34"><span class="content">මන්ද, මගේ ප්‍රීතිය එන්නේ එතුමන්ගෙන් ය.</span></span> 
     </div> 
     <div class="q"> <span class="verse v34" data-usfm="PSA.104.34"><span class="content"> </span></span><span class="verse v35" data-usfm="PSA.104.35"><span class="label">35</span><span class="content">පව්කාරයෝ පොළෝ තලයෙන් විනාශ වී යත් වා!</span></span> 
     </div> 
     <div class="q2"> <span class="verse v35" data-usfm="PSA.104.35"><span class="content">දුෂ්ටයෝ තවත් ජීවත් නොවෙත් වා!</span></span> 
     </div> 
     <div class="q2"> <span class="verse v35" data-usfm="PSA.104.35"><span class="content">මාගේ සිත සමිඳුන්ට ප්‍රශංසා කරා වා!</span></span> 
     </div> 
     <div class="q2"> <span class="verse v35" data-usfm="PSA.104.35"><span class="content">සමිඳුන්ට ප්‍රශංසා වේ වා!</span></span> 
     </div> 
    </div> 
   </div> 
  </div>
 </body>
</html>