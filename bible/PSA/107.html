<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch107" data-usfm="PSA.107">  
     <div class="ms"> <span class="heading"><b>පස් වන කාණ්ඩය</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 107—150</b></span><span class="heading"><b>)</b></span> 
     </div> 
     <div class="s1"> <span class="heading"><b>සමිඳුන්ගේ කරුණාව පැසසීම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.107.1"><span class="label">1</span><span class="content"> </span><span class="content">සමිඳුන් හට තුති පුදන්න.</span></span> 
     </div> 
     <div class="q2"> <span class="verse v1" data-usfm="PSA.107.1"><span class="content">එතුමාණෝ යහපත් ය;</span></span> 
     </div> 
     <div class="q2"> <span class="verse v1" data-usfm="PSA.107.1"><span class="content">එතුමන්ගේ තිර පෙම සදහට පවත්නේ ය.</span></span> 
     </div> 
     <div class="q"> <span class="verse v1" data-usfm="PSA.107.1"><span class="content"> </span></span><span class="verse v2" data-usfm="PSA.107.2"><span class="label">2</span><span class="content">සමිඳුන් විසින් මුදන ලද්දෝ ඒ වදන් යළි යළිත් කියත් වා!</span></span> 
     </div> 
     <div class="q2"> <span class="verse v2" data-usfm="PSA.107.2"><span class="content">මන්ද, එතුමාණෝ පීඩාකරුගේ අතින් ඔවුන් මිදූ සේක.</span></span> 
     </div> 
     <div class="q"> <span class="verse v2" data-usfm="PSA.107.2"><span class="content"> </span></span><span class="verse v3" data-usfm="PSA.107.3"><span class="label">3</span><span class="content">එතුමාණෝ විදෙස් රටවලින් ද නැගෙනහිරෙන් හා බස්නාහිරෙන් ද උතුරෙන් හා දකුණෙන් ද ඔවුන් එක් රැස් කළ සේක.</span></span> 
     </div> 
     <div class="q"> <span class="verse v3" data-usfm="PSA.107.3"><span class="content"> </span></span><span class="verse v4" data-usfm="PSA.107.4"><span class="label">4</span><span class="content">සමහරු වල් බිහි වූ පාළුකරයේ වල්මත් වූ හ.</span></span> 
     </div> 
     <div class="q2"> <span class="verse v4" data-usfm="PSA.107.4"><span class="content">විසීමට නගරයක් ඔවුන්ට සොයාගත නොහැකි විය.</span></span> 
     </div> 
     <div class="q"> <span class="verse v4" data-usfm="PSA.107.4"><span class="content"> </span></span><span class="verse v5" data-usfm="PSA.107.5"><span class="label">5</span><span class="content">සාගින්නෙන් හා පිපාසයෙන් පෙළී ඔව්හු ක්ලාන්තයෙන් බෙලහීන වූ හ.</span></span> 
     </div> 
     <div class="q"> <span class="verse v5" data-usfm="PSA.107.5"><span class="content"> </span></span><span class="verse v6" data-usfm="PSA.107.6"><span class="label">6</span><span class="content">එවිට, ඔව්හු තම විපතේ දී සමිඳුන්ට මොරගැසූ හ.</span></span> 
     </div> 
     <div class="q2"> <span class="verse v6" data-usfm="PSA.107.6"><span class="content">එතුමාණෝ ඔවුන්ගේ විපතින් ඔවුන් මුදාගත් සේක.</span></span> 
     </div> 
     <div class="q"> <span class="verse v6" data-usfm="PSA.107.6"><span class="content"> </span></span><span class="verse v7" data-usfm="PSA.107.7"><span class="label">7</span><span class="content">වාසය කිරීමට සුදුසු නුවරකට පැමිණෙන තුරු එතුමාණෝ හරි මඟකින් ඔවුන් ගෙන ගිය සේක.</span></span> 
     </div> 
     <div class="q"> <span class="verse v7" data-usfm="PSA.107.7"><span class="content"> </span></span><span class="verse v8" data-usfm="PSA.107.8"><span class="label">8</span><span class="content">සමිඳුන්ගේ තිර පෙම ගැන ද මිනිසුන්ට කළ පුදුම දේ ගැන ද ඔව්හු එතුමන්ට පැසසුම් කරත් වා!</span></span> 
     </div> 
     <div class="q"> <span class="verse v8" data-usfm="PSA.107.8"><span class="content"> </span></span><span class="verse v9" data-usfm="PSA.107.9"><span class="label">9</span><span class="content">මන්ද, එතුමාණෝ පිපාසිත වූවන් තෘප්තියට පමුණුවන සේක;</span></span> 
     </div> 
     <div class="q2"> <span class="verse v9" data-usfm="PSA.107.9"><span class="content">සාගිනි වූවන් යහපත් දෙයින් පිනවන සේක.</span></span> 
     </div> 
     <div class="q"> <span class="verse v9" data-usfm="PSA.107.9"><span class="content"> </span></span><span class="verse v10" data-usfm="PSA.107.10"><span class="label">10</span><span class="content">සමහරු තිත්ත කළුවරෙහි ලැගුම් ගත්හ;</span></span> 
     </div> 
     <div class="q2"> <span class="verse v10" data-usfm="PSA.107.10"><span class="content">පීඩනයට භාජන වී සිරගත වූ හ.</span></span> 
     </div> 
     <div class="q"> <span class="verse v10" data-usfm="PSA.107.10"><span class="content"> </span></span><span class="verse v11" data-usfm="PSA.107.11"><span class="label">11</span><span class="content">මන්ද, ඔව්හු දෙවිඳුන්ගේ ආඥාවට විරුද්ධ ව කැරලි ගැසුවෝ ය;</span></span> 
     </div> 
     <div class="q2"> <span class="verse v11" data-usfm="PSA.107.11"><span class="content">මහෝත්තමයාණන්ගේ උපදෙස් හෙළා දුටුවෝ ය.</span></span> 
     </div> 
     <div class="q"> <span class="verse v11" data-usfm="PSA.107.11"><span class="content"> </span></span><span class="verse v12" data-usfm="PSA.107.12"><span class="label">12</span><span class="content">බර වැඩ නිසා ඔව්හු අධික වෙහෙසට පත් වූ හ.</span></span> 
     </div> 
     <div class="q2"> <span class="verse v12" data-usfm="PSA.107.12"><span class="content">ඔව්හු ඇද වැටුණෝ ය, පිහිට වන්න කිසිවෙක් නො වූ හ.</span></span> 
     </div> 
     <div class="q"> <span class="verse v12" data-usfm="PSA.107.12"><span class="content"> </span></span><span class="verse v13" data-usfm="PSA.107.13"><span class="label">13</span><span class="content">එවිට ඔව්හු තම විපතේ දී සමිඳුන්ට මොරගැසුවෝ ය.</span></span> 
     </div> 
     <div class="q2"> <span class="verse v13" data-usfm="PSA.107.13"><span class="content">එතුමාණෝ ඔවුන්ට පැමිණි විපතින් ඔවුන් ගළවාගත් සේක.</span></span> 
     </div> 
     <div class="q"> <span class="verse v13" data-usfm="PSA.107.13"><span class="content"> </span></span><span class="verse v14" data-usfm="PSA.107.14"><span class="label">14</span><span class="content">එතුමාණෝ තිත්ත කළුවරින් ඔවුන් පිටතට ගෙන, ඔවුන්ගේ යදම් බිඳදැමූ සේක.</span></span> 
     </div> 
     <div class="q"> <span class="verse v14" data-usfm="PSA.107.14"><span class="content"> </span></span><span class="verse v15" data-usfm="PSA.107.15"><span class="label">15</span><span class="content">සමිඳුන්ගේ තිර පෙම ද මිනිසුන් හට කරන පුදුම ක්‍රියා ද ගැන මනුෂ්‍යයෝ එතුමන්ට තුති පුදත් වා!</span></span> 
     </div> 
     <div class="q"> <span class="verse v15" data-usfm="PSA.107.15"><span class="content"> </span></span><span class="verse v16" data-usfm="PSA.107.16"><span class="label">16</span><span class="content">මන්ද, එතුමාණෝ ලෝකඩ දොරටු බිඳදැමූ සේක;</span></span> 
     </div> 
     <div class="q2"> <span class="verse v16" data-usfm="PSA.107.16"><span class="content">යකඩ පොලු කපාදැමූ සේක.</span></span> 
     </div> 
     <div class="q"> <span class="verse v16" data-usfm="PSA.107.16"><span class="content"> </span></span><span class="verse v17" data-usfm="PSA.107.17"><span class="label">17</span><span class="content">ඇතැම් අනුවණයෝ තමන්ගේ අපරාධ නිසාත්, අයුතුකම් නිසාත් පීඩා විඳිති.</span></span> 
     </div> 
     <div class="q"> <span class="verse v17" data-usfm="PSA.107.17"><span class="content"> </span></span><span class="verse v18" data-usfm="PSA.107.18"><span class="label">18</span><span class="content">ඔවුන්ට සියලු ආකාර කෑම අප්‍රිය වේ;</span></span> 
     </div> 
     <div class="q2"> <span class="verse v18" data-usfm="PSA.107.18"><span class="content">ඔව්හු මරුමුවට ළං ව සිටියෝ ය.</span></span> 
     </div> 
     <div class="q"> <span class="verse v18" data-usfm="PSA.107.18"><span class="content"> </span></span><span class="verse v19" data-usfm="PSA.107.19"><span class="label">19</span><span class="content">එවිට ඔව්හු තමන්ගේ විපතේ දී සමිඳුන්ට මොරගැසූ හ.</span></span> 
     </div> 
     <div class="q2"> <span class="verse v19" data-usfm="PSA.107.19"><span class="content">එතුමාණෝ ඔවුන්ගේ විපතින් ඔවුන් ගළවාගත් සේක.</span></span> 
     </div> 
     <div class="q"> <span class="verse v19" data-usfm="PSA.107.19"><span class="content"> </span></span><span class="verse v20" data-usfm="PSA.107.20"><span class="label">20</span><span class="content">එතුමාණෝ සිය වදනින් ඔවුන් සුවපත් කළ සේක.</span></span> 
     </div> 
     <div class="q2"> <span class="verse v20" data-usfm="PSA.107.20"><span class="content">ඔවුන් මරණින් ගොඩගත් සේක.</span></span> 
     </div> 
     <div class="q"> <span class="verse v20" data-usfm="PSA.107.20"><span class="content"> </span></span><span class="verse v21" data-usfm="PSA.107.21"><span class="label">21</span><span class="content">සමිඳුන්ගේ තිර පෙම ද මිනිසුන් හට කරන පුදුම ක්‍රියා ද ගැන මනුෂ්‍යයෝ එතුමන්ට තුති පුදත් වා!</span></span> 
     </div> 
     <div class="q"> <span class="verse v21" data-usfm="PSA.107.21"><span class="content"> </span></span><span class="verse v22" data-usfm="PSA.107.22"><span class="label">22</span><span class="content">ඔව්හු තුති පූජා පුදත් වා!</span></span> 
     </div> 
     <div class="q2"> <span class="verse v22" data-usfm="PSA.107.22"><span class="content">ප්‍රීති ගී ගයා එතුමන්ගේ ක්‍රියා ප්‍රකාශ කරත් වා!</span></span> 
     </div> 
     <div class="q"> <span class="verse v22" data-usfm="PSA.107.22"><span class="content"> </span></span><span class="verse v23" data-usfm="PSA.107.23"><span class="label">23</span><span class="content">සමහරු නැව්වලින් සමුදුර තරණය කරති;</span></span> 
     </div> 
     <div class="q2"> <span class="verse v23" data-usfm="PSA.107.23"><span class="content">මෙලෙස සිය ජීවිකාව සඳහා වෙළෙඳාම් කරති.</span></span> 
     </div> 
     <div class="q"> <span class="verse v23" data-usfm="PSA.107.23"><span class="content"> </span></span><span class="verse v24" data-usfm="PSA.107.24"><span class="label">24</span><span class="content">ඔව්හු සමිඳුන්ගේ ක්‍රියා ද මුහුද මත එතුමන් කළ අරුමපුදුම දේ ද දකිති.</span></span> 
     </div> 
     <div class="q"> <span class="verse v24" data-usfm="PSA.107.24"><span class="content"> </span></span><span class="verse v25" data-usfm="PSA.107.25"><span class="label">25</span><span class="content">මන්ද, එතුමාණෝ අණ දෙමින් එහි රැළ නංවන චණ්ඩ මාරුතය හටගැන්වූ සේක.</span></span> 
     </div> 
     <div class="q"> <span class="verse v25" data-usfm="PSA.107.25"><span class="content"> </span></span><span class="verse v26" data-usfm="PSA.107.26"><span class="label">26</span><span class="content">නැව් අහස උඩට විසි වී ගැඹුරේ පතිත විය.</span></span> 
     </div> 
     <div class="q2"> <span class="verse v26" data-usfm="PSA.107.26"><span class="content">ඒ විපතින් නැවියෝ අධෛර්යයට පත් වූ හ.</span></span> 
     </div> 
     <div class="q"> <span class="verse v26" data-usfm="PSA.107.26"><span class="content"> </span></span><span class="verse v27" data-usfm="PSA.107.27"><span class="label">27</span><span class="content">ඔව්හු බේබද්දන් මෙන් වීසි වෙමින් වැනි වැනී ගියහ.</span></span> 
     </div> 
     <div class="q2"> <span class="verse v27" data-usfm="PSA.107.27"><span class="content">ඔවුන්ගේ දස්කමින් පලක් නො වී ය.</span></span> 
     </div> 
     <div class="q"> <span class="verse v27" data-usfm="PSA.107.27"><span class="content"> </span></span><span class="verse v28" data-usfm="PSA.107.28"><span class="label">28</span><span class="content">එවිට ඔව්හු තමන්ගේ විපතේ දී සමිඳුන්ට මොරගැසූ හ.</span></span> 
     </div> 
     <div class="q2"> <span class="verse v28" data-usfm="PSA.107.28"><span class="content">එතුමාණෝ ඔවුන්ට පැමිණි විපතින් ඔවුන් මුදාගත් සේක.</span></span> 
     </div> 
     <div class="q"> <span class="verse v28" data-usfm="PSA.107.28"><span class="content"> </span></span><span class="verse v29" data-usfm="PSA.107.29"><span class="label">29</span><span class="content">එතුමාණෝ කුණාටුව සංසිඳෙවු සේක.</span></span> 
     </div> 
     <div class="q2"> <span class="verse v29" data-usfm="PSA.107.29"><span class="content">එවිට මුහුදේ රැළ නිසල විය.</span></span> 
     </div> 
     <div class="q"> <span class="verse v29" data-usfm="PSA.107.29"><span class="content"> </span></span><span class="verse v30" data-usfm="PSA.107.30"><span class="label">30</span><span class="content">නිසලතාව ඇති වූ බැවින් ඔව්හු සතුටු වූ හ.</span></span> 
     </div> 
     <div class="q2"> <span class="verse v30" data-usfm="PSA.107.30"><span class="content">එතුමාණෝ ඔවුන් අදහස් කළ වරායට ඔවුන් පැමිණෙවු සේක.</span></span> 
     </div> 
     <div class="q"> <span class="verse v30" data-usfm="PSA.107.30"><span class="content"> </span></span><span class="verse v31" data-usfm="PSA.107.31"><span class="label">31</span><span class="content">සමිඳුන්ගේ තිර පෙම හා මිනිසුන් හට කරන පුදුම ක්‍රියා ගැන</span></span> 
     </div> 
     <div class="q2"> <span class="verse v31" data-usfm="PSA.107.31"><span class="content">මනුෂ්‍යයෝ එතුමන්ට තුති පුදත් වා!</span></span> 
     </div> 
     <div class="q"> <span class="verse v31" data-usfm="PSA.107.31"><span class="content"> </span></span><span class="verse v32" data-usfm="PSA.107.32"><span class="label">32</span><span class="content">ඔව්හු මහා සභාව මැද එතුමන්ගේ ශ්‍රේෂ්ඨත්වය පසසත් වා!</span></span> 
     </div> 
     <div class="q2"> <span class="verse v32" data-usfm="PSA.107.32"><span class="content">ප්‍රජා මූලිකයන්ගේ රැස්වීමේ දී එතුමන්ට ප්‍රශංසා කරත් වා!</span></span> 
     </div> 
     <div class="q"> <span class="verse v32" data-usfm="PSA.107.32"><span class="content"> </span></span><span class="verse v33" data-usfm="PSA.107.33"><span class="label">33</span><span class="content">එතුමාණෝ ගංගා වැලි කතරට හරවන සේක;</span></span> 
     </div> 
     <div class="q2"> <span class="verse v33" data-usfm="PSA.107.33"><span class="content">දිය උල්පතක් වියළි බිමක් කරන සේක.</span></span> 
     </div> 
     <div class="q"> <span class="verse v33" data-usfm="PSA.107.33"><span class="content"> </span></span><span class="verse v34" data-usfm="PSA.107.34"><span class="label">34</span><span class="content">එතුමාණෝ සරු බිම ලුණු කතරක් කරන සේක.</span></span> 
     </div> 
     <div class="q2"> <span class="verse v34" data-usfm="PSA.107.34"><span class="content">ඊට හේතුව වැසියන්ගේ අපරාධ වන්නේ ය.</span></span> 
     </div> 
     <div class="q"> <span class="verse v34" data-usfm="PSA.107.34"><span class="content"> </span></span><span class="verse v35" data-usfm="PSA.107.35"><span class="label">35</span><span class="content">එතුමාණෝ කාන්තාරය දිය පොකුණක් කරන සේක;</span></span> 
     </div> 
     <div class="q2"> <span class="verse v35" data-usfm="PSA.107.35"><span class="content">වියළි බිමක් දිය උල්පතක් ද කරන සේක;</span></span> 
     </div> 
     <div class="q"> <span class="verse v35" data-usfm="PSA.107.35"><span class="content"> </span></span><span class="verse v36" data-usfm="PSA.107.36"><span class="label">36</span><span class="content">සාගිනි වූවන් එහි වාසය කරවූ සේක;</span></span> 
     </div> 
     <div class="q2"> <span class="verse v36" data-usfm="PSA.107.36"><span class="content">ඔව්හු ජීවත් වීමට සුදුසු නුවරක් සෑදුවෝ ය.</span></span> 
     </div> 
     <div class="q"> <span class="verse v36" data-usfm="PSA.107.36"><span class="content"> </span></span><span class="verse v37" data-usfm="PSA.107.37"><span class="label">37</span><span class="content">ඔව්හු කෙත් වපුරා මිදි වතු වගා කළෝ ය;</span></span> 
     </div> 
     <div class="q2"> <span class="verse v37" data-usfm="PSA.107.37"><span class="content">එයින් සරු අස්වැන්න ලබාගත්හ.</span></span> 
     </div> 
     <div class="q"> <span class="verse v37" data-usfm="PSA.107.37"><span class="content"> </span></span><span class="verse v38" data-usfm="PSA.107.38"><span class="label">38</span><span class="content">ඔවුන්ට බොහෝ දරුපල ලැබෙන ලෙස එතුමාණෝ ඔවුන්ට ආසිරි දුන් සේක;</span></span> 
     </div> 
     <div class="q2"> <span class="verse v38" data-usfm="PSA.107.38"><span class="content">ඔවුන්ගේ සිවුපාවුන්ගේ ගණන අඩු වන්න ඉඩ නුදුන් සේක.</span></span> 
     </div> 
     <div class="q"> <span class="verse v38" data-usfm="PSA.107.38"><span class="content"> </span></span><span class="verse v39" data-usfm="PSA.107.39"><span class="label">39</span><span class="content">ඉන්පසු දුක් පීඩා හා විපත්ති නිසා ඔවුන්ගේ ගණන අඩු වී ඔව්හු දුබල වූ හ.</span></span> 
     </div> 
     <div class="q"> <span class="verse v39" data-usfm="PSA.107.39"><span class="content"> </span></span><span class="verse v40" data-usfm="PSA.107.40"><span class="label">40</span><span class="content">එතුමාණෝ අධිපතීන් නින්දාවට පත් කොට, මං නැති පාළු තැන්වල මුළා වී යන්න සැලැසූ සේක.</span></span> 
     </div> 
     <div class="q"> <span class="verse v40" data-usfm="PSA.107.40"><span class="content"> </span></span><span class="verse v41" data-usfm="PSA.107.41"><span class="label">41</span><span class="content">එහෙත්, එතුමාණෝ දිළිඳුන් පීඩාවෙන් මුදා උසස් කොට බැටළු රැළක් මෙන් ඔවුන්ගේ පවුල් වැඩි කළ සේක.</span></span> 
     </div> 
     <div class="q"> <span class="verse v41" data-usfm="PSA.107.41"><span class="content"> </span></span><span class="verse v42" data-usfm="PSA.107.42"><span class="label">42</span><span class="content">සුදනෝ ඒ දැක ප්‍රීති ප්‍රමෝද වන්නෝ ය;</span></span> 
     </div> 
     <div class="q2"> <span class="verse v42" data-usfm="PSA.107.42"><span class="content">දුදනෝ කලකිරීමට පත්වන්නෝ ය.</span></span> 
     </div> 
     <div class="q"> <span class="verse v42" data-usfm="PSA.107.42"><span class="content"> </span></span><span class="verse v43" data-usfm="PSA.107.43"><span class="label">43</span><span class="content">නුවණැත්තෝ මේ දේ සිතට ගනිත් වා!</span></span> 
     </div> 
     <div class="q2"> <span class="verse v43" data-usfm="PSA.107.43"><span class="content">ඔව්හු සමිඳුන්ගේ තිර පෙම පිළිගනිත් වා!</span></span> 
     </div> 
    </div> 
   </div> 
  </div>
 </body>
</html>