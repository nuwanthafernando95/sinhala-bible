<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch19" data-usfm="PSA.19">  
     <div class="s1"> <span class="heading"><b>මැවිල්ලෙන් පළ වන දේව මහිමය</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.19.1"><span class="label">1</span><span class="content">අහස් තලය දෙවි මහිමය ප්‍රකාශ කරන්නේ ය;</span></span> 
     </div> 
     <div class="q2"> <span class="verse v1" data-usfm="PSA.19.1"><span class="content">ගුවන් තලය එතුමන්ගේ අත්කම් විදහා පාන්නේ ය.</span></span> 
     </div> 
     <div class="q"> <span class="verse v1" data-usfm="PSA.19.1"><span class="content"> </span></span><span class="verse v2" data-usfm="PSA.19.2"><span class="label">2</span><span class="content">එක් දිනක් තව දිනකට මෙපුවත කියන්නේ ය;</span></span> 
     </div> 
     <div class="q2"> <span class="verse v2" data-usfm="PSA.19.2"><span class="content">එක් රැයක් තව රැයකට එය ම පවසන්නේ ය.</span></span> 
     </div> 
     <div class="q"> <span class="verse v2" data-usfm="PSA.19.2"><span class="content"> </span></span><span class="verse v3" data-usfm="PSA.19.3"><span class="label">3</span><span class="content">කතාවක්, වදනක්, කිසියම් හඬක් ඇසෙන්නේ නැති වුව ද ඒ පණිවුඩය ලොව පුරා පැතිරී යන්නේ ය.</span></span> 
     </div> 
     <div class="q"> <span class="verse v3" data-usfm="PSA.19.3"><span class="content"> </span></span><span class="verse v4" data-usfm="PSA.19.4"><span class="label">4</span><span class="content"> </span><span class="content">එය දියත දසත විහිදී යයි, දෙවි තුමාණෝ හිරුට එහි මණ්ඩපයක් සාදා දුන් සේක.</span></span> 
     </div> 
     <div class="q"> <span class="verse v4" data-usfm="PSA.19.4"><span class="content"> </span></span><span class="verse v5" data-usfm="PSA.19.5"><span class="label">5</span><span class="content">මඟුල් පෝරුවකින් බැස එන මනාලයෙකු ලෙසින්, ප්‍රීතියෙන් තරඟයට අරඅඳින වීර ධාවකයෙකු විලසින්,</span></span> 
     </div> 
     <div class="q"> <span class="verse v5" data-usfm="PSA.19.5"><span class="content"> </span></span><span class="verse v6" data-usfm="PSA.19.6"><span class="label">6</span><span class="content">හිරු රජිඳාණෝ අහසේ කොණකින් උදා වී අනික් කොණින් චාරිකාව නිම කරති.</span></span> 
     </div> 
     <div class="q2"> <span class="verse v6" data-usfm="PSA.19.6"><span class="content">එහි රස්නය නොවදින තැනක් නැත්තේ ය.</span></span> 
     </div> 
     <div class="s1"> <span class="heading"><b>සමිඳුන්ගේ ව්‍යවස්ථාව</b></span> 
     </div> 
     <div class="q"> <span class="verse v6" data-usfm="PSA.19.6"><span class="content"> </span></span><span class="verse v7" data-usfm="PSA.19.7"><span class="label">7</span><span class="content">සමිඳුන්ගේ ව්‍යවස්ථාව පරිසමාප්ත ය;</span></span> 
     </div> 
     <div class="q2"> <span class="verse v7" data-usfm="PSA.19.7"><span class="content">ජීවිතය පණ ගන්වන්නේ ය.</span></span> 
     </div> 
     <div class="q2"> <span class="verse v7" data-usfm="PSA.19.7"><span class="content">සමිඳුන්ගේ නීතිය සත්‍යවාදී ය;</span></span> 
     </div> 
     <div class="q2"> <span class="verse v7" data-usfm="PSA.19.7"><span class="content">අනුවණයන්ට නුවණ දෙන්නේ ය.</span></span> 
     </div> 
     <div class="q"> <span class="verse v7" data-usfm="PSA.19.7"><span class="content"> </span></span><span class="verse v8" data-usfm="PSA.19.8"><span class="label">8</span><span class="content">සමිඳුන්ගේ අණපණත් සාධාරණ ය;</span></span> 
     </div> 
     <div class="q2"> <span class="verse v8" data-usfm="PSA.19.8"><span class="content">සිතට සතොස වඩන්නේ ය.</span></span> 
     </div> 
     <div class="q2"> <span class="verse v8" data-usfm="PSA.19.8"><span class="content">සමිඳුන්ගේ අණසක පැහැදිලි ය;</span></span> 
     </div> 
     <div class="q2"> <span class="verse v8" data-usfm="PSA.19.8"><span class="content">දෙනෙතට එළිය දෙන්නේ ය,</span></span> 
     </div> 
     <div class="q"> <span class="verse v8" data-usfm="PSA.19.8"><span class="content"> </span></span><span class="verse v9" data-usfm="PSA.19.9"><span class="label">9</span><span class="content">සමිඳුන් කෙරෙහි ගරුබිය නිර්මල ය;</span></span> 
     </div> 
     <div class="q2"> <span class="verse v9" data-usfm="PSA.19.9"><span class="content">එය සදහට ම පවතින්නේ ය.</span></span> 
     </div> 
     <div class="q2"> <span class="verse v9" data-usfm="PSA.19.9"><span class="content">සමිඳුන්ගේ විනිශ්චය යුක්තිසහගත ය;</span></span> 
     </div> 
     <div class="q2"> <span class="verse v9" data-usfm="PSA.19.9"><span class="content">මුළුමනින් දැහැමි වේ ම ය.</span></span> 
     </div> 
     <div class="q"> <span class="verse v9" data-usfm="PSA.19.9"><span class="content"> </span></span><span class="verse v10" data-usfm="PSA.19.10"><span class="label">10</span><span class="content">රනට වඩා, පෙරූ රනට වඩා, එය මනහර ය;</span></span> 
     </div> 
     <div class="q2"> <span class="verse v10" data-usfm="PSA.19.10"><span class="content">පැණියට වඩා, මී පැණියට වඩා, එය සුමිහිරි ය.</span></span> 
     </div> 
     <div class="q"> <span class="verse v10" data-usfm="PSA.19.10"><span class="content"> </span></span><span class="verse v11" data-usfm="PSA.19.11"><span class="label">11</span><span class="content">එය ඔබ සේවකයා හට අනතුරු ඇඟවීමක් වන්නේ ය;</span></span> 
     </div> 
     <div class="q2"> <span class="verse v11" data-usfm="PSA.19.11"><span class="content">එය පිළිපැදීමෙන් විපුල විපාක අත්වන්නේ ය.</span></span> 
     </div> 
     <div class="q"> <span class="verse v11" data-usfm="PSA.19.11"><span class="content"> </span></span><span class="verse v12" data-usfm="PSA.19.12"><span class="label">12</span><span class="content">මාගේ රහස් වැරදි දන්නෝ කවුරු ද?</span></span> 
     </div> 
     <div class="q2"> <span class="verse v12" data-usfm="PSA.19.12"><span class="content">නොදැන මා කළ පව් සෝදා හළ මැනව.</span></span> 
     </div> 
     <div class="q"> <span class="verse v12" data-usfm="PSA.19.12"><span class="content"> </span></span><span class="verse v13" data-usfm="PSA.19.13"><span class="label">13</span><span class="content">උඩඟුකමේ පාපයෙන් මා වැළැක්වුව මැනව.</span></span> 
     </div> 
     <div class="q2"> <span class="verse v13" data-usfm="PSA.19.13"><span class="content">එහි බලපෑමට මම යටත් නොවෙම්වා.</span></span> 
     </div> 
     <div class="q2"> <span class="verse v13" data-usfm="PSA.19.13"><span class="content">එවිට මම දරුණු පවින් නිදහස් වී, නිදොස් කෙනෙක් වන්නෙමි.</span></span> 
     </div> 
     <div class="q"> <span class="verse v13" data-usfm="PSA.19.13"><span class="content"> </span></span><span class="verse v14" data-usfm="PSA.19.14"><span class="label">14</span><span class="content">මාගේ පර්වතය ද මාගේ මිදුම්කරු ද වන සමිඳුනි, මා මුවේ වචන ද මා සිතෙහි භාවනා ද ඔබ හට ප්‍රිය මනාප වේ වා!</span></span> 
     </div> 
    </div> 
   </div> 
  </div>
 </body>
</html>