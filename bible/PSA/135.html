<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch135" data-usfm="PSA.135">  
     <div class="s1"> <span class="heading"><b>මැවිල්ලෙන් ප්‍රකාශ වන සමිඳුන්ගේ ගුණ වැණුම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.135.1"><span class="label">1</span><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q2"> <span class="verse v1" data-usfm="PSA.135.1"><span class="content">සමිඳුන්ගේ මෙහෙකරුවෙනි, සමිඳුන්ගේ නාමයට ප්‍රශංසා කරන්න.</span></span> 
     </div> 
     <div class="q"> <span class="verse v1" data-usfm="PSA.135.1"><span class="content"> </span></span><span class="verse v2" data-usfm="PSA.135.2"><span class="label">2</span><span class="content">සමිඳුන්ගේ මාලිගාවෙහි, අපේ දෙවිඳුන්ගේ මාලිගාවෙහි මණ්ඩපවල සිටින්නෙනි, එතුමන්ට ප්‍රශංසා කරන්න.</span></span> 
     </div> 
     <div class="q"> <span class="verse v2" data-usfm="PSA.135.2"><span class="content"> </span></span><span class="verse v3" data-usfm="PSA.135.3"><span class="label">3</span><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q2"> <span class="verse v3" data-usfm="PSA.135.3"><span class="content">එතුමාණෝ යහපත් ය.</span></span> 
     </div> 
     <div class="q2"> <span class="verse v3" data-usfm="PSA.135.3"><span class="content">එතුමාණෝ කරුණාබර වන සේක.</span></span> 
     </div> 
     <div class="q2"> <span class="verse v3" data-usfm="PSA.135.3"><span class="content">එතුමන්ගේ නාමයට ගී ගයන්න;</span></span> 
     </div> 
     <div class="q"> <span class="verse v3" data-usfm="PSA.135.3"><span class="content"> </span></span><span class="verse v4" data-usfm="PSA.135.4"><span class="label">4</span><span class="content">සමිඳාණෝ තමන්ට ම ජාකොබ්ගේ පෙළපත ද තමන්ගේ විශේෂ උරුමය කොට ඉශ්රායෙල් සෙනඟ ද තෝරාගත් සේක.</span></span> 
     </div> 
     <div class="q"> <span class="verse v4" data-usfm="PSA.135.4"><span class="content"> </span></span><span class="verse v5" data-usfm="PSA.135.5"><span class="label">5</span><span class="content">සමිඳාණන් අති උතුම් බවත්, වෙනත් සියලු දෙවිවරුන්ට වඩා අපේ සමිඳාණන් උසස් බවත් දනිමි.</span></span> 
     </div> 
     <div class="q"> <span class="verse v5" data-usfm="PSA.135.5"><span class="content"> </span></span><span class="verse v6" data-usfm="PSA.135.6"><span class="label">6</span><span class="content">සමිඳාණෝ, යමක් කරන්නට කැමැති සේක් නම්, අහසෙහි ද පොළොවෙහි ද මුහුදුවල සහ හැම ගැඹුරු තැන්වල ද එය ඉටු කරන සේක.</span></span> 
     </div> 
     <div class="q"> <span class="verse v6" data-usfm="PSA.135.6"><span class="content"> </span></span><span class="verse v7" data-usfm="PSA.135.7"><span class="label">7</span><span class="content">එතුමාණෝ දෙරණ සීමාවෙන් වලාකුළු නංවන සේක;</span></span> 
     </div> 
     <div class="q2"> <span class="verse v7" data-usfm="PSA.135.7"><span class="content">වර්ෂාව සඳහා විදුලිය හටගන්වන සේක;</span></span> 
     </div> 
     <div class="q2"> <span class="verse v7" data-usfm="PSA.135.7"><span class="content">සිය ගබඩාවලින් සුළඟ නික්මවන සේක;</span></span> 
     </div> 
     <div class="q"> <span class="verse v7" data-usfm="PSA.135.7"><span class="content"> </span></span><span class="verse v8" data-usfm="PSA.135.8"><span class="label">8</span><span class="content">එතුමාණෝ මිසර වැසියන්ගේත්, මෘගයන්ගේත් කුලුඳුලන්ට පහර දුන් සේක.</span></span> 
     </div> 
     <div class="q"> <span class="verse v8" data-usfm="PSA.135.8"><span class="content"> </span></span><span class="verse v9" data-usfm="PSA.135.9"><span class="label">9</span><span class="content">එම්බා මිසරය!</span></span> 
     </div> 
     <div class="q2"> <span class="verse v9" data-usfm="PSA.135.9"><span class="content">තී මැදට, පාරාවෝට සහ ඔහුගේ සියලු මෙහෙකරුවන්ට එරෙහි ව එතුමාණෝ අරුමපුදුම දේ හා හාස්කම් පැමිණෙවු සේක.</span></span> 
     </div> 
     <div class="q"> <span class="verse v9" data-usfm="PSA.135.9"><span class="content"> </span></span><span class="verse v10" data-usfm="PSA.135.10"><span class="label">10</span><span class="content">එතුමාණෝ බොහෝ විජාතීන්ට පහර දී, බලවත් රජුන් ඝාතනය කළ සේක.</span></span> 
     </div> 
     <div class="q"> <span class="verse v10" data-usfm="PSA.135.10"><span class="content"> </span></span><span class="verse v11" data-usfm="PSA.135.11"><span class="label">11</span><span class="content">අමෝරිවරුන්ගේ රජ වූ සීහොන් ද බාෂාන්හි රජ වූ ඕග් ද කානාන්හි සියලු රාජ්‍යයන් ද වැනසූ සේක.</span></span> 
     </div> 
     <div class="q"> <span class="verse v11" data-usfm="PSA.135.11"><span class="content"> </span></span><span class="verse v12" data-usfm="PSA.135.12"><span class="label">12</span><span class="content">ඔවුන්ගේ දේශය උරුම කොට, ස්වකීය සෙනඟ වූ ඉශ්රායෙල්ට උරුම කොට දුන් සේක.</span></span> 
     </div> 
     <div class="q"> <span class="verse v12" data-usfm="PSA.135.12"><span class="content"> </span></span><span class="verse v13" data-usfm="PSA.135.13"><span class="label">13</span><span class="content">සමිඳුනි, ඔබේ නාමය සදාකල් පවත්නේ ය.</span></span> 
     </div> 
     <div class="q2"> <span class="verse v13" data-usfm="PSA.135.13"><span class="content">සමිඳුනි, ඔබේ මහිමය සියලු පරම්පරාවන්ට පැතිර යන්නේ ය.</span></span> 
     </div> 
     <div class="q"> <span class="verse v13" data-usfm="PSA.135.13"><span class="content"> </span></span><span class="verse v14" data-usfm="PSA.135.14"><span class="label">14</span><span class="content">මන්ද, සමිඳාණෝ තමන් සෙනඟට යුක්තිය ඉටුකර දෙන සේක.</span></span> 
     </div> 
     <div class="q2"> <span class="verse v14" data-usfm="PSA.135.14"><span class="content">ස්වකීය මෙහෙකරුවන්ට අනුකම්පා කරන සේක.</span></span> 
     </div> 
     <div class="q"> <span class="verse v14" data-usfm="PSA.135.14"><span class="content"> </span></span><span class="verse v15" data-usfm="PSA.135.15"><span class="label">15</span><span class="content"> </span><span class="content">විජාතීන්ගේ රූප රනින් හා රිදීයෙන් ය, ඒවා මිනිස් අතින් සෑදූ දේ ය.</span></span> 
     </div> 
     <div class="q"> <span class="verse v15" data-usfm="PSA.135.15"><span class="content"> </span></span><span class="verse v16" data-usfm="PSA.135.16"><span class="label">16</span><span class="content">ඒවාට කටවල් ඇත, එහෙත්, කතා නොකරයි;</span></span> 
     </div> 
     <div class="q2"> <span class="verse v16" data-usfm="PSA.135.16"><span class="content">ඇස් ඇත, එහෙත්, නොදකියි;</span></span> 
     </div> 
     <div class="q"> <span class="verse v16" data-usfm="PSA.135.16"><span class="content"> </span></span><span class="verse v17" data-usfm="PSA.135.17"><span class="label">17</span><span class="content">කන් ඇත, එහෙත්, නොඇසෙයි;</span></span> 
     </div> 
     <div class="q2"> <span class="verse v17" data-usfm="PSA.135.17"><span class="content">නාස් පුඩු ඇත, එහෙත්, හුස්මක් නැත.</span></span> 
     </div> 
     <div class="q"> <span class="verse v17" data-usfm="PSA.135.17"><span class="content"> </span></span><span class="verse v18" data-usfm="PSA.135.18"><span class="label">18</span><span class="content">ඒවා සාදන්නෝත්, එමෙන් ම ඒවා විශ්වාස කරන සියල්ලෝත් ඒවාට සමාන වන්නෝ ය.</span></span> 
     </div> 
     <div class="q"> <span class="verse v18" data-usfm="PSA.135.18"><span class="content"> </span></span><span class="verse v19" data-usfm="PSA.135.19"><span class="label">19</span><span class="content">එම්බා ඉශ්රායෙල් වංශය!</span></span> 
     </div> 
     <div class="q2"> <span class="verse v19" data-usfm="PSA.135.19"><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q2"> <span class="verse v19" data-usfm="PSA.135.19"><span class="content">එම්බා ආරොන්ගේ වංශය!</span></span> 
     </div> 
     <div class="q2"> <span class="verse v19" data-usfm="PSA.135.19"><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q"> <span class="verse v19" data-usfm="PSA.135.19"><span class="content"> </span></span><span class="verse v20" data-usfm="PSA.135.20"><span class="label">20</span><span class="content">එම්බා ලෙවී වංශය!</span></span> 
     </div> 
     <div class="q2"> <span class="verse v20" data-usfm="PSA.135.20"><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q2"> <span class="verse v20" data-usfm="PSA.135.20"><span class="content">සමිඳුන්ට ගරුබිය ඇත්තෙනි, සමිඳුන්ට ප්‍රශංසා කරන්න.</span></span> 
     </div> 
     <div class="q"> <span class="verse v20" data-usfm="PSA.135.20"><span class="content"> </span></span><span class="verse v21" data-usfm="PSA.135.21"><span class="label">21</span><span class="content">සියොන්හි, ජෙරුසලමෙහි වැඩ වසන සමිඳාණෝ ප්‍රශංසා ලබන සේක් වා!</span></span> 
     </div> 
     <div class="q2"> <span class="verse v21" data-usfm="PSA.135.21"><span class="content">සමිඳුන්ට ප්‍රශංසා කරන්න.</span></span> 
     </div> 
    </div> 
   </div> 
  </div>
 </body>
</html>