<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch147" data-usfm="PSA.147">  
     <div class="s1"> <span class="heading"><b>සව් බලැති දෙවිඳුන් පැසසීම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.147.1"><span class="label">1</span><span class="content">සමිඳුන්ට ප්‍රශංසා කරන්න;</span></span> 
     </div> 
     <div class="q2"> <span class="verse v1" data-usfm="PSA.147.1"><span class="content">අපේ දෙවිඳුන්ට පසස් ගී ගැයීම යහපත් ය.</span></span> 
     </div> 
     <div class="q2"> <span class="verse v1" data-usfm="PSA.147.1"><span class="content">එතුමන් පැසසීම පියකරු ය, හොබනේ ය.</span></span> 
     </div> 
     <div class="q"> <span class="verse v1" data-usfm="PSA.147.1"><span class="content"> </span></span><span class="verse v2" data-usfm="PSA.147.2"><span class="label">2</span><span class="content">සමිඳාණෝ ජෙරුසලම ගොඩනඟන සේක.</span></span> 
     </div> 
     <div class="q2"> <span class="verse v2" data-usfm="PSA.147.2"><span class="content">විප්‍රවාසී වූ ඉශ්රායෙල් සෙනඟ රැස් කරන සේක.</span></span> 
     </div> 
     <div class="q"> <span class="verse v2" data-usfm="PSA.147.2"><span class="content"> </span></span><span class="verse v3" data-usfm="PSA.147.3"><span class="label">3</span><span class="content">එතුමාණෝ බිඳුණු සිත් ඇත්තන් සුව කරන සේක;</span></span> 
     </div> 
     <div class="q2"> <span class="verse v3" data-usfm="PSA.147.3"><span class="content">ඔවුන්ගේ තුවාළ බඳින සේක.</span></span> 
     </div> 
     <div class="q"> <span class="verse v3" data-usfm="PSA.147.3"><span class="content"> </span></span><span class="verse v4" data-usfm="PSA.147.4"><span class="label">4</span><span class="content">එතුමාණෝ තාරකා ගණන නියම කළ සේක.</span></span> 
     </div> 
     <div class="q2"> <span class="verse v4" data-usfm="PSA.147.4"><span class="content">ඒ සියල්ලට නම් තබන සේක.</span></span> 
     </div> 
     <div class="q"> <span class="verse v4" data-usfm="PSA.147.4"><span class="content"> </span></span><span class="verse v5" data-usfm="PSA.147.5"><span class="label">5</span><span class="content">අප සමිඳාණෝ උතුම් ය:</span></span> 
     </div> 
     <div class="q2"> <span class="verse v5" data-usfm="PSA.147.5"><span class="content">ඉතා බලසම්පන්න ය;</span></span> 
     </div> 
     <div class="q2"> <span class="verse v5" data-usfm="PSA.147.5"><span class="content">එතුමන්ගේ ඥානය අසීමිත ය.</span></span> 
     </div> 
     <div class="q"> <span class="verse v5" data-usfm="PSA.147.5"><span class="content"> </span></span><span class="verse v6" data-usfm="PSA.147.6"><span class="label">6</span><span class="content">සමිඳාණෝ දීනයන් ඔසවන සේක;</span></span> 
     </div> 
     <div class="q2"> <span class="verse v6" data-usfm="PSA.147.6"><span class="content">දුදනන් පහතට හෙළන සේක.</span></span> 
     </div> 
     <div class="q"> <span class="verse v6" data-usfm="PSA.147.6"><span class="content"> </span></span><span class="verse v7" data-usfm="PSA.147.7"><span class="label">7</span><span class="content">තුති පුදා සමිඳුන්ට ගී ගයන්න;</span></span> 
     </div> 
     <div class="q2"> <span class="verse v7" data-usfm="PSA.147.7"><span class="content">වීණා වැයීමෙන් අපේ දෙවිඳුන් පසසන්න.</span></span> 
     </div> 
     <div class="q"> <span class="verse v7" data-usfm="PSA.147.7"><span class="content"> </span></span><span class="verse v8" data-usfm="PSA.147.8"><span class="label">8</span><span class="content">එතුමාණෝ වලාකුළුවලින් අහස ආවරණය කරන සේක;</span></span> 
     </div> 
     <div class="q2"> <span class="verse v8" data-usfm="PSA.147.8"><span class="content">පොළොවට වැසි වස්වන සේක.</span></span> 
     </div> 
     <div class="q2"> <span class="verse v8" data-usfm="PSA.147.8"><span class="content">කඳු මත තෘණ වැවෙන්නට සලසන සේක.</span></span> 
     </div> 
     <div class="q"> <span class="verse v8" data-usfm="PSA.147.8"><span class="content"> </span></span><span class="verse v9" data-usfm="PSA.147.9"><span class="label">9</span><span class="content">එතුමාණෝ මෘගයන්ටත්, හඬන කපුටු පැටවුන්ටත් කෑම දෙන සේක.</span></span> 
     </div> 
     <div class="q"> <span class="verse v9" data-usfm="PSA.147.9"><span class="content"> </span></span><span class="verse v10" data-usfm="PSA.147.10"><span class="label">10</span><span class="content">සවි බලැති අසුන්ගෙන් එතුමන්ට කම් නැත.</span></span> 
     </div> 
     <div class="q2"> <span class="verse v10" data-usfm="PSA.147.10"><span class="content">වේගයෙන් දුවන සෙබළුන්ගෙන් එතුමන්ට වැඩක් නැත.</span></span> 
     </div> 
     <div class="q"> <span class="verse v10" data-usfm="PSA.147.10"><span class="content"> </span></span><span class="verse v11" data-usfm="PSA.147.11"><span class="label">11</span><span class="content">එහෙත් සමිඳාණෝ, තමන් කෙරෙහි ගරුබිය ඇත්තන්ට, තමන්ගේ ප්‍රේමය පතන්නන්ට, ප්‍රසන්න වන සේක.</span></span> 
     </div> 
     <div class="q"> <span class="verse v11" data-usfm="PSA.147.11"><span class="content"> </span></span><span class="verse v12" data-usfm="PSA.147.12"><span class="label">12</span><span class="content">එම්බා ජෙරුසලම!</span></span> 
     </div> 
     <div class="q2"> <span class="verse v12" data-usfm="PSA.147.12"><span class="content">සමිඳුන්ට ප්‍රශංසා කරන්න.</span></span> 
     </div> 
     <div class="q2"> <span class="verse v12" data-usfm="PSA.147.12"><span class="content">සියොන් ගිර, තිගේ දෙවිඳුන්ට ප්‍රශංසා කරන්න.</span></span> 
     </div> 
     <div class="q"> <span class="verse v12" data-usfm="PSA.147.12"><span class="content"> </span></span><span class="verse v13" data-usfm="PSA.147.13"><span class="label">13</span><span class="content">මන්ද, එතුමාණෝ තිගේ වාසල් දොරටුවල අගුල් සවිමත් කළ සේක;</span></span> 
     </div> 
     <div class="q2"> <span class="verse v13" data-usfm="PSA.147.13"><span class="content">තිගේ දරුවන්ට ආශීර්වාද කළ සේක.</span></span> 
     </div> 
     <div class="q"> <span class="verse v13" data-usfm="PSA.147.13"><span class="content"> </span></span><span class="verse v14" data-usfm="PSA.147.14"><span class="label">14</span><span class="content">තිගේ සීමා තුළ සාමය සිදු කරන සේක;</span></span> 
     </div> 
     <div class="q2"> <span class="verse v14" data-usfm="PSA.147.14"><span class="content">ඉස්තරම් තිරිඟු පිටියෙන් තෘප්තියට පමුණුවන සේක.</span></span> 
     </div> 
     <div class="q"> <span class="verse v14" data-usfm="PSA.147.14"><span class="content"> </span></span><span class="verse v15" data-usfm="PSA.147.15"><span class="label">15</span><span class="content">එතුමාණෝ ස්වකීය ආඥාව පොළොවෙහි ඉම දක්වා යවන සේක.</span></span> 
     </div> 
     <div class="q2"> <span class="verse v15" data-usfm="PSA.147.15"><span class="content">එතුමන්ගේ වචන යුහු ව පැතිර යයි.</span></span> 
     </div> 
     <div class="q"> <span class="verse v15" data-usfm="PSA.147.15"><span class="content"> </span></span><span class="verse v16" data-usfm="PSA.147.16"><span class="label">16</span><span class="content">එතුමාණෝ බැටළු ලොම් මෙන් හිම වස්වන සේක.</span></span> 
     </div> 
     <div class="q2"> <span class="verse v16" data-usfm="PSA.147.16"><span class="content">අළු මෙන් පිනි කැට විසුරුවන සේක.</span></span> 
     </div> 
     <div class="q"> <span class="verse v16" data-usfm="PSA.147.16"><span class="content"> </span></span><span class="verse v17" data-usfm="PSA.147.17"><span class="label">17</span><span class="content">සිය හිම කැට කැබෙලි කොට විසුරුවන සේක.</span></span> 
     </div> 
     <div class="q2"> <span class="verse v17" data-usfm="PSA.147.17"><span class="content">එතුමන් එවන ශීතලය දරන්නට පුළුවන් කවරෙකුට ද?</span></span> 
     </div> 
     <div class="q"> <span class="verse v17" data-usfm="PSA.147.17"><span class="content"> </span></span><span class="verse v18" data-usfm="PSA.147.18"><span class="label">18</span><span class="content">එතුමාණෝ අණ දෙන සේක;</span></span> 
     </div> 
     <div class="q2"> <span class="verse v18" data-usfm="PSA.147.18"><span class="content">හිම කැට දිය වන්න සලස්වන සේක. එතුමාණෝ හුළඟ හමන්න සලස්වන සේක.</span></span> 
     </div> 
     <div class="q2"> <span class="verse v18" data-usfm="PSA.147.18"><span class="content">එවිට ජලය ගලා යන්නේ ය.</span></span> 
     </div> 
     <div class="q"> <span class="verse v18" data-usfm="PSA.147.18"><span class="content"> </span></span><span class="verse v19" data-usfm="PSA.147.19"><span class="label">19</span><span class="content">එතුමාණෝ ජාකොබ්ට සිය වචනය ද ඉශ්රායෙල්ට සිය පණත් සහ නියමයන් ද ප්‍රකාශ කරන සේක.</span></span> 
     </div> 
     <div class="q"> <span class="verse v19" data-usfm="PSA.147.19"><span class="content"> </span></span><span class="verse v20" data-usfm="PSA.147.20"><span class="label">20</span><span class="content">එතුමාණෝ වෙන කිසි ජාතියකට මෙසේ නොකළ සේක.</span></span> 
     </div> 
     <div class="q2"> <span class="verse v20" data-usfm="PSA.147.20"><span class="content">ඔව්හු එතුමන්ගේ නියමයන් දැන නොගත්තෝ ය.</span></span> 
     </div> 
     <div class="q2"> <span class="verse v20" data-usfm="PSA.147.20"><span class="content">සමිඳුන්ට ප්‍රශංසා වේ වා!</span></span> 
     </div> 
    </div> 
   </div> 
  </div>
 </body>
</html>