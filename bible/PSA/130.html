<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch130" data-usfm="PSA.130">  
     <div class="s1"> <span class="heading"><b>දුක් සයුරේ සිට යැදීම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.130.1"><span class="label">1</span><span class="content">සමිඳුනි, දුක් සයුරේ සිට මම ඔබට මොරගසමි.</span></span> 
     </div> 
     <div class="q"> <span class="verse v1" data-usfm="PSA.130.1"><span class="content"> </span></span><span class="verse v2" data-usfm="PSA.130.2"><span class="label">2</span><span class="content">සමිඳුනි, මාගේ හඬට සවන් දුන මැනව, මාගේ කන්නලව්වට ඔබේ කන් යොමු කළ මැනව.</span></span> 
     </div> 
     <div class="q"> <span class="verse v2" data-usfm="PSA.130.2"><span class="content"> </span></span><span class="verse v3" data-usfm="PSA.130.3"><span class="label">3</span><span class="content">සමිඳුනි, ඔබ අපේ අයුතුකම් සටහන් කර තබන සේක් නම්, විනිශ්චයයෙන් බේරෙන්නට පුළුවන් කවරෙකුට ද?</span></span> 
     </div> 
     <div class="q"> <span class="verse v3" data-usfm="PSA.130.3"><span class="content"> </span></span><span class="verse v4" data-usfm="PSA.130.4"><span class="label">4</span><span class="content">එහෙත්, ඔබ කෙරෙහි ගරුබියෙන් සිටින පිණිස ඔබ අපට කමාව දෙන සේක.</span></span> 
     </div> 
     <div class="q"> <span class="verse v4" data-usfm="PSA.130.4"><span class="content"> </span></span><span class="verse v5" data-usfm="PSA.130.5"><span class="label">5</span><span class="content">මම සමිඳුන්ගේ උපකාරය උදක් ම බලා සිටිමි.</span></span> 
     </div> 
     <div class="q2"> <span class="verse v5" data-usfm="PSA.130.5"><span class="content">එතුමන්ගේ වචනය කෙරෙහි බලාපොරොත්තුව තබමි.</span></span> 
     </div> 
     <div class="q"> <span class="verse v5" data-usfm="PSA.130.5"><span class="content"> </span></span><span class="verse v6" data-usfm="PSA.130.6"><span class="label">6</span><span class="content">පහන් වන තුරු බලා සිටින මුරකරුන්ට වඩා, එසේ ය, එළිය වැටෙන තුරු බලා සිටින මුරකරුන්ට වඩා මම සමිඳුන් එන තුරු බලා සිටිමි.</span></span> 
     </div> 
     <div class="q"> <span class="verse v6" data-usfm="PSA.130.6"><span class="content"> </span></span><span class="verse v7" data-usfm="PSA.130.7"><span class="label">7</span><span class="content">එම්බා ඉශ්රායෙල් ජනයෙනි!</span></span> 
     </div> 
     <div class="q2"> <span class="verse v7" data-usfm="PSA.130.7"><span class="content">සමිඳුන් කෙරෙහි බලාපොරොත්තු වන්න.</span></span> 
     </div> 
     <div class="q2"> <span class="verse v7" data-usfm="PSA.130.7"><span class="content">මන්ද, සමිඳුන්ගේ ප්‍රේමය තිරසර ය.</span></span> 
     </div> 
     <div class="q2"> <span class="verse v7" data-usfm="PSA.130.7"><span class="content">ගැළවීම මුළුමනින් ම එතුමන් අතෙහි ය.</span></span> 
     </div> 
     <div class="q"> <span class="verse v7" data-usfm="PSA.130.7"><span class="content"> </span></span><span class="verse v8" data-usfm="PSA.130.8"><span class="label">8</span><span class="content"> </span><span class="content">එතුමාණෝ ඉශ්රායෙල් ජනයා ඔවුන්ගේ පාප සියල්ලෙන් මුදා හරින සේක.</span></span> 
     </div> 
    </div> 
   </div> 
  </div>
 </body>
</html>