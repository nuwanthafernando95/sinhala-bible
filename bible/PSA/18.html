<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch18" data-usfm="PSA.18">  
     <div class="s1"> <span class="heading"><b>ජය තුති ගීතය</b></span> 
     </div> 
     <div class="cd"> <span class="heading"><b>සමිඳාණන් වහන්සේගේ මෙහෙකරු, දාවිත්ගේ ගීතයකි. ඔහුගේ සියලු සතුරන්ගෙන් ද සාවුල් අතින් ද සමිඳාණන් වහන්සේ ඔහු මිදූ කල ඔහු මේ ගීතිකාවේ වචන සමිඳාණන් වහන්සේට කීවේ ය.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.18.1"><span class="label">1</span><span class="content">මාගේ සවි ශක්තිය වන සමිඳුනි, මම ඔබට ප්‍රේම කරමි;</span></span> 
     </div> 
     <div class="q"> <span class="verse v1" data-usfm="PSA.18.1"><span class="content"> </span></span><span class="verse v2" data-usfm="PSA.18.2"><span class="label">2</span><span class="content">සමිඳාණෝ මාගේ පර්වතය ය;</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">බලකොටුව ය;</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">මිදුම්කාරයාණෝ ය.</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">ඔබ මා දෙවිඳාණෝ ය;</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">පර්වතය ය.</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">මම ඔබ සරණකොට ගනිමි.</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">ඔබ මට පලිහ ය;</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">ගැළවීමේ බලය ය;</span></span> 
     </div> 
     <div class="q2"> <span class="verse v2" data-usfm="PSA.18.2"><span class="content">උස් කොටු පවුර ය.</span></span> 
     </div> 
     <div class="q"> <span class="verse v2" data-usfm="PSA.18.2"><span class="content"> </span></span><span class="verse v3" data-usfm="PSA.18.3"><span class="label">3</span><span class="content">සියලු පැසසුම්වලට හිමිකම් ඇති සමිඳුනි, මම ඔබට අයැද සිටිමි.</span></span> 
     </div> 
     <div class="q2"> <span class="verse v3" data-usfm="PSA.18.3"><span class="content">මෙසේ මාගේ සතුරන්ගෙන් මම ගැළවෙන්නෙමි.</span></span> 
     </div> 
     <div class="q"> <span class="verse v3" data-usfm="PSA.18.3"><span class="content"> </span></span><span class="verse v4" data-usfm="PSA.18.4"><span class="label">4</span><span class="content">මරහුගේ රැහැන් මා වෙළාගත්තේ ය;</span></span> 
     </div> 
     <div class="q2"> <span class="verse v4" data-usfm="PSA.18.4"><span class="content">වනසන ජලධාරා මා ගිලගත්තේ ය;</span></span> 
     </div> 
     <div class="q"> <span class="verse v4" data-usfm="PSA.18.4"><span class="content"> </span></span><span class="verse v5" data-usfm="PSA.18.5"><span class="label">5</span><span class="content">පාතාල රැහැන් මා වෙළාගති;</span></span> 
     </div> 
     <div class="q2"> <span class="verse v5" data-usfm="PSA.18.5"><span class="content">මරණයේ මලපත් මට අටවා තිබිණි.</span></span> 
     </div> 
     <div class="q"> <span class="verse v5" data-usfm="PSA.18.5"><span class="content"> </span></span><span class="verse v6" data-usfm="PSA.18.6"><span class="label">6</span><span class="content">මාගේ විපතේ දී සමිඳුන්ට අයැදීමි, මාගේ දෙවිඳුන්ට මොරගැසීමි.</span></span> 
     </div> 
     <div class="q2"> <span class="verse v6" data-usfm="PSA.18.6"><span class="content">එතුමාණෝ සිය මාලිගාවේ සිට මා හඬට සවන් දුන් සේක.</span></span> 
     </div> 
     <div class="q2"> <span class="verse v6" data-usfm="PSA.18.6"><span class="content">මා යාදිනි එතුමන් වෙත නැඟිණි.</span></span> 
     </div> 
     <div class="q"> <span class="verse v6" data-usfm="PSA.18.6"><span class="content"> </span></span><span class="verse v7" data-usfm="PSA.18.7"><span class="label">7</span><span class="content">එවිට මිහිකත සෙලවී කම්පා වූවා ය;</span></span> 
     </div> 
     <div class="q2"> <span class="verse v7" data-usfm="PSA.18.7"><span class="content">කඳුවල පදනම් දෙදරා සෙලවුණේ ය;</span></span> 
     </div> 
     <div class="q2"> <span class="verse v7" data-usfm="PSA.18.7"><span class="content">මන්ද, එතුමාණෝ උදහස් වූ සේක.</span></span> 
     </div> 
     <div class="q"> <span class="verse v7" data-usfm="PSA.18.7"><span class="content"> </span></span><span class="verse v8" data-usfm="PSA.18.8"><span class="label">8</span><span class="content">එතුමාණන්ගේ නාස්පුඩුවලින් දුම් වලා නැඟිණි;</span></span> 
     </div> 
     <div class="q2"> <span class="verse v8" data-usfm="PSA.18.8"><span class="content">මුවින් අග්නි ජාලා නික්ම සියල්ල දවා දැමී ය.</span></span> 
     </div> 
     <div class="q"> <span class="verse v8" data-usfm="PSA.18.8"><span class="content"> </span></span><span class="verse v9" data-usfm="PSA.18.9"><span class="label">9</span><span class="content">එතුමාණෝ අහස නමාගෙන පහළ වූ සේක.</span></span> 
     </div> 
     <div class="q2"> <span class="verse v9" data-usfm="PSA.18.9"><span class="content">එතුමන්ගේ පා යට ගන’ඳුර පැවතිණි.</span></span> 
     </div> 
     <div class="q"> <span class="verse v9" data-usfm="PSA.18.9"><span class="content"> </span></span><span class="verse v10" data-usfm="PSA.18.10"><span class="label">10</span><span class="content">එතුමාණෝ දිව්‍ය රථය අරා යාත්‍රා කළ සේක;</span></span> 
     </div> 
     <div class="q2"> <span class="verse v10" data-usfm="PSA.18.10"><span class="content">මාරුතය නමැති පියාපත් විදහා වේගයෙන් වැඩිය සේක.</span></span> 
     </div> 
     <div class="q"> <span class="verse v10" data-usfm="PSA.18.10"><span class="content"> </span></span><span class="verse v11" data-usfm="PSA.18.11"><span class="label">11</span><span class="content">එතුමාණෝ අඳුර තමන්ට පොරෝනාවක් කරගත් සේක;</span></span> 
     </div> 
     <div class="q2"> <span class="verse v11" data-usfm="PSA.18.11"><span class="content">වැහි වලා පටල තමන්ට මණ්ඩපයක් කරගත් සේක.</span></span> 
     </div> 
     <div class="q"> <span class="verse v11" data-usfm="PSA.18.11"><span class="content"> </span></span><span class="verse v12" data-usfm="PSA.18.12"><span class="label">12</span><span class="content">එතුමාණන් වෙත වූ උද්දීප්තියෙන් ඝන වලාකුළු ද ගල් වැසි හා ගිනි අඟුරු ද නික්මිණි.</span></span> 
     </div> 
     <div class="q"> <span class="verse v12" data-usfm="PSA.18.12"><span class="content"> </span></span><span class="verse v13" data-usfm="PSA.18.13"><span class="label">13</span><span class="content">සමිඳාණෝ අහස් කුසෙහි ගිගුරුම් දුන් සේක.</span></span> 
     </div> 
     <div class="q2"> <span class="verse v13" data-usfm="PSA.18.13"><span class="content">මහෝත්තමයාණෝ සිය හඬ නික්මවූ සේක.</span></span> 
     </div> 
     <div class="q2"> <span class="verse v13" data-usfm="PSA.18.13"><span class="content">එවිට ගල් වැසි හා ගිනි අඟුරු නික්මිණි.</span></span> 
     </div> 
     <div class="q"> <span class="verse v13" data-usfm="PSA.18.13"><span class="content"> </span></span><span class="verse v14" data-usfm="PSA.18.14"><span class="label">14</span><span class="content">එතුමාණෝ සිය ඊතල විද සතුරන් දස දෙස යැවූ සේක;</span></span> 
     </div> 
     <div class="q2"> <span class="verse v14" data-usfm="PSA.18.14"><span class="content">විදුලි සැර එවා ඔවුන් පරාජය කළ සේක.</span></span> 
     </div> 
     <div class="q"> <span class="verse v14" data-usfm="PSA.18.14"><span class="content"> </span></span><span class="verse v15" data-usfm="PSA.18.15"><span class="label">15</span><span class="content">සමිඳුනි, ඔබේ තරවටු කිරීමෙන් ද ඔබේ නාසයේ හුස්මේ වේගයෙන් ද සත් සමුදුර හෙළි පෙහෙළි විය.</span></span> 
     </div> 
     <div class="q"> <span class="verse v15" data-usfm="PSA.18.15"><span class="content"> </span></span><span class="verse v16" data-usfm="PSA.18.16"><span class="label">16</span><span class="content">එතුමාණෝ ඉහළින් අත පොවා, මා අල්ලාගත් සේක;</span></span> 
     </div> 
     <div class="q2"> <span class="verse v16" data-usfm="PSA.18.16"><span class="content">ගැඹුරු ජලධාරාවලින් මා ඇදගත් සේක.</span></span> 
     </div> 
     <div class="q"> <span class="verse v16" data-usfm="PSA.18.16"><span class="content"> </span></span><span class="verse v17" data-usfm="PSA.18.17"><span class="label">17</span><span class="content">එතුමාණෝ මාගේ බලවත් සතුරන්ගෙන් ද එදිරිකාරයන්ගෙන් ද මා මුදාගත් සේක.</span></span> 
     </div> 
     <div class="q2"> <span class="verse v17" data-usfm="PSA.18.17"><span class="content">එසේ කෙළේ, ඔවුන් මට වඩා බලසම්පන්න බැවිනි.</span></span> 
     </div> 
     <div class="q"> <span class="verse v17" data-usfm="PSA.18.17"><span class="content"> </span></span><span class="verse v18" data-usfm="PSA.18.18"><span class="label">18</span><span class="content">මාගේ විපත්ති කාලයේ දී ඔව්හු මට විරුද්ධ ව නැඟී ආහ;</span></span> 
     </div> 
     <div class="q2"> <span class="verse v18" data-usfm="PSA.18.18"><span class="content">එහෙත්, සමිඳාණෝ මට සරණ වූ සේක.</span></span> 
     </div> 
     <div class="q"> <span class="verse v18" data-usfm="PSA.18.18"><span class="content"> </span></span><span class="verse v19" data-usfm="PSA.18.19"><span class="label">19</span><span class="content">එතුමාණෝ ඉඩකඩ ඇති තැනකට මා ගෙනා සේක;</span></span> 
     </div> 
     <div class="q2"> <span class="verse v19" data-usfm="PSA.18.19"><span class="content">මා කෙරේ ප්‍රිය මනාප වූයෙන් මා මිදූ සේක.</span></span> 
     </div> 
     <div class="q"> <span class="verse v19" data-usfm="PSA.18.19"><span class="content"> </span></span><span class="verse v20" data-usfm="PSA.18.20"><span class="label">20</span><span class="content">මාගේ දැහැමි ජීවිතය අනුව ද මාගේ ක්‍රියා සුපිරිසිදු වූයෙන් ද සමිඳාණෝ මට ප්‍රතිඵල දුන් සේක.</span></span> 
     </div> 
     <div class="q"> <span class="verse v20" data-usfm="PSA.18.20"><span class="content"> </span></span><span class="verse v21" data-usfm="PSA.18.21"><span class="label">21</span><span class="content">මම සමිඳාණන්ගේ මාර්ගවල ගමන් කෙළෙමි.</span></span> 
     </div> 
     <div class="q2"> <span class="verse v21" data-usfm="PSA.18.21"><span class="content">මාගේ දෙවිඳුන් කෙරෙන් දුෂ්ට ලෙස වෙන් නොවීමි.</span></span> 
     </div> 
     <div class="q"> <span class="verse v21" data-usfm="PSA.18.21"><span class="content"> </span></span><span class="verse v22" data-usfm="PSA.18.22"><span class="label">22</span><span class="content">එතුමන්ගේ සියලු නියෝග මා ඉදිරියෙහි තබාගතිමි.</span></span> 
     </div> 
     <div class="q2"> <span class="verse v22" data-usfm="PSA.18.22"><span class="content">එතුමන්ගේ ආඥා අත් නොහළෙමි.</span></span> 
     </div> 
     <div class="q"> <span class="verse v22" data-usfm="PSA.18.22"><span class="content"> </span></span><span class="verse v23" data-usfm="PSA.18.23"><span class="label">23</span><span class="content">මම එතුමන් අබිමුවෙහි නිදොස් ව සිටියෙමි;</span></span> 
     </div> 
     <div class="q2"> <span class="verse v23" data-usfm="PSA.18.23"><span class="content">පවින් වැළකී සිටියෙමි.</span></span> 
     </div> 
     <div class="q"> <span class="verse v23" data-usfm="PSA.18.23"><span class="content"> </span></span><span class="verse v24" data-usfm="PSA.18.24"><span class="label">24</span><span class="content">එබැවින්, සමිඳාණෝ මාගේ දැහැමි ක්‍රියා අනුව,</span></span> 
     </div> 
     <div class="q2"> <span class="verse v24" data-usfm="PSA.18.24"><span class="content">මාගේ පිරිසිදු පැවැත්ම අනුව මට ප්‍රතිඵල දුන් සේක.</span></span> 
     </div> 
     <div class="q"> <span class="verse v24" data-usfm="PSA.18.24"><span class="content"> </span></span><span class="verse v25" data-usfm="PSA.18.25"><span class="label">25</span><span class="content">පක්ෂපාත අයට ඔබ පක්ෂපාතකම ද නිදොස් අයට නිදොස් බව ද දක්වන සේක.</span></span> 
     </div> 
     <div class="q"> <span class="verse v25" data-usfm="PSA.18.25"><span class="content"> </span></span><span class="verse v26" data-usfm="PSA.18.26"><span class="label">26</span><span class="content">පිවිතුරු අයට පිවිතුරු බව ද හිතුවක්කාර අයට විරෝධය ද දක්වන සේක.</span></span> 
     </div> 
     <div class="q"> <span class="verse v26" data-usfm="PSA.18.26"><span class="content"> </span></span><span class="verse v27" data-usfm="PSA.18.27"><span class="label">27</span><span class="content">ඔබ පීඩිතයන් මුදන සේක;</span></span> 
     </div> 
     <div class="q2"> <span class="verse v27" data-usfm="PSA.18.27"><span class="content">එහෙත්, ඔබ උඩඟු වූවන් පහතට හෙළන සේක.</span></span> 
     </div> 
     <div class="q"> <span class="verse v27" data-usfm="PSA.18.27"><span class="content"> </span></span><span class="verse v28" data-usfm="PSA.18.28"><span class="label">28</span><span class="content">සමිඳුනි, ඔබ මාගේ පහන දල්වන සේක;</span></span> 
     </div> 
     <div class="q2"> <span class="verse v28" data-usfm="PSA.18.28"><span class="content">මාගේ දෙවි සමිඳාණෝ මාගේ අඳුර එළිය කරන සේක.</span></span> 
     </div> 
     <div class="q"> <span class="verse v28" data-usfm="PSA.18.28"><span class="content"> </span></span><span class="verse v29" data-usfm="PSA.18.29"><span class="label">29</span><span class="content">ඔබේ පිහිටෙන් මම යුද හමුදා අබිබවමි:</span></span> 
     </div> 
     <div class="q2"> <span class="verse v29" data-usfm="PSA.18.29"><span class="content">දෙවි සරණින් මම පවුරු උඩින් පැන යමි.</span></span> 
     </div> 
     <div class="q"> <span class="verse v29" data-usfm="PSA.18.29"><span class="content"> </span></span><span class="verse v30" data-usfm="PSA.18.30"><span class="label">30</span><span class="content">දෙවි මඟ සර්ව සම්පූර්ණ ය;</span></span> 
     </div> 
     <div class="q2"> <span class="verse v30" data-usfm="PSA.18.30"><span class="content">සමිඳුන්ගේ වචනය තිරසර ය.</span></span> 
     </div> 
     <div class="q2"> <span class="verse v30" data-usfm="PSA.18.30"><span class="content">සරණ පතා එන හැම අයට එතුමාණෝ පලිහකි.</span></span> 
     </div> 
     <div class="q"> <span class="verse v30" data-usfm="PSA.18.30"><span class="content"> </span></span><span class="verse v31" data-usfm="PSA.18.31"><span class="label">31</span><span class="content">හිමි තුමන් හැර වෙන දෙවි කෙනෙක් ඇද් ද?</span></span> 
     </div> 
     <div class="q2"> <span class="verse v31" data-usfm="PSA.18.31"><span class="content">අපේ දෙවිඳුන් හැර පර්වතයක් තවත් ඇද් ද?</span></span> 
     </div> 
     <div class="q"> <span class="verse v31" data-usfm="PSA.18.31"><span class="content"> </span></span><span class="verse v32" data-usfm="PSA.18.32"><span class="label">32</span><span class="content">මාගේ ඉඟටිය බලයෙන් පළඳවන්නෝ දෙවිඳාණෝ ය.</span></span> 
     </div> 
     <div class="q2"> <span class="verse v32" data-usfm="PSA.18.32"><span class="content">මාගේ මාර්ගය සර්ව සම්පූර්ණ කරන්නෝත් එතුමාණෝ ය.</span></span> 
     </div> 
     <div class="q"> <span class="verse v32" data-usfm="PSA.18.32"><span class="content"> </span></span><span class="verse v33" data-usfm="PSA.18.33"><span class="label">33</span><span class="content"> </span><span class="content">මාගේ දෙපා මුව පාද මෙන් ශීඝ්‍ර කරන්නෝත්,</span></span> 
     </div> 
     <div class="q2"> <span class="verse v33" data-usfm="PSA.18.33"><span class="content">උස් ගිරි මුදුන්වල මා පිහිටුවන්නෝත් එතුමාණෝ ය.</span></span> 
     </div> 
     <div class="q"> <span class="verse v33" data-usfm="PSA.18.33"><span class="content"> </span></span><span class="verse v34" data-usfm="PSA.18.34"><span class="label">34</span><span class="content">මාගේ බාහුවෙන් ලෝකඩ දුනු නමන තරමට යුද බිමට මා පුහුණු කරන්නෝත් එතුමාණෝ ය.</span></span> 
     </div> 
     <div class="q"> <span class="verse v34" data-usfm="PSA.18.34"><span class="content"> </span></span><span class="verse v35" data-usfm="PSA.18.35"><span class="label">35</span><span class="content">ගැළවීමේ පලිහ ඔබ මට දුන් සේක.</span></span> 
     </div> 
     <div class="q2"> <span class="verse v35" data-usfm="PSA.18.35"><span class="content">ඔබේ දකුණත මාගේ අනුග්‍රහය විය.</span></span> 
     </div> 
     <div class="q2"> <span class="verse v35" data-usfm="PSA.18.35"><span class="content">ඔබේ පිහිට මා උසස් කෙළේ ය.</span></span> 
     </div> 
     <div class="q"> <span class="verse v35" data-usfm="PSA.18.35"><span class="content"> </span></span><span class="verse v36" data-usfm="PSA.18.36"><span class="label">36</span><span class="content">ඔබ මා යන මඟ පළල් කළ සේක;</span></span> 
     </div> 
     <div class="q2"> <span class="verse v36" data-usfm="PSA.18.36"><span class="content">මාගේ දෙපා ස්ථිර ව පිහිටිණි.</span></span> 
     </div> 
     <div class="q"> <span class="verse v36" data-usfm="PSA.18.36"><span class="content"> </span></span><span class="verse v37" data-usfm="PSA.18.37"><span class="label">37</span><span class="content">මාගේ සතුරන් ලුහුබැඳ අල්ලාගනිමි;</span></span> 
     </div> 
     <div class="q2"> <span class="verse v37" data-usfm="PSA.18.37"><span class="content">ඔවුන් වනසා මිස ආපසු නොහැරෙමි.</span></span> 
     </div> 
     <div class="q"> <span class="verse v37" data-usfm="PSA.18.37"><span class="content"> </span></span><span class="verse v38" data-usfm="PSA.18.38"><span class="label">38</span><span class="content">යළි නොනැඟිටින පරිදි ඔවුන්ට පහර දෙමි.</span></span> 
     </div> 
     <div class="q2"> <span class="verse v38" data-usfm="PSA.18.38"><span class="content">ඔව්හු මා පා සෙවණෙහි වැටෙති.</span></span> 
     </div> 
     <div class="q"> <span class="verse v38" data-usfm="PSA.18.38"><span class="content"> </span></span><span class="verse v39" data-usfm="PSA.18.39"><span class="label">39</span><span class="content">සටනට ඔබ මාගේ ඉඟටිය බලයෙන් පළඳවන සේක;</span></span> 
     </div> 
     <div class="q2"> <span class="verse v39" data-usfm="PSA.18.39"><span class="content">මට විරුද්ධ ව නැඟුණු අය ඔබ මා යටතෙහි මැඩලන සේක.</span></span> 
     </div> 
     <div class="q"> <span class="verse v39" data-usfm="PSA.18.39"><span class="content"> </span></span><span class="verse v40" data-usfm="PSA.18.40"><span class="label">40</span><span class="content">මාගේ වෛරක්කාරය‍න් මා විසින් සිඳලනු ලබන පිණිස, මාගේ සතුරන් මට පිටු පාන්නට සලසන සේක.</span></span> 
     </div> 
     <div class="q"> <span class="verse v40" data-usfm="PSA.18.40"><span class="content"> </span></span><span class="verse v41" data-usfm="PSA.18.41"><span class="label">41</span><span class="content">ඔව්හු පිහිට සොයා මොරගසති.</span></span> 
     </div> 
     <div class="q2"> <span class="verse v41" data-usfm="PSA.18.41"><span class="content">එහෙත්, ඔවුන්ට ගැළවුම්කාරයෙක් නැත.</span></span> 
     </div> 
     <div class="q2"> <span class="verse v41" data-usfm="PSA.18.41"><span class="content">සමිඳුන්ට මොරගසති;</span></span> 
     </div> 
     <div class="q2"> <span class="verse v41" data-usfm="PSA.18.41"><span class="content">එහෙත්, එතුමාණන්ගෙන් පිළිතුරක් නැත.</span></span> 
     </div> 
     <div class="q"> <span class="verse v41" data-usfm="PSA.18.41"><span class="content"> </span></span><span class="verse v42" data-usfm="PSA.18.42"><span class="label">42</span><span class="content">එවිට මම සුළඟෙහි පාවෙන දූවිල්ල මෙන් ඔවුන් සුණු විසුණු කරමි;</span></span> 
     </div> 
     <div class="q2"> <span class="verse v42" data-usfm="PSA.18.42"><span class="content">වීදිවල මඩ මෙන් ඔවුන් පයින් පාගාදමමි.</span></span> 
     </div> 
     <div class="q"> <span class="verse v42" data-usfm="PSA.18.42"><span class="content"> </span></span><span class="verse v43" data-usfm="PSA.18.43"><span class="label">43</span><span class="content">ඔබ ජනතාවගේ උද්ඝෝෂණවලින් මා මුදාගන්න සේක;</span></span> 
     </div> 
     <div class="q2"> <span class="verse v43" data-usfm="PSA.18.43"><span class="content">මා ජාතීන්ගේ නායකයා කරන සේක.</span></span> 
     </div> 
     <div class="q2"> <span class="verse v43" data-usfm="PSA.18.43"><span class="content">මා පෙර දැන නොසිටි සෙනඟක් මට සේවය කරති.</span></span> 
     </div> 
     <div class="q"> <span class="verse v43" data-usfm="PSA.18.43"><span class="content"> </span></span><span class="verse v44" data-usfm="PSA.18.44"><span class="label">44</span><span class="content">මා ගැන ඇසූ කෙණෙහි ම ඔව්හු මට කීකරු වන්නෝ ය;</span></span> 
     </div> 
     <div class="q2"> <span class="verse v44" data-usfm="PSA.18.44"><span class="content">විදේශීහු බැගෑපත් ලීලාවෙන් මා සොයා එන්නාහ.</span></span> 
     </div> 
     <div class="q"> <span class="verse v44" data-usfm="PSA.18.44"><span class="content"> </span></span><span class="verse v45" data-usfm="PSA.18.45"><span class="label">45</span><span class="content">විදේශීහු මට අවනත වන්නෝ ය;</span></span> 
     </div> 
     <div class="q2"> <span class="verse v45" data-usfm="PSA.18.45"><span class="content">සිය බලකොටුවලින් වෙවුල වෙවුලා පිටතට එන්නෝ ය.</span></span> 
     </div> 
     <div class="q"> <span class="verse v45" data-usfm="PSA.18.45"><span class="content"> </span></span><span class="verse v46" data-usfm="PSA.18.46"><span class="label">46</span><span class="content">සමිඳාණෝ සැරදෙත් වා!</span></span> 
     </div> 
     <div class="q2"> <span class="verse v46" data-usfm="PSA.18.46"><span class="content">මාගේ ප්‍රාකාරය වන එතුමන්ට පැසසුම් වේ වා!</span></span> 
     </div> 
     <div class="q2"> <span class="verse v46" data-usfm="PSA.18.46"><span class="content">මාගේ විමුක්තිදායකයාණෝ අන් හැමට පරමෝත්තම වන සේක.</span></span> 
     </div> 
     <div class="q"> <span class="verse v46" data-usfm="PSA.18.46"><span class="content"> </span></span><span class="verse v47" data-usfm="PSA.18.47"><span class="label">47</span><span class="content">එතුමාණෝ වනාහි මා වෙනුවෙන් පළිගන්න, ජාතීන් මට යටත් කර දෙන දෙවිඳාණෝ ය.</span></span> 
     </div> 
     <div class="q"> <span class="verse v47" data-usfm="PSA.18.47"><span class="content"> </span></span><span class="verse v48" data-usfm="PSA.18.48"><span class="label">48</span><span class="content">එතුමාණෝ මාගේ සතුරන්ගෙන් මා මුදන සේක;</span></span> 
     </div> 
     <div class="q2"> <span class="verse v48" data-usfm="PSA.18.48"><span class="content">මට විරුද්ධ ව නැඟිටිනවුන්ට ඉහළින් ඔබ මා පිහිටුවන සේක.</span></span> 
     </div> 
     <div class="q2"> <span class="verse v48" data-usfm="PSA.18.48"><span class="content">ප්‍රචණ්ඩකාරීන්ගෙන් මා මුදන සේක.</span></span> 
     </div> 
     <div class="q"> <span class="verse v48" data-usfm="PSA.18.48"><span class="content"> </span></span><span class="verse v49" data-usfm="PSA.18.49"><span class="label">49</span><span class="content"> </span><span class="content">එබැවින් සමිඳුනි, මම විජාතීන් අතර ඔබට පැසසුම් පුදමි;</span></span> 
     </div> 
     <div class="q2"> <span class="verse v49" data-usfm="PSA.18.49"><span class="content">ඔබේ නමට තුති ගී ගයන්නෙමි.</span></span> 
     </div> 
     <div class="q"> <span class="verse v49" data-usfm="PSA.18.49"><span class="content"> </span></span><span class="verse v50" data-usfm="PSA.18.50"><span class="label">50</span><span class="content">එතුමාණෝ සිය රජුට ජය සිරි දෙන සේක;</span></span> 
     </div> 
     <div class="q2"> <span class="verse v50" data-usfm="PSA.18.50"><span class="content">තමන් අතින් අබිසෙස් ලත් දාවිත් රජුට ද ඔහුගේ වංශයට ද සදහට ම කරුණා කරන සේක.</span></span> 
     </div> 
    </div> 
   </div> 
  </div>
 </body>
</html>