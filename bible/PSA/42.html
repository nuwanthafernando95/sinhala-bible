<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch42" data-usfm="PSA.42">  
     <div class="ms"> <span class="heading"><b>දෙ වන කාණ්ඩය</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 42—72</b></span><span class="heading"><b>)</b></span> 
     </div> 
     <div class="s1"> <span class="heading"><b>මවු බිමෙන් ඈත් වූවෙකුගේ පැතුම</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ටයි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.42.1"><span class="label">1</span><span class="content">දෙවියෙනි, මුවා සිසිල් දිය දහරට ලොල් වන සේ ඔබ කෙරෙහි මට තද පිපාසයක් ඇත.</span></span> 
     </div> 
     <div class="q"> <span class="verse v1" data-usfm="PSA.42.1"><span class="content"> </span></span><span class="verse v2" data-usfm="PSA.42.2"><span class="label">2</span><span class="content">දෙවිඳුන් කෙරෙහි, ජීවමාන දෙවිඳුන් කෙරෙහි, මාගේ සිත පිපාසා වන්නේ ය.</span></span> 
     </div> 
     <div class="q2"> <span class="verse v2" data-usfm="PSA.42.2"><span class="content">මම කවදා අවුත් දෙවිඳුන් ඉදිරියේ පෙනී සිටිම් ද?</span></span> 
     </div> 
     <div class="q"> <span class="verse v2" data-usfm="PSA.42.2"><span class="content"> </span></span><span class="verse v3" data-usfm="PSA.42.3"><span class="label">3</span><span class="content">‘ඔබේ දෙවියෝ කොහේ ද’ කියා දවස පුරා මිනිසුන් මට කියන කල මම දිවා රෑ දෙක්හි කඳුළු වගුරුවමි.</span></span> 
     </div> 
     <div class="q"> <span class="verse v3" data-usfm="PSA.42.3"><span class="content"> </span></span><span class="verse v4" data-usfm="PSA.42.4"><span class="label">4</span><span class="content">බැති පෙමින් කුල්මත් වූ වන්දනාකරුවන් සමඟ පැසසුම් ගී ගයමින්,</span></span> 
     </div> 
     <div class="q2"> <span class="verse v4" data-usfm="PSA.42.4"><span class="content">මහ පිරිස් මැද දෙව් මැදුරට මා ගිය හැටි සිහි වන විට මා හද දෙදරා යයි.</span></span> 
     </div> 
     <div class="q"> <span class="verse v4" data-usfm="PSA.42.4"><span class="content"> </span></span><span class="verse v5" data-usfm="PSA.42.5"><span class="label">5</span><span class="content">ඇයි මා මෙසේ දුක් සයුරේ කිමිදෙන්නේ?</span></span> 
     </div> 
     <div class="q2"> <span class="verse v5" data-usfm="PSA.42.5"><span class="content">ඇයි මා මෙසේ කෙඳිරිගාමින් ළතවන්නේ?</span></span> 
     </div> 
     <div class="q2"> <span class="verse v5" data-usfm="PSA.42.5"><span class="content">දෙවි තුමන් ගැන බලා සිටිමි.</span></span> 
     </div> 
     <div class="q2"> <span class="verse v5" data-usfm="PSA.42.5"><span class="content">මාගේ දෙවිඳුන් හට, මිදුම්කරුන් හට, යළිත් මෙ මම් පැසසුම් දෙමි.</span></span> 
     </div> 
     <div class="q"> <span class="verse v5" data-usfm="PSA.42.5"><span class="content"> </span></span><span class="verse v6" data-usfm="PSA.42.6"><span class="label">6</span><span class="content">මාගේ දෙවියෙනි, මාගේ හදවත දෙදරා යන්න ළඟ ය, එබැවින් මවු බිමෙන් ඈත, ජොර්දාන් ගංතෙර ද හෙර්මොන් කඳුකරයෙහි ද මිශාර් කන්දෙහි ද සිට මම ඔබ සිහි කරමි.</span></span> 
     </div> 
     <div class="q"> <span class="verse v6" data-usfm="PSA.42.6"><span class="content"> </span></span><span class="verse v7" data-usfm="PSA.42.7"><span class="label">7</span><span class="content">ඔබේ දිය ඇලිවල ඝෝෂාවෙන් කැළඹී, මම ගැඹුරෙන් ගැඹුරට කිඳා බසිමි.</span></span> 
     </div> 
     <div class="q2"> <span class="verse v7" data-usfm="PSA.42.7"><span class="content">ඔබේ රළ පතර මා වසාගෙන ඇත.</span></span> 
     </div> 
     <div class="q"> <span class="verse v7" data-usfm="PSA.42.7"><span class="content"> </span></span><span class="verse v8" data-usfm="PSA.42.8"><span class="label">8</span><span class="content">එබැවින් හිමි තුමාණෝ සිය තිර පෙම් කඳ දිවා භාගයේ දී මට දක්වන සේක් වා!</span></span> 
     </div> 
     <div class="q2"> <span class="verse v8" data-usfm="PSA.42.8"><span class="content">රෑ යාමවල දී එතුමන්ට මසිතෙහි නඟින ගීය මට දිවි දෙන දෙවිඳුන් හට යැදුමක් වේ වා!</span></span> 
     </div> 
     <div class="q"> <span class="verse v8" data-usfm="PSA.42.8"><span class="content"> </span></span><span class="verse v9" data-usfm="PSA.42.9"><span class="label">9</span><span class="content">මා රක්නා දෙවිඳුන් හට මම මෙසේ කියමි:</span></span> 
     </div> 
     <div class="q2"> <span class="verse v9" data-usfm="PSA.42.9"><span class="content">“ඔබ මා අමතක කෙළේ මන් ද?</span></span> 
     </div> 
     <div class="q2"> <span class="verse v9" data-usfm="PSA.42.9"><span class="content">සතුරාගෙන් පීඩා විඳ විලාප කීමට මට ඉඩ හැරියේ මන් ද?”</span></span> 
     </div> 
     <div class="q"> <span class="verse v9" data-usfm="PSA.42.9"><span class="content"> </span></span><span class="verse v10" data-usfm="PSA.42.10"><span class="label">10</span><span class="content">මාගේ සතුරෝ, ‘ඔබේ දෙවියෝ කොහේ දැ’යි නිරතුරු කියමින්,</span></span> 
     </div> 
     <div class="q2"> <span class="verse v10" data-usfm="PSA.42.10"><span class="content">කඩුපතින් ඇන මාගේ ඉල ඇට කඩන්නාක් මෙන් නිගා කරති.</span></span> 
     </div> 
     <div class="q"> <span class="verse v10" data-usfm="PSA.42.10"><span class="content"> </span></span><span class="verse v11" data-usfm="PSA.42.11"><span class="label">11</span><span class="content">ඇයි මා මෙසේ දුක් සයුරේ කිමිදෙන්නේ?</span></span> 
     </div> 
     <div class="q2"> <span class="verse v11" data-usfm="PSA.42.11"><span class="content">ඇයි මා මෙසේ කෙඳිරිගාමින් ළතවන්නේ?</span></span> 
     </div> 
     <div class="q2"> <span class="verse v11" data-usfm="PSA.42.11"><span class="content">දෙවි තුමන් ගැන බලා සිටිමි.</span></span> 
     </div> 
     <div class="q2"> <span class="verse v11" data-usfm="PSA.42.11"><span class="content">මාගේ දෙවිඳුන් හට, මිදුම්කරුන් හට, යළිත් මෙ මම් පැසසුම් දෙමි.</span></span> 
     </div> 
    </div> 
   </div> 
  </div>
 </body>
</html>