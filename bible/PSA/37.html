<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch37" data-usfm="PSA.37">  
     <div class="s1"> <span class="heading"><b>තලතුනා කෙනෙකුගේ අවවාද</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.37.1"><span class="label">1</span><span class="content">නපුර කරන අය ගැන නොකලකිරෙන්න;</span></span> 
     </div> 
     <div class="q2"> <span class="verse v1" data-usfm="PSA.37.1"><span class="content">අදමිටුකම් කරන අයට ඊර්ෂ්‍යා නොකරන්න.</span></span> 
     </div> 
     <div class="q"> <span class="verse v1" data-usfm="PSA.37.1"><span class="content"> </span></span><span class="verse v2" data-usfm="PSA.37.2"><span class="label">2</span><span class="content">ඔව්හු තණ පත් මෙන් වියළී යති;</span></span> 
     </div> 
     <div class="q2"> <span class="verse v2" data-usfm="PSA.37.2"><span class="content">නිල් පලා මෙන් මැලවී යති.</span></span> 
     </div> 
     <div class="q"> <span class="verse v2" data-usfm="PSA.37.2"><span class="content"> </span></span><span class="verse v3" data-usfm="PSA.37.3"><span class="label">3</span><span class="content">සමිඳුන් කෙරේ විශ්වාසය තබා යහපත කරන්න;</span></span> 
     </div> 
     <div class="q2"> <span class="verse v3" data-usfm="PSA.37.3"><span class="content">දේශයෙහි සුව සේ වෙසෙන්න.</span></span> 
     </div> 
     <div class="q"> <span class="verse v3" data-usfm="PSA.37.3"><span class="content"> </span></span><span class="verse v4" data-usfm="PSA.37.4"><span class="label">4</span><span class="content">සමිඳුන් කෙරේ ප්‍රීතිමත් වන්න;</span></span> 
     </div> 
     <div class="q2"> <span class="verse v4" data-usfm="PSA.37.4"><span class="content">එතුමන් ඔබේ මන දොළ ඉටු කරනු ඇත.</span></span> 
     </div> 
     <div class="q"> <span class="verse v4" data-usfm="PSA.37.4"><span class="content"> </span></span><span class="verse v5" data-usfm="PSA.37.5"><span class="label">5</span><span class="content">ඔබේ ඉරණම හිමි තුමන්ට භාර දෙන්න;</span></span> 
     </div> 
     <div class="q2"> <span class="verse v5" data-usfm="PSA.37.5"><span class="content">එතුමන් කෙරේ විශ්වාසය තබන්න;</span></span> 
     </div> 
     <div class="q2"> <span class="verse v5" data-usfm="PSA.37.5"><span class="content">හිමි තුමන් හැම දෙය ඉටු කර දෙනු ඇත.</span></span> 
     </div> 
     <div class="q"> <span class="verse v5" data-usfm="PSA.37.5"><span class="content"> </span></span><span class="verse v6" data-usfm="PSA.37.6"><span class="label">6</span><span class="content">හිමි තුමන් ඔබේ යහපත්කම ඉර එළිය මෙන් ද ඔබේ දැහැමිකම මද්දහන මෙන් ද බබළවන සේක.</span></span> 
     </div> 
     <div class="q"> <span class="verse v6" data-usfm="PSA.37.6"><span class="content"> </span></span><span class="verse v7" data-usfm="PSA.37.7"><span class="label">7</span><span class="content">සමිඳුන් කෙරේ රඳා, ඉවසිල්ලෙන් එතුමන්ගේ පැමිණීම බලා ඉන්න;</span></span> 
     </div> 
     <div class="q2"> <span class="verse v7" data-usfm="PSA.37.7"><span class="content">සිය ජීවිතයෙහි දියුණු වන්නා ගැන වත්, වැරදි දේ කොට ජයගන්නා ගැන වත් ඊර්ෂ්‍යා නොකරන්න.</span></span> 
     </div> 
     <div class="q"> <span class="verse v7" data-usfm="PSA.37.7"><span class="content"> </span></span><span class="verse v8" data-usfm="PSA.37.8"><span class="label">8</span><span class="content">කෝපයෙන් වැළකෙන්න;</span></span> 
     </div> 
     <div class="q2"> <span class="verse v8" data-usfm="PSA.37.8"><span class="content">උදහසින් ඈත් වන්න;</span></span> 
     </div> 
     <div class="q2"> <span class="verse v8" data-usfm="PSA.37.8"><span class="content">නොකලකිරෙන්න;</span></span> 
     </div> 
     <div class="q2"> <span class="verse v8" data-usfm="PSA.37.8"><span class="content">මේවායින් ඇති වන්නේ නපුර පමණ ය.</span></span> 
     </div> 
     <div class="q"> <span class="verse v8" data-usfm="PSA.37.8"><span class="content"> </span></span><span class="verse v9" data-usfm="PSA.37.9"><span class="label">9</span><span class="content">නපුර කරන්නෝ නෙරපා දමනු ලබන්නෝ ය.</span></span> 
     </div> 
     <div class="q2"> <span class="verse v9" data-usfm="PSA.37.9"><span class="content">හිමි තුමන් කෙරේ විශ්වාසය තබන්නෝ දේශය හිමි කරගන්නෝ ය.</span></span> 
     </div> 
     <div class="q"> <span class="verse v9" data-usfm="PSA.37.9"><span class="content"> </span></span><span class="verse v10" data-usfm="PSA.37.10"><span class="label">10</span><span class="content">දුදනා මඳ කලකින් නැති වී යයි;</span></span> 
     </div> 
     <div class="q2"> <span class="verse v10" data-usfm="PSA.37.10"><span class="content">ඔබ ඔහු සෙව්වත් ඔහු නැත.</span></span> 
     </div> 
     <div class="q"> <span class="verse v10" data-usfm="PSA.37.10"><span class="content"> </span></span><span class="verse v11" data-usfm="PSA.37.11"><span class="label">11</span><span class="content"> </span><span class="content">මුදු මොළොක් සිත් ඇත්තෝ දේශය හිමි කරගනිති;</span></span> 
     </div> 
     <div class="q2"> <span class="verse v11" data-usfm="PSA.37.11"><span class="content">ඔව්හු සව්සිරි වින්දනය කරති.</span></span> 
     </div> 
     <div class="q"> <span class="verse v11" data-usfm="PSA.37.11"><span class="content"> </span></span><span class="verse v12" data-usfm="PSA.37.12"><span class="label">12</span><span class="content">දුදනා සුදනාට එරෙහි ව උපා යොදයි;</span></span> 
     </div> 
     <div class="q2"> <span class="verse v12" data-usfm="PSA.37.12"><span class="content">ඔහුට විරුද්ධ ව දත්මිටි කයි.</span></span> 
     </div> 
     <div class="q"> <span class="verse v12" data-usfm="PSA.37.12"><span class="content"> </span></span><span class="verse v13" data-usfm="PSA.37.13"><span class="label">13</span><span class="content">සමිඳාණෝ ඔහු ගැන සිනාසෙන සේක;</span></span> 
     </div> 
     <div class="q2"> <span class="verse v13" data-usfm="PSA.37.13"><span class="content">ඔහුගේ අවසානය ළඟ බව දන්න සේක.</span></span> 
     </div> 
     <div class="q"> <span class="verse v13" data-usfm="PSA.37.13"><span class="content"> </span></span><span class="verse v14" data-usfm="PSA.37.14"><span class="label">14</span><span class="content">දුගී දුප්පතුන් හෙළා දමන පිණිස ද අවංක අය වනසන පිණිස ද දුදනෝ කඩුව ඇද, දුන්න තැත් කවාගෙන සිටිති.</span></span> 
     </div> 
     <div class="q"> <span class="verse v14" data-usfm="PSA.37.14"><span class="content"> </span></span><span class="verse v15" data-usfm="PSA.37.15"><span class="label">15</span><span class="content">එහෙත්, ඔවුන්ගේ කඩුපත ඔවුන්ගේ ම හදවත තුවාළ කරයි;</span></span> 
     </div> 
     <div class="q2"> <span class="verse v15" data-usfm="PSA.37.15"><span class="content">ඔවුන්ගේ දුන්න බිඳ දමනු ලැබේ.</span></span> 
     </div> 
     <div class="q"> <span class="verse v15" data-usfm="PSA.37.15"><span class="content"> </span></span><span class="verse v16" data-usfm="PSA.37.16"><span class="label">16</span><span class="content">දුදනන් සතු වස්තු රැසකට වඩා සුදනා සතු වස්තු බිඳක් යහපත.</span></span> 
     </div> 
     <div class="q"> <span class="verse v16" data-usfm="PSA.37.16"><span class="content"> </span></span><span class="verse v17" data-usfm="PSA.37.17"><span class="label">17</span><span class="content">දුදනන්ගේ බාහු බලය බිඳ දමනු ඇත. එහෙත්</span></span> 
     </div> 
     <div class="q2"> <span class="verse v17" data-usfm="PSA.37.17"><span class="content">හිමි තුමන් සුදනන් හට පිහිට වනු ඇත.</span></span> 
     </div> 
     <div class="q"> <span class="verse v17" data-usfm="PSA.37.17"><span class="content"> </span></span><span class="verse v18" data-usfm="PSA.37.18"><span class="label">18</span><span class="content">හිමි තුමාණෝ සැදැහැවතුන් දිනෙන් දින රැකගනිති;</span></span> 
     </div> 
     <div class="q2"> <span class="verse v18" data-usfm="PSA.37.18"><span class="content">ඔවුන්ගේ උරුමය සදහට ම පවතියි.</span></span> 
     </div> 
     <div class="q"> <span class="verse v18" data-usfm="PSA.37.18"><span class="content"> </span></span><span class="verse v19" data-usfm="PSA.37.19"><span class="label">19</span><span class="content">විපත් සමයේ දී ඔවුන්ට විපතක් නැත;</span></span> 
     </div> 
     <div class="q2"> <span class="verse v19" data-usfm="PSA.37.19"><span class="content">සාගත සමයේ දී ඔවුන්ට හිඟයක් නැත.</span></span> 
     </div> 
     <div class="q"> <span class="verse v19" data-usfm="PSA.37.19"><span class="content"> </span></span><span class="verse v20" data-usfm="PSA.37.20"><span class="label">20</span><span class="content">එහෙත්, දුදනෝ වැනසෙති;</span></span> 
     </div> 
     <div class="q2"> <span class="verse v20" data-usfm="PSA.37.20"><span class="content">හිමි තුමන්ගේ සතුරෝ වන මල් මෙන් මිය යති;</span></span> 
     </div> 
     <div class="q2"> <span class="verse v20" data-usfm="PSA.37.20"><span class="content">දුම මෙන් පහවෙති.</span></span> 
     </div> 
     <div class="q"> <span class="verse v20" data-usfm="PSA.37.20"><span class="content"> </span></span><span class="verse v21" data-usfm="PSA.37.21"><span class="label">21</span><span class="content">දුදනෝ ණය ගෙන යළි නොගෙවති;</span></span> 
     </div> 
     <div class="q2"> <span class="verse v21" data-usfm="PSA.37.21"><span class="content">සුදනෝ කාරුණික ය, ත්‍යාගශීලී ය.</span></span> 
     </div> 
     <div class="q"> <span class="verse v21" data-usfm="PSA.37.21"><span class="content"> </span></span><span class="verse v22" data-usfm="PSA.37.22"><span class="label">22</span><span class="content">හිමි තුමන්ගෙන් ආසිරි ලද්දෝ දේශයෙහි යෙහෙන් වැජඹෙති;</span></span> 
     </div> 
     <div class="q2"> <span class="verse v22" data-usfm="PSA.37.22"><span class="content">දේව සාපය ලද්දෝ රටෙන් නෙරපනු ලබති.</span></span> 
     </div> 
     <div class="q"> <span class="verse v22" data-usfm="PSA.37.22"><span class="content"> </span></span><span class="verse v23" data-usfm="PSA.37.23"><span class="label">23</span><span class="content">සමිඳාණෝ මිනිසෙකුගේ දිවි මඟ හසුරුවන සේක;</span></span> 
     </div> 
     <div class="q2"> <span class="verse v23" data-usfm="PSA.37.23"><span class="content">ඔහුගේ ක්‍රියා කලාපය ගැන සතුටු වන සේක.</span></span> 
     </div> 
     <div class="q"> <span class="verse v23" data-usfm="PSA.37.23"><span class="content"> </span></span><span class="verse v24" data-usfm="PSA.37.24"><span class="label">24</span><span class="content">ඔහු වැටුණත් වැටී ම නොසිටියි;</span></span> 
     </div> 
     <div class="q2"> <span class="verse v24" data-usfm="PSA.37.24"><span class="content">සමිඳාණෝ සිය’තින් ඔහු නැඟුටුවන සේක.</span></span> 
     </div> 
     <div class="q"> <span class="verse v24" data-usfm="PSA.37.24"><span class="content"> </span></span><span class="verse v25" data-usfm="PSA.37.25"><span class="label">25</span><span class="content">මම දැන් යොවුන් විය ගෙවා මහලු ව සිටිමි;</span></span> 
     </div> 
     <div class="q2"> <span class="verse v25" data-usfm="PSA.37.25"><span class="content">සමිඳුන් සුදනෙකු අත්හළ බව වත්, ඔහුගේ දූදරුවන් සිඟමනේ ගිය බව වත් කිසි දා නුදුටිමි.</span></span> 
     </div> 
     <div class="q"> <span class="verse v25" data-usfm="PSA.37.25"><span class="content"> </span></span><span class="verse v26" data-usfm="PSA.37.26"><span class="label">26</span><span class="content">දවස දෙවේලේ ඔහු නොමසුරු ව ණයට දෙයි;</span></span> 
     </div> 
     <div class="q2"> <span class="verse v26" data-usfm="PSA.37.26"><span class="content">ඔහුගේ දරු පරපුර රටට ආසිරියකි.</span></span> 
     </div> 
     <div class="q"> <span class="verse v26" data-usfm="PSA.37.26"><span class="content"> </span></span><span class="verse v27" data-usfm="PSA.37.27"><span class="label">27</span><span class="content">නපුර දුරු කොට යහපත කරන්න.</span></span> 
     </div> 
     <div class="q2"> <span class="verse v27" data-usfm="PSA.37.27"><span class="content">තිර කල් යෙහෙන් වැජඹෙනු ඇත.</span></span> 
     </div> 
     <div class="q"> <span class="verse v27" data-usfm="PSA.37.27"><span class="content"> </span></span><span class="verse v28" data-usfm="PSA.37.28"><span class="label">28</span><span class="content">හිමි තුමාණෝ යුක්තියට ප්‍රිය මනාප ය;</span></span> 
     </div> 
     <div class="q2"> <span class="verse v28" data-usfm="PSA.37.28"><span class="content">සිය සැදැහැවතුන් අත් නොහරිති.</span></span> 
     </div> 
     <div class="q2"> <span class="verse v28" data-usfm="PSA.37.28"><span class="content">ඔව්හු සදහට ම රැකවරණය ලබති.</span></span> 
     </div> 
     <div class="q2"> <span class="verse v28" data-usfm="PSA.37.28"><span class="content">එහෙත්, දුදනන්ගේ පරපුර වැනසෙති.</span></span> 
     </div> 
     <div class="q"> <span class="verse v28" data-usfm="PSA.37.28"><span class="content"> </span></span><span class="verse v29" data-usfm="PSA.37.29"><span class="label">29</span><span class="content">දැහැමියෝ දේශය හිමි කරගන්නෝ ය.</span></span> 
     </div> 
     <div class="q2"> <span class="verse v29" data-usfm="PSA.37.29"><span class="content">එහි සදහට ම යෙහෙන් වසන්නෝ ය.</span></span> 
     </div> 
     <div class="q"> <span class="verse v29" data-usfm="PSA.37.29"><span class="content"> </span></span><span class="verse v30" data-usfm="PSA.37.30"><span class="label">30</span><span class="content">දැහැමියන්ගේ මුවින් නැණ නුවණ නික්මෙයි;</span></span> 
     </div> 
     <div class="q2"> <span class="verse v30" data-usfm="PSA.37.30"><span class="content">ඔව්හු යුක්ති සහගත දෙය ම පවසති.</span></span> 
     </div> 
     <div class="q"> <span class="verse v30" data-usfm="PSA.37.30"><span class="content"> </span></span><span class="verse v31" data-usfm="PSA.37.31"><span class="label">31</span><span class="content">ඔව්හු දේව අණසක හදවතෙහි නිදන් කරති;</span></span> 
     </div> 
     <div class="q2"> <span class="verse v31" data-usfm="PSA.37.31"><span class="content">ඒවා නොපිරිහෙළා රැකගනිති.</span></span> 
     </div> 
     <div class="q"> <span class="verse v31" data-usfm="PSA.37.31"><span class="content"> </span></span><span class="verse v32" data-usfm="PSA.37.32"><span class="label">32</span><span class="content">දුදනා සුදනාගේ වගතුග සොයා, බලා හිඳ, ඔහු මැරීමට සොයයි.</span></span> 
     </div> 
     <div class="q"> <span class="verse v32" data-usfm="PSA.37.32"><span class="content"> </span></span><span class="verse v33" data-usfm="PSA.37.33"><span class="label">33</span><span class="content">එහෙත්, සමිඳාණෝ දුදනාගේ අතට ඔහු අත් නාරින සේක;</span></span> 
     </div> 
     <div class="q2"> <span class="verse v33" data-usfm="PSA.37.33"><span class="content">ඔහු උසාවියට ගෙන ගියත්, වරදට පත් නොකරන සේක.</span></span> 
     </div> 
     <div class="q"> <span class="verse v33" data-usfm="PSA.37.33"><span class="content"> </span></span><span class="verse v34" data-usfm="PSA.37.34"><span class="label">34</span><span class="content">සමිඳුන් කෙරේ බලාපොරොත්තුව රඳවා, එතුමන්ගේ අණපණත් රක්ෂා කරන්න;</span></span> 
     </div> 
     <div class="q2"> <span class="verse v34" data-usfm="PSA.37.34"><span class="content">දේශය ඔබට හිමි වන පිණිස එතුමන් ඔබ උසස් කරනු ඇත;</span></span> 
     </div> 
     <div class="q2"> <span class="verse v34" data-usfm="PSA.37.34"><span class="content">දුදනන් වැනසෙන හැටි ඔබේ ඇසින් ඔබ දකිනු ඇත.</span></span> 
     </div> 
     <div class="q"> <span class="verse v34" data-usfm="PSA.37.34"><span class="content"> </span></span><span class="verse v35" data-usfm="PSA.37.35"><span class="label">35</span><span class="content">දුෂ්ටයා දැඩි කුරිරු නායකයෙකු වී, ලෙබනොන්හි දේවදාර රුකක් මෙන් සශ්‍රීක ව වැඩෙනු බලා සිටියෙමි.</span></span> 
     </div> 
     <div class="q"> <span class="verse v35" data-usfm="PSA.37.35"><span class="content"> </span></span><span class="verse v36" data-usfm="PSA.37.36"><span class="label">36</span><span class="content">එහෙත්, කලකට පසු මම ඔහු වෙත ගියෙමි;</span></span> 
     </div> 
     <div class="q2"> <span class="verse v36" data-usfm="PSA.37.36"><span class="content">ඔහු සිටියේ නැත.</span></span> 
     </div> 
     <div class="q2"> <span class="verse v36" data-usfm="PSA.37.36"><span class="content">ඔහු සෙවීමි;</span></span> 
     </div> 
     <div class="q2"> <span class="verse v36" data-usfm="PSA.37.36"><span class="content">එහෙත්, සම්බ වූයේ නැත.</span></span> 
     </div> 
     <div class="q"> <span class="verse v36" data-usfm="PSA.37.36"><span class="content"> </span></span><span class="verse v37" data-usfm="PSA.37.37"><span class="label">37</span><span class="content">නිදොස් තැනැත්තෙකු සොයන්න;</span></span> 
     </div> 
     <div class="q2"> <span class="verse v37" data-usfm="PSA.37.37"><span class="content">අවංක කෙනෙකු දෙස බලන්න;</span></span> 
     </div> 
     <div class="q2"> <span class="verse v37" data-usfm="PSA.37.37"><span class="content">ඔහුට නම්, සාමකාමී අනාගතයක් ඇත.</span></span> 
     </div> 
     <div class="q"> <span class="verse v37" data-usfm="PSA.37.37"><span class="content"> </span></span><span class="verse v38" data-usfm="PSA.37.38"><span class="label">38</span><span class="content">අපරාධකරුවෝ එක ගොඩේ විනාශ කරනු ලබති;</span></span> 
     </div> 
     <div class="q2"> <span class="verse v38" data-usfm="PSA.37.38"><span class="content">දුදනන්ගේ පරපුර වැනසී නිම වෙයි.</span></span> 
     </div> 
     <div class="q"> <span class="verse v38" data-usfm="PSA.37.38"><span class="content"> </span></span><span class="verse v39" data-usfm="PSA.37.39"><span class="label">39</span><span class="content">හිමි තුමාණෝ දැහැමියන් ගළවන සේක.</span></span> 
     </div> 
     <div class="q2"> <span class="verse v39" data-usfm="PSA.37.39"><span class="content">විපතේ දී ඔවුන්ට බලකොටුවක් වන සේක.</span></span> 
     </div> 
     <div class="q"> <span class="verse v39" data-usfm="PSA.37.39"><span class="content"> </span></span><span class="verse v40" data-usfm="PSA.37.40"><span class="label">40</span><span class="content">හිමි තුමාණෝ ඔවුන්ට පිහිට වී ඔවුන් මුදන සේක.</span></span> 
     </div> 
     <div class="q2"> <span class="verse v40" data-usfm="PSA.37.40"><span class="content">සිය සරණ සොයා එන ඔවුන් එතුමාණෝ දුදනන්ගෙන් මුදා ලන සේක.</span></span> 
     </div> 
    </div> 
   </div> 
  </div>
 </body>
</html>