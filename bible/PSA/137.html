<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch137" data-usfm="PSA.137">  
     <div class="s1"> <span class="heading"><b>විප්‍රවාසගත වූවන්ගේ පැතීම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.137.1"><span class="label">1</span><span class="content">බබිලොන්හි ගං තෙරවල අපි හිඳගතිමු.</span></span> 
     </div> 
     <div class="q2"> <span class="verse v1" data-usfm="PSA.137.1"><span class="content">සියොන් කන්ද අපට සිහි වූ විට අපි හඬා වැලපුණෙමු.</span></span> 
     </div> 
     <div class="q"> <span class="verse v1" data-usfm="PSA.137.1"><span class="content"> </span></span><span class="verse v2" data-usfm="PSA.137.2"><span class="label">2</span><span class="content">එහි බට පඳුරුවල අපේ වීණා එල්ලා තැබීමු.</span></span> 
     </div> 
     <div class="q"> <span class="verse v2" data-usfm="PSA.137.2"><span class="content"> </span></span><span class="verse v3" data-usfm="PSA.137.3"><span class="label">3</span><span class="content">එසේ කෙළේ, අප වහල්කමට ගෙන ගිය අය ගැයුම් වැයුම් කරන ලෙස අපට බල කළ බැවිනි.</span></span> 
     </div> 
     <div class="q2"> <span class="verse v3" data-usfm="PSA.137.3"><span class="content">අපට පීඩා කළ අය, සියොන් ගීයක් ගයා ඔවුන් විනෝද කරවන ලෙස අපෙන් ඉල්ලූ බැවිනි.</span></span> 
     </div> 
     <div class="q"> <span class="verse v3" data-usfm="PSA.137.3"><span class="content"> </span></span><span class="verse v4" data-usfm="PSA.137.4"><span class="label">4</span><span class="content">විදේශයක දී, සමිඳුන්ගේ ගීතය අපි කෙසේ ගයමු ද?</span></span> 
     </div> 
     <div class="q"> <span class="verse v4" data-usfm="PSA.137.4"><span class="content"> </span></span><span class="verse v5" data-usfm="PSA.137.5"><span class="label">5</span><span class="content">එම්බා ජෙරුසලම!</span></span> 
     </div> 
     <div class="q2"> <span class="verse v5" data-usfm="PSA.137.5"><span class="content">තී මට අමතක වී නම්, මාගේ දකුණත වියළී යේ වා!</span></span> 
     </div> 
     <div class="q"> <span class="verse v5" data-usfm="PSA.137.5"><span class="content"> </span></span><span class="verse v6" data-usfm="PSA.137.6"><span class="label">6</span><span class="content">මම තී සිහි නොකරම් නම්, මාගේ පරමානන්දය මෙන් ජෙරුසලම මම නොසලකම් නම් මාගේ දිව ගොළු වේ වා!</span></span> 
     </div> 
     <div class="q"> <span class="verse v6" data-usfm="PSA.137.6"><span class="content"> </span></span><span class="verse v7" data-usfm="PSA.137.7"><span class="label">7</span><span class="content">සමිඳුනි, ජෙරුසලම වැටුණ දවසේ දී, ‘බිඳ හෙළව්, බිඳ හෙළව්’ කියමින් ඒදොම් වැසියන් කළ දේ ඔවුන්ට විරුද්ධ ව සිහිකළ මැනව.</span></span> 
     </div> 
     <div class="q"> <span class="verse v7" data-usfm="PSA.137.7"><span class="content"> </span></span><span class="verse v8" data-usfm="PSA.137.8"><span class="label">8</span><span class="content"> </span><span class="content">අහෝ බබිලෝනිය!</span></span> 
     </div> 
     <div class="q2"> <span class="verse v8" data-usfm="PSA.137.8"><span class="content">විනාශකාරී බබිලෝනිය!</span></span> 
     </div> 
     <div class="q2"> <span class="verse v8" data-usfm="PSA.137.8"><span class="content">තී අපට කළාක් මෙන් තිට ප්‍රතිවිපාක දෙන මිනිසා වාසනාවන්ත ය.</span></span> 
     </div> 
     <div class="q"> <span class="verse v8" data-usfm="PSA.137.8"><span class="content"> </span></span><span class="verse v9" data-usfm="PSA.137.9"><span class="label">9</span><span class="content">තිගේ ළදරුවන් රැගෙන ගලේ ගසන මිනිසා වාසනාවන්ත ය.</span></span> 
     </div> 
    </div> 
   </div> 
  </div>
 </body>
</html>