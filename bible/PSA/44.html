<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch44" data-usfm="PSA.44">  
     <div class="s1"> <span class="heading"><b>රැකවරණය සඳහා අයැදීම</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ටයි. අනුශාසනාවකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.44.1"><span class="label">1</span><span class="content">දෙවිඳුනි, ඈත අතීතයේ දී ඔබ කළ උදාර ක්‍රියා අපේ ම කනින් අප අසා ඇත;</span></span> 
     </div> 
     <div class="q2"> <span class="verse v1" data-usfm="PSA.44.1"><span class="content">අපේ පියවරුන් ඒවා අපට කියා ඇත.</span></span> 
     </div> 
     <div class="q"> <span class="verse v1" data-usfm="PSA.44.1"><span class="content"> </span></span><span class="verse v2" data-usfm="PSA.44.2"><span class="label">2</span><span class="content">ඔබේ බාහු බලයෙන් මිසදිටු ජාතීන් පලවා හැර, ඔබේ සෙනඟ ඔබ එහි වාසය කරවූ සේක;</span></span> 
     </div> 
     <div class="q2"> <span class="verse v2" data-usfm="PSA.44.2"><span class="content">විජාතීන්ට පහර දී ඔබේ ම සෙනඟට සව්සිරි සැපත දුන් සේක.</span></span> 
     </div> 
     <div class="q"> <span class="verse v2" data-usfm="PSA.44.2"><span class="content"> </span></span><span class="verse v3" data-usfm="PSA.44.3"><span class="label">3</span><span class="content">ඔබේ සෙනඟ සතුරන් පරදා ජය කෙහෙලි නැංවූයේ, තමන්ගේ ම කඩු පහරින් හෝ බාහු බලයෙන් හෝ නොවේ;</span></span> 
     </div> 
     <div class="q2"> <span class="verse v3" data-usfm="PSA.44.3"><span class="content">එසේ වූයේ, ඔබ ඔවුන්ට ප්‍රේම කළ නිසා ඔබේ ම සුරතිනි, බාහු බලයෙනි;</span></span> 
     </div> 
     <div class="q2"> <span class="verse v3" data-usfm="PSA.44.3"><span class="content">ඔබ සහතික ලෙස ඔවුන් සමඟ වැඩ සිටි බැවිනි.</span></span> 
     </div> 
     <div class="q"> <span class="verse v3" data-usfm="PSA.44.3"><span class="content"> </span></span><span class="verse v4" data-usfm="PSA.44.4"><span class="label">4</span><span class="content">ඔබ මාගේ රජිඳාණෝ ය;</span></span> 
     </div> 
     <div class="q2"> <span class="verse v4" data-usfm="PSA.44.4"><span class="content">ඔබ මාගේ දෙවිඳාණෝ ය.</span></span> 
     </div> 
     <div class="q2"> <span class="verse v4" data-usfm="PSA.44.4"><span class="content">ඔබේ අණ පරිදි ඔබ සෙනඟට ජය සිරි අත් කර දෙන සේක.</span></span> 
     </div> 
     <div class="q"> <span class="verse v4" data-usfm="PSA.44.4"><span class="content"> </span></span><span class="verse v5" data-usfm="PSA.44.5"><span class="label">5</span><span class="content">ඔබේ බලයෙන් අපි අපේ සතුරන් පරදාලමු;</span></span> 
     </div> 
     <div class="q2"> <span class="verse v5" data-usfm="PSA.44.5"><span class="content">ඔබේ නාමයේ අනුහසින් අපේ රුපුන් පාගා දමමු.</span></span> 
     </div> 
     <div class="q"> <span class="verse v5" data-usfm="PSA.44.5"><span class="content"> </span></span><span class="verse v6" data-usfm="PSA.44.6"><span class="label">6</span><span class="content">මාගේ දුන්න කෙරෙහි විශ්වාසය නොතබමි.</span></span> 
     </div> 
     <div class="q2"> <span class="verse v6" data-usfm="PSA.44.6"><span class="content">මට විමුක්තිය එන්නේ මාගේ කඩුපතින් නොවේ.</span></span> 
     </div> 
     <div class="q"> <span class="verse v6" data-usfm="PSA.44.6"><span class="content"> </span></span><span class="verse v7" data-usfm="PSA.44.7"><span class="label">7</span><span class="content">ඔබ අපේ එදිරිකරුවන්ගෙන් අප ගැළෙවු සේක;</span></span> 
     </div> 
     <div class="q2"> <span class="verse v7" data-usfm="PSA.44.7"><span class="content">අපට වෙර බඳින අය පලවා හැරිය සේක.</span></span> 
     </div> 
     <div class="q"> <span class="verse v7" data-usfm="PSA.44.7"><span class="content"> </span></span><span class="verse v8" data-usfm="PSA.44.8"><span class="label">8</span><span class="content">දවස පුරා අපි ඔබ පසසමු;</span></span> 
     </div> 
     <div class="q2"> <span class="verse v8" data-usfm="PSA.44.8"><span class="content">සදහට ම අපි ඔබට තුති දෙමු.</span></span> 
     </div> 
     <div class="q"> <span class="verse v8" data-usfm="PSA.44.8"><span class="content"> </span></span><span class="verse v9" data-usfm="PSA.44.9"><span class="label">9</span><span class="content">එහෙත් දෙවියෙනි, දැන් ඔබ අප හැර දමා පරාජයට පමුණුවා ඇත.</span></span> 
     </div> 
     <div class="q2"> <span class="verse v9" data-usfm="PSA.44.9"><span class="content">අපේ යුද හමුදා සමඟ ඔබ තවත් නොවඩින සේක.</span></span> 
     </div> 
     <div class="q"> <span class="verse v9" data-usfm="PSA.44.9"><span class="content"> </span></span><span class="verse v10" data-usfm="PSA.44.10"><span class="label">10</span><span class="content">සතුරන්ට බිය වී පලා යාමට ඔබ අපට සැලැසූ සේක.</span></span> 
     </div> 
     <div class="q2"> <span class="verse v10" data-usfm="PSA.44.10"><span class="content">සතුරෝ අපේ රට කොල්ලකාගත්හ.</span></span> 
     </div> 
     <div class="q"> <span class="verse v10" data-usfm="PSA.44.10"><span class="content"> </span></span><span class="verse v11" data-usfm="PSA.44.11"><span class="label">11</span><span class="content">මරණයට නියම වූ බැටළුවන් මෙන් ඔබ අප මරණයට නියම කළ සේක;</span></span> 
     </div> 
     <div class="q2"> <span class="verse v11" data-usfm="PSA.44.11"><span class="content">විජාතීන් අතරට අප විසුරුවා හැරිය සේක;</span></span> 
     </div> 
     <div class="q"> <span class="verse v11" data-usfm="PSA.44.11"><span class="content"> </span></span><span class="verse v12" data-usfm="PSA.44.12"><span class="label">12</span><span class="content">ඔබ අප තඹ දොයිතුවට විකුණු සේක;</span></span> 
     </div> 
     <div class="q2"> <span class="verse v12" data-usfm="PSA.44.12"><span class="content">ඒ වෙළඳාමෙන් කිසි ලාභයක් නොගත් සේක.</span></span> 
     </div> 
     <div class="q"> <span class="verse v12" data-usfm="PSA.44.12"><span class="content"> </span></span><span class="verse v13" data-usfm="PSA.44.13"><span class="label">13</span><span class="content">ඔබ අප, අසල්වැසියන්ට සරදමක් ද අප අවට සිටින කොයි කාටත් අපහාසයක් හා අවමානයක් ද වන්නට සලසා ඇත.</span></span> 
     </div> 
     <div class="q"> <span class="verse v13" data-usfm="PSA.44.13"><span class="content"> </span></span><span class="verse v14" data-usfm="PSA.44.14"><span class="label">14</span><span class="content">ඔබ අප විජාතීන් අතර නින්දාවක් ද මිනිසුන් අතර සමච්චලයක් ද වන්නට සලසා ඇත.</span></span> 
     </div> 
     <div class="q"> <span class="verse v14" data-usfm="PSA.44.14"><span class="content"> </span></span><span class="verse v15" data-usfm="PSA.44.15"><span class="label">15</span><span class="content">මම හැම විට ම අපකීර්තියට පත් වී සිටිමි;</span></span> 
     </div> 
     <div class="q2"> <span class="verse v15" data-usfm="PSA.44.15"><span class="content">මම ලජ්ජාවෙන් මුහුණ වසාගෙන සිටිමි.</span></span> 
     </div> 
     <div class="q"> <span class="verse v15" data-usfm="PSA.44.15"><span class="content"> </span></span><span class="verse v16" data-usfm="PSA.44.16"><span class="label">16</span><span class="content">එසේ වන්නේ, සතුරන්ගෙන් ද නින්දාකරුවන්ගෙන් ද මට අගෞරවය ලැබෙන බැවිනි.</span></span> 
     </div> 
     <div class="q"> <span class="verse v16" data-usfm="PSA.44.16"><span class="content"> </span></span><span class="verse v17" data-usfm="PSA.44.17"><span class="label">17</span><span class="content">මේ සියල්ල අපට පැමිණි බව ඇත්ත ය;</span></span> 
     </div> 
     <div class="q2"> <span class="verse v17" data-usfm="PSA.44.17"><span class="content">එහෙත් අපි, ඔබ අමතක නොකෙළෙමු;</span></span> 
     </div> 
     <div class="q2"> <span class="verse v17" data-usfm="PSA.44.17"><span class="content">ඔබ සමඟ කළ අපේ ගිවිසුම කඩ නොකෙළෙමු.</span></span> 
     </div> 
     <div class="q"> <span class="verse v17" data-usfm="PSA.44.17"><span class="content"> </span></span><span class="verse v18" data-usfm="PSA.44.18"><span class="label">18</span><span class="content">අපි ඔබට අපක්ෂපාත නොවීමු;</span></span> 
     </div> 
     <div class="q2"> <span class="verse v18" data-usfm="PSA.44.18"><span class="content">ඔබේ ආඥා කඩ නොකෙළෙමු.</span></span> 
     </div> 
     <div class="q"> <span class="verse v18" data-usfm="PSA.44.18"><span class="content"> </span></span><span class="verse v19" data-usfm="PSA.44.19"><span class="label">19</span><span class="content">එහෙත්, ඔබ අප වන සතුන් අතර අනාථ කළ සේක;</span></span> 
     </div> 
     <div class="q2"> <span class="verse v19" data-usfm="PSA.44.19"><span class="content">තිත්ත කළුවරෙහි අප අත්හළ සේක.</span></span> 
     </div> 
     <div class="q"> <span class="verse v19" data-usfm="PSA.44.19"><span class="content"> </span></span><span class="verse v20" data-usfm="PSA.44.20"><span class="label">20</span><span class="content">ඉතින් අපි, අපේ දෙවිඳුන් අමතක කෙළෙමු නම්, අන් දෙවියෙකුට යාච්ඤා කෙළෙමු නම්,</span></span> 
     </div> 
     <div class="q"> <span class="verse v20" data-usfm="PSA.44.20"><span class="content"> </span></span><span class="verse v21" data-usfm="PSA.44.21"><span class="label">21</span><span class="content">ඔබ එය දැනගන්නේ නැද් ද?</span></span> 
     </div> 
     <div class="q2"> <span class="verse v21" data-usfm="PSA.44.21"><span class="content">මන්ද, මිනිස් සිතේ සියලු රහස් ඔබ දන්න සේක.</span></span> 
     </div> 
     <div class="q"> <span class="verse v21" data-usfm="PSA.44.21"><span class="content"> </span></span><span class="verse v22" data-usfm="PSA.44.22"><span class="label">22</span><span class="content"> </span><span class="content">දවස පුරා අපි ඔබ නිසා මරනු ලබමු;</span></span> 
     </div> 
     <div class="q2"> <span class="verse v22" data-usfm="PSA.44.22"><span class="content">මැරීමට නියම බැටළුවන් මෙන් ගණන්ගනු ලබමු.</span></span> 
     </div> 
     <div class="q"> <span class="verse v22" data-usfm="PSA.44.22"><span class="content"> </span></span><span class="verse v23" data-usfm="PSA.44.23"><span class="label">23</span><span class="content">සමිඳුනි, පිබිදුණ මැනව!</span></span> 
     </div> 
     <div class="q2"> <span class="verse v23" data-usfm="PSA.44.23"><span class="content">ඔබ නිදා ඉන්නේ මන් ද?</span></span> 
     </div> 
     <div class="q2"> <span class="verse v23" data-usfm="PSA.44.23"><span class="content">නැඟුටුණු මැනව;</span></span> 
     </div> 
     <div class="q2"> <span class="verse v23" data-usfm="PSA.44.23"><span class="content">සදහට ම අප ඉවත නොදැමුව මැනව.</span></span> 
     </div> 
     <div class="q"> <span class="verse v23" data-usfm="PSA.44.23"><span class="content"> </span></span><span class="verse v24" data-usfm="PSA.44.24"><span class="label">24</span><span class="content">ඔබ අප කෙරෙන් සැඟවී ඉන්නේ මන් ද?</span></span> 
     </div> 
     <div class="q2"> <span class="verse v24" data-usfm="PSA.44.24"><span class="content">අපේ විපත හා පීඩාව අමතක කරන්නේ මන් ද?</span></span> 
     </div> 
     <div class="q"> <span class="verse v24" data-usfm="PSA.44.24"><span class="content"> </span></span><span class="verse v25" data-usfm="PSA.44.25"><span class="label">25</span><span class="content">අප පොළොවේ ධූලිවලට යට වී ඇත.</span></span> 
     </div> 
     <div class="q2"> <span class="verse v25" data-usfm="PSA.44.25"><span class="content">සිරුර පොළොවේ ඇද වැටී ඇත.</span></span> 
     </div> 
     <div class="q"> <span class="verse v25" data-usfm="PSA.44.25"><span class="content"> </span></span><span class="verse v26" data-usfm="PSA.44.26"><span class="label">26</span><span class="content">නැඟිට, අපට පිහිට දුන මැනව.</span></span> 
     </div> 
     <div class="q2"> <span class="verse v26" data-usfm="PSA.44.26"><span class="content">ඔබේ තිර පෙම්කඳ නිසා අප මිදුව මැනව.</span></span> 
     </div> 
    </div> 
   </div> 
  </div>
 </body>
</html>