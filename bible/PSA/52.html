<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch52" data-usfm="PSA.52">  
     <div class="s1"> <span class="heading"><b>දුෂ්ටකමේ දුර්විපාක</b></span> 
     </div> 
     <div class="cd"> <span class="heading"><b>දාවිත්ගේ සංගීතයකි. ඒදොමිය ජාතික දොවෙග් නමැත්තා පැමිණ, “දාවිත් අබිමෙලෙක්ගේ ගෙදරට ඇතුළු වී ය”යි සාවුල්ට දැන් වූ පසු දාවිත් විසින් ලියන ලද්දකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.52.1"><span class="label">1</span><span class="content"> </span><span class="content">එම්බා බලවන්තය!</span></span> 
     </div> 
     <div class="q2"> <span class="verse v1" data-usfm="PSA.52.1"><span class="content">ඔබේ දුෂ්ටකම ගැන පාරට්ටු කරගන්නේ මන් ද?</span></span> 
     </div> 
     <div class="q2"> <span class="verse v1" data-usfm="PSA.52.1"><span class="content">දෙවියන් වහන්සේගේ කරුණාව සදහට ම පවත්නේ ය.</span></span> 
     </div> 
     <div class="q"> <span class="verse v1" data-usfm="PSA.52.1"><span class="content"> </span></span><span class="verse v2" data-usfm="PSA.52.2"><span class="label">2</span><span class="content">දවස පුරා නිතර ම දුෂ්ට සිතුවිලි සිතන්නේ මන් ද?</span></span> 
     </div> 
     <div class="q2"> <span class="verse v2" data-usfm="PSA.52.2"><span class="content">ඔබේ දිව මුවහත් දැළි පිහියක් බඳු ය;</span></span> 
     </div> 
     <div class="q2"> <span class="verse v2" data-usfm="PSA.52.2"><span class="content">ඔබ කපටිකමට රුසියෙක් වන්නෙහි ය.</span></span> 
     </div> 
     <div class="q"> <span class="verse v2" data-usfm="PSA.52.2"><span class="content"> </span></span><span class="verse v3" data-usfm="PSA.52.3"><span class="label">3</span><span class="content">යහපතට වඩා අයහපතට ඔබ ආලය කරන්නෙහි ය.</span></span> 
     </div> 
     <div class="q2"> <span class="verse v3" data-usfm="PSA.52.3"><span class="content">ඇත්තට වඩා බොරුවට ඔබ ප්‍රිය වන්නෙහි ය.</span></span> 
     </div> 
     <div class="q"> <span class="verse v3" data-usfm="PSA.52.3"><span class="content"> </span></span><span class="verse v4" data-usfm="PSA.52.4"><span class="label">4</span><span class="content">එම්බා කපටි දිව!</span></span> 
     </div> 
     <div class="q2"> <span class="verse v4" data-usfm="PSA.52.4"><span class="content">විනාශකාරී සෑම වචනයකට ම ඔබ ප්‍රිය වන්නෙහි ය.</span></span> 
     </div> 
     <div class="q"> <span class="verse v4" data-usfm="PSA.52.4"><span class="content"> </span></span><span class="verse v5" data-usfm="PSA.52.5"><span class="label">5</span><span class="content">දෙවිඳාණෝ ඔබ සදහට ම නසා, වනසාදමන සේක;</span></span> 
     </div> 
     <div class="q2"> <span class="verse v5" data-usfm="PSA.52.5"><span class="content">එතුමාණෝ ඔබ කූඩාරම්වලින් ඇද දමා, ජීවතුන් අතරෙන් ඔබ උදුරාදමන සේක.</span></span> 
     </div> 
     <div class="q"> <span class="verse v5" data-usfm="PSA.52.5"><span class="content"> </span></span><span class="verse v6" data-usfm="PSA.52.6"><span class="label">6</span><span class="content">එවිට දැහැමියෝ බියෙන් මේ දේ නරඹන්නෝ ය;</span></span> 
     </div> 
     <div class="q2"> <span class="verse v6" data-usfm="PSA.52.6"><span class="content">ඔහුගේ විපත ගැන සිනාසෙමින් මෙසේ පවසන්නෝ ය:</span></span> 
     </div> 
     <div class="q"> <span class="verse v6" data-usfm="PSA.52.6"><span class="content"> </span></span><span class="verse v7" data-usfm="PSA.52.7"><span class="label">7</span><span class="content">“දෙවි තුමන් සරණ කොට නොගන්න මිනිසා මොහු ය;</span></span> 
     </div> 
     <div class="q2"> <span class="verse v7" data-usfm="PSA.52.7"><span class="content">තම සම්පත කෙරෙහි විශ්වාසය තබමින් දුෂ්ටකම සරණ කොටගත් තැනැත්තා මොහු ය.”</span></span> 
     </div> 
     <div class="q"> <span class="verse v7" data-usfm="PSA.52.7"><span class="content"> </span></span><span class="verse v8" data-usfm="PSA.52.8"><span class="label">8</span><span class="content">මම වනාහි දෙව් විමනෙහි සරුසාර ඔලීව ගසක් මෙන් වන්නෙමි.</span></span> 
     </div> 
     <div class="q2"> <span class="verse v8" data-usfm="PSA.52.8"><span class="content">දෙව් පෙම තුළ සදහට ම විශ්වාසය තබන්නෙමි.</span></span> 
     </div> 
     <div class="q"> <span class="verse v8" data-usfm="PSA.52.8"><span class="content"> </span></span><span class="verse v9" data-usfm="PSA.52.9"><span class="label">9</span><span class="content">ඔබ එසේ කළ බැවින් මම සදහට ම ඔබ පසසන්නෙමි.</span></span> 
     </div> 
     <div class="q2"> <span class="verse v9" data-usfm="PSA.52.9"><span class="content">ඔබේ සැදැහැවතුන් අබිමුව ඔබේ නම යහපත් ය.</span></span> 
     </div> 
     <div class="q2"> <span class="verse v9" data-usfm="PSA.52.9"><span class="content">එබැවින් මම එය පතුරා හරින්නෙමි.</span></span> 
     </div> 
    </div> 
   </div> 
  </div>
 </body>
</html>