<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch63" data-usfm="PSA.63">  
     <div class="s1"> <span class="heading"><b>දෙවියන් වහන්සේට ආශා වීම</b></span> 
     </div> 
     <div class="cd"> <span class="heading"><b>ජුදා දේශයේ පාළුකරයේ දී දාවිත් ලියූ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.63.1"><span class="label">1</span><span class="content"> </span><span class="content">දෙවිඳුනි, මාගේ දෙවිඳුනි, දැඩි ආශාවෙන් මම ඔබ සොයන්නෙමි.</span></span> 
     </div> 
     <div class="q2"> <span class="verse v1" data-usfm="PSA.63.1"><span class="content">මා හද ඉතා ගිජු ලෙස ඔබ කෙරෙහි පිපාසයෙන් පෙළෙන්නේ ය.</span></span> 
     </div> 
     <div class="q2"> <span class="verse v1" data-usfm="PSA.63.1"><span class="content">වියළි බිම ජලයට පිපාසා වන පරිදි මම ඉතා ආශාවෙන් ඔබ වෙත ඇදී යන්නෙමි.</span></span> 
     </div> 
     <div class="q"> <span class="verse v1" data-usfm="PSA.63.1"><span class="content"> </span></span><span class="verse v2" data-usfm="PSA.63.2"><span class="label">2</span><span class="content">ඔබේ ශුද්ධස්ථානයේ දී මම ඔබ දෙස ඕනෑකමින් බලා සිටින්නෙමි.</span></span> 
     </div> 
     <div class="q2"> <span class="verse v2" data-usfm="PSA.63.2"><span class="content">ඔබේ බලය ද මහිමාලංකාරය ද නරඹන්නෙමි.</span></span> 
     </div> 
     <div class="q"> <span class="verse v2" data-usfm="PSA.63.2"><span class="content"> </span></span><span class="verse v3" data-usfm="PSA.63.3"><span class="label">3</span><span class="content">ඔබේ තිර පෙම මාගේ ජීවිතයටත් වඩා මට අගනේ ය;</span></span> 
     </div> 
     <div class="q2"> <span class="verse v3" data-usfm="PSA.63.3"><span class="content">මාගේ මුව ඔබට ප්‍රශංසා කරන්නේ ය.</span></span> 
     </div> 
     <div class="q"> <span class="verse v3" data-usfm="PSA.63.3"><span class="content"> </span></span><span class="verse v4" data-usfm="PSA.63.4"><span class="label">4</span><span class="content">මුළු ජීවිතයේ දී ම මම ඔබට ප්‍රශංසා කරන්නෙමි;</span></span> 
     </div> 
     <div class="q2"> <span class="verse v4" data-usfm="PSA.63.4"><span class="content">ඔබේ නාමයෙන් අයැදිමින් මම ඔබ දෙසට දෑත නඟන්නෙමි.</span></span> 
     </div> 
     <div class="q"> <span class="verse v4" data-usfm="PSA.63.4"><span class="content"> </span></span><span class="verse v5" data-usfm="PSA.63.5"><span class="label">5</span><span class="content">රස මස’වුලින් මෙන් මම සෑහීමට පත් වන්නෙමි;</span></span> 
     </div> 
     <div class="q2"> <span class="verse v5" data-usfm="PSA.63.5"><span class="content">මා මුවින් තුති ගී ගයා මම ඔබ පසසන්නෙමි.</span></span> 
     </div> 
     <div class="q"> <span class="verse v5" data-usfm="PSA.63.5"><span class="content"> </span></span><span class="verse v6" data-usfm="PSA.63.6"><span class="label">6</span><span class="content">යහනේදීත් මම ඔබ ගැන සිතන්නෙමි;</span></span> 
     </div> 
     <div class="q2"> <span class="verse v6" data-usfm="PSA.63.6"><span class="content">රෑ යාමවල දී ඔබ ගැන මෙනෙහි කරන්නෙමි.</span></span> 
     </div> 
     <div class="q"> <span class="verse v6" data-usfm="PSA.63.6"><span class="content"> </span></span><span class="verse v7" data-usfm="PSA.63.7"><span class="label">7</span><span class="content">මන්ද, ඔබ වහන්සේ මාගේ ආධාරය වූ සේක.</span></span> 
     </div> 
     <div class="q2"> <span class="verse v7" data-usfm="PSA.63.7"><span class="content">ඔබේ පියාපත් සෙවණෙහි මම ප්‍රීති වන්නෙමි.</span></span> 
     </div> 
     <div class="q"> <span class="verse v7" data-usfm="PSA.63.7"><span class="content"> </span></span><span class="verse v8" data-usfm="PSA.63.8"><span class="label">8</span><span class="content">ම සිතෙහි ඔබ කෙරෙහි තද ඇල්මක් ඇත;</span></span> 
     </div> 
     <div class="q2"> <span class="verse v8" data-usfm="PSA.63.8"><span class="content">ඔබ දකුණතින් මා උසුලන සේක.</span></span> 
     </div> 
     <div class="q"> <span class="verse v8" data-usfm="PSA.63.8"><span class="content"> </span></span><span class="verse v9" data-usfm="PSA.63.9"><span class="label">9</span><span class="content">මා වනසනු වස්, මා සොය සොයා සිටින අය ඇත;</span></span> 
     </div> 
     <div class="q2"> <span class="verse v9" data-usfm="PSA.63.9"><span class="content">ඔව්හු පාතාල ලෝකයේ පත්ලට ම යත් වා!</span></span> 
     </div> 
     <div class="q"> <span class="verse v9" data-usfm="PSA.63.9"><span class="content"> </span></span><span class="verse v10" data-usfm="PSA.63.10"><span class="label">10</span><span class="content">ඔව්හු කඩු මුවහතින් පහර කත් වා!</span></span> 
     </div> 
     <div class="q2"> <span class="verse v10" data-usfm="PSA.63.10"><span class="content">ඔවුහු සිවලුන්ට ගොදුරු වෙත් වා!</span></span> 
     </div> 
     <div class="q"> <span class="verse v10" data-usfm="PSA.63.10"><span class="content"> </span></span><span class="verse v11" data-usfm="PSA.63.11"><span class="label">11</span><span class="content">එහෙත්, රජ තෙම දෙවිඳුන් තුළ ප්‍රීති ප්‍රමෝද වන්නේ ය.</span></span> 
     </div> 
     <div class="q2"> <span class="verse v11" data-usfm="PSA.63.11"><span class="content">මුසා දොඩන්නවුන්ගේ මුව පියවෙන විට සමිඳුන් නමින් දිවුරන්නෝ ප්‍රීතිමත් වන්නෝ ය.</span></span> 
     </div> 
    </div> 
   </div> 
  </div>
 </body>
</html>