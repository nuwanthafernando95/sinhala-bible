<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch6" data-usfm="PSA.6">  
     <div class="s1"> <span class="heading"><b>සුවය පතා යැදුම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.6.1"><span class="label">1</span><span class="content"> </span><span class="content">සමිඳුනි, ඔබ උදහසින් මට තරවටු නොකළ මැනව;</span></span> 
     </div> 
     <div class="q2"> <span class="verse v1" data-usfm="PSA.6.1"><span class="content">දැඩි කෝපයෙන් දඬුවම් නුදුන මැනව.</span></span> 
     </div> 
     <div class="q"> <span class="verse v1" data-usfm="PSA.6.1"><span class="content"> </span></span><span class="verse v2" data-usfm="PSA.6.2"><span class="label">2</span><span class="content">සමිඳුනි, දුබල මට කරුණා කළ මැනව;</span></span> 
     </div> 
     <div class="q2"> <span class="verse v2" data-usfm="PSA.6.2"><span class="content">මාගේ ඇටකටු පොඩි වී ඇත;</span></span> 
     </div> 
     <div class="q2"> <span class="verse v2" data-usfm="PSA.6.2"><span class="content">මා සුව කළ මැනව.</span></span> 
     </div> 
     <div class="q"> <span class="verse v2" data-usfm="PSA.6.2"><span class="content"> </span></span><span class="verse v3" data-usfm="PSA.6.3"><span class="label">3</span><span class="content">මම මුළුමනින් ම කැළඹී සිටිමි;</span></span> 
     </div> 
     <div class="q2"> <span class="verse v3" data-usfm="PSA.6.3"><span class="content">සමිඳුනි, ඔබ කොපමණ කල් පමා වන සේක් ද?</span></span> 
     </div> 
     <div class="q"> <span class="verse v3" data-usfm="PSA.6.3"><span class="content"> </span></span><span class="verse v4" data-usfm="PSA.6.4"><span class="label">4</span><span class="content">සමිඳුනි, යළි වැඩම කොට මරණින් මා ගළවාගන්න;</span></span> 
     </div> 
     <div class="q2"> <span class="verse v4" data-usfm="PSA.6.4"><span class="content">ඔබ තිර පෙමින් දැන් මා මුදාලන්න.</span></span> 
     </div> 
     <div class="q"> <span class="verse v4" data-usfm="PSA.6.4"><span class="content"> </span></span><span class="verse v5" data-usfm="PSA.6.5"><span class="label">5</span><span class="content">මන්ද, මරණින් පසු ඔබ ගැන සිහිවීමක් නැත්තේ ය;</span></span> 
     </div> 
     <div class="q2"> <span class="verse v5" data-usfm="PSA.6.5"><span class="content">පාතාලයේ ඔබ හට පැසසීමක් නැත්තේ ය.</span></span> 
     </div> 
     <div class="q"> <span class="verse v5" data-usfm="PSA.6.5"><span class="content"> </span></span><span class="verse v6" data-usfm="PSA.6.6"><span class="label">6</span><span class="content">මම සෝදුකින් වෑරී සිටිමි.</span></span> 
     </div> 
     <div class="q2"> <span class="verse v6" data-usfm="PSA.6.6"><span class="content">හැම රැයක ම කඳුළු සැලීමෙන් යහන තෙත් වී ඇත;</span></span> 
     </div> 
     <div class="q2"> <span class="verse v6" data-usfm="PSA.6.6"><span class="content">කඳුළු දහරින් කොට්ටය පෙඟී ඇත;</span></span> 
     </div> 
     <div class="q"> <span class="verse v6" data-usfm="PSA.6.6"><span class="content"> </span></span><span class="verse v7" data-usfm="PSA.6.7"><span class="label">7</span><span class="content">වැලපීමෙන් මාගේ දෙනෙත ඉදිමී ඇත;</span></span> 
     </div> 
     <div class="q2"> <span class="verse v7" data-usfm="PSA.6.7"><span class="content">සතුරන් නිසා මා ඇස් අඳුරු වී ඇත.</span></span> 
     </div> 
     <div class="q"> <span class="verse v7" data-usfm="PSA.6.7"><span class="content"> </span></span><span class="verse v8" data-usfm="PSA.6.8"><span class="label">8</span><span class="content"> </span><span class="content">සියලු පවිටුනි, මා වෙතින් යන්න;</span></span> 
     </div> 
     <div class="q2"> <span class="verse v8" data-usfm="PSA.6.8"><span class="content">මන්ද, සමිඳාණෝ මා විලාප හඬ ඇසූ සේක.</span></span> 
     </div> 
     <div class="q"> <span class="verse v8" data-usfm="PSA.6.8"><span class="content"> </span></span><span class="verse v9" data-usfm="PSA.6.9"><span class="label">9</span><span class="content">සමිඳාණෝ මාගේ යාදිනි ඇසූ සේක;</span></span> 
     </div> 
     <div class="q2"> <span class="verse v9" data-usfm="PSA.6.9"><span class="content">එතුමාණෝ මා යැදුම පිළිගන්න සේක.</span></span> 
     </div> 
     <div class="q"> <span class="verse v9" data-usfm="PSA.6.9"><span class="content"> </span></span><span class="verse v10" data-usfm="PSA.6.10"><span class="label">10</span><span class="content">මාගේ සියලු සතුරෝ පරාජය වී ලජ්ජාවට පැමිණෙත් වා!</span></span> 
     </div> 
     <div class="q2"> <span class="verse v10" data-usfm="PSA.6.10"><span class="content">හදිසියෙන් ම වියවුල් වී ආපසු හැරී යත් වා!</span></span> 
     </div> 
    </div> 
   </div> 
  </div>
 </body>
</html>