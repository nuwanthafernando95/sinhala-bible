<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch83" data-usfm="PSA.83">  
     <div class="s1"> <span class="heading"><b>සතුරන්ගේ පරාජය සඳහා යැදුම</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.83.1"><span class="label">1</span><span class="content">මාගේ දෙවිඳුනි, නිහඬ ව නොසිටිනු මැනව.</span></span> 
     </div> 
     <div class="q2"> <span class="verse v1" data-usfm="PSA.83.1"><span class="content">දෙවිඳුනි, නිසංසල ව නොසිටිනු මැනව.</span></span> 
     </div> 
     <div class="q2"> <span class="verse v1" data-usfm="PSA.83.1"><span class="content">පිළිතුරු නො දී නොසිටිනු මැනව.</span></span> 
     </div> 
     <div class="q"> <span class="verse v1" data-usfm="PSA.83.1"><span class="content"> </span></span><span class="verse v2" data-usfm="PSA.83.2"><span class="label">2</span><span class="content">බලනු මැනව, ඔබේ විරුද්ධකරුවෝ කලබල කරන්නෝ ය.</span></span> 
     </div> 
     <div class="q2"> <span class="verse v2" data-usfm="PSA.83.2"><span class="content">ඔබේ සතුරෝ කැරලි ගසන්නෝ ය.</span></span> 
     </div> 
     <div class="q2"> <span class="verse v2" data-usfm="PSA.83.2"><span class="content">ඔබට විරුද්ධ ව නැඟී සිටින්නෝ ය.</span></span> 
     </div> 
     <div class="q"> <span class="verse v2" data-usfm="PSA.83.2"><span class="content"> </span></span><span class="verse v3" data-usfm="PSA.83.3"><span class="label">3</span><span class="content">ඔව්හු ඔබේ සෙනඟට විරුද්ධ ව කූට උපා යොදන්නෝ ය.</span></span> 
     </div> 
     <div class="q2"> <span class="verse v3" data-usfm="PSA.83.3"><span class="content">ඔබ රැකවරණය දෙන අයට එරෙහි ව කුමන්ත්‍රණ කරන්නෝ ය.</span></span> 
     </div> 
     <div class="q"> <span class="verse v3" data-usfm="PSA.83.3"><span class="content"> </span></span><span class="verse v4" data-usfm="PSA.83.4"><span class="label">4</span><span class="content">ඔව්හු කතා කොට, “එන්න, ඉශ්රායෙල් නාමය මින් මතු සිහි නොවන පිණිස ඒ මුළු ජාතිය ම වනසාලමු”යි කියන්නෝ ය.</span></span> 
     </div> 
     <div class="q"> <span class="verse v4" data-usfm="PSA.83.4"><span class="content"> </span></span><span class="verse v5" data-usfm="PSA.83.5"><span class="label">5</span><span class="content">සත්තට ම ඒකමතික ව ඔව්හු කුමන්ත්‍රණය කරන්නෝ ය;</span></span> 
     </div> 
     <div class="q2"> <span class="verse v5" data-usfm="PSA.83.5"><span class="content">ඔබට විරුද්ධ ව පෙරමුණු බඳින්නෝ ය.</span></span> 
     </div> 
     <div class="q"> <span class="verse v5" data-usfm="PSA.83.5"><span class="content"> </span></span><span class="verse v6" data-usfm="PSA.83.6"><span class="label">6</span><span class="content">ඔව්හු ඒදොම්ගේ සහ ඉෂ්මායෙල්ගේ ගෝත්‍රවලට අයිති තැනැත්තෝ ය.</span></span> 
     </div> 
     <div class="q2"> <span class="verse v6" data-usfm="PSA.83.6"><span class="content">මෝවබ්ගේ සහ හගරීනයන්ගේ ගෝත්‍රවලට අයිති තැනැත්තෝ ය.</span></span> 
     </div> 
     <div class="q"> <span class="verse v6" data-usfm="PSA.83.6"><span class="content"> </span></span><span class="verse v7" data-usfm="PSA.83.7"><span class="label">7</span><span class="content">මොවුහු ගෙබාල්ගේත්, අම්මොන්ගේත්, අමලෙක්ගේත් වංශවලට අයිති තැනැත්තෝ ය.</span></span> 
     </div> 
     <div class="q2"> <span class="verse v7" data-usfm="PSA.83.7"><span class="content">තීර්හි වාසීන් සමඟ පිලිස්තියාවේ වැසියෝ ය.</span></span> 
     </div> 
     <div class="q"> <span class="verse v7" data-usfm="PSA.83.7"><span class="content"> </span></span><span class="verse v8" data-usfm="PSA.83.8"><span class="label">8</span><span class="content">අසිරියාව ද ඔවුන් සමඟ අත්වැල් බැඳගත්තේ ය.</span></span> 
     </div> 
     <div class="q2"> <span class="verse v8" data-usfm="PSA.83.8"><span class="content">එය ලොත්ගේ පරපුරට අයත් බලවත් මිතුරා වී ඇත්තේ ය.</span></span> 
     </div> 
     <div class="q"> <span class="verse v8" data-usfm="PSA.83.8"><span class="content"> </span></span><span class="verse v9" data-usfm="PSA.83.9"><span class="label">9</span><span class="content"> </span><span class="content">මිදියන්වරුන්ට සහ සිසෙරාට කළ පරිදි ද කිෂොන් නදිය අසල ජාබීන්ට කළ පරිදි ද ඔවුන්ට කළ මැනව.</span></span> 
     </div> 
     <div class="q"> <span class="verse v9" data-usfm="PSA.83.9"><span class="content"> </span></span><span class="verse v10" data-usfm="PSA.83.10"><span class="label">10</span><span class="content">ඔබ ඔවුන් එන්දෝර්හි දී විනාශ කළ සේක.</span></span> 
     </div> 
     <div class="q2"> <span class="verse v10" data-usfm="PSA.83.10"><span class="content">ඔව්හු පොළොවට පොහොර මෙන් වූ හ.</span></span> 
     </div> 
     <div class="q"> <span class="verse v10" data-usfm="PSA.83.10"><span class="content"> </span></span><span class="verse v11" data-usfm="PSA.83.11"><span class="label">11</span><span class="content"> </span><span class="content">ඔබ ඕරෙබ්ට සහ ශිබ්ට කළ පරිදි ඔවුන්ගේ නායකයන්ටත් කළ මැනව.</span></span> 
     </div> 
     <div class="q2"> <span class="verse v11" data-usfm="PSA.83.11"><span class="content">ඔබ සෙබා සහ ශල්මුන්නා පරාජය කළ පරිදි ඔවුන්ගේ පාලකයන් ද පරාජය කළ මැනව.</span></span> 
     </div> 
     <div class="q"> <span class="verse v11" data-usfm="PSA.83.11"><span class="content"> </span></span><span class="verse v12" data-usfm="PSA.83.12"><span class="label">12</span><span class="content">ඔව්හු කතා කොට, “දෙවිඳුන්ට අයිති සාර භූමිය අපේ අයිතිය පිණිස පැහැර ගනිමු”යි කීවෝ ය.</span></span> 
     </div> 
     <div class="q"> <span class="verse v12" data-usfm="PSA.83.12"><span class="content"> </span></span><span class="verse v13" data-usfm="PSA.83.13"><span class="label">13</span><span class="content">මාගේ දෙවිඳුනි, ඔවුන් සුළඟට ගසාගෙන යන ධූලි මෙන් ද බොල් වී මෙන් ද කළ මැනව.</span></span> 
     </div> 
     <div class="q"> <span class="verse v13" data-usfm="PSA.83.13"><span class="content"> </span></span><span class="verse v14" data-usfm="PSA.83.14"><span class="label">14</span><span class="content">ගින්න වනාන්තරය දවන සේ ද ගිනිදැල්ල කඳුකරය දවන සේ ද</span></span> 
     </div> 
     <div class="q"> <span class="verse v14" data-usfm="PSA.83.14"><span class="content"> </span></span><span class="verse v15" data-usfm="PSA.83.15"><span class="label">15</span><span class="content">ඔබේ චණ්ඩ මාරුතයෙන් ඔවුන් ලුහුබැඳ යනු මැනව.</span></span> 
     </div> 
     <div class="q2"> <span class="verse v15" data-usfm="PSA.83.15"><span class="content">ඔබේ සැඬ සුළඟින් ඔවුන් බිය ගැන්වුව මැනව.</span></span> 
     </div> 
     <div class="q"> <span class="verse v15" data-usfm="PSA.83.15"><span class="content"> </span></span><span class="verse v16" data-usfm="PSA.83.16"><span class="label">16</span><span class="content">සමිඳුනි, ඔවුන්ගේ මුහුණු විළි ලජ්ජාවෙන් පිරෙවුව මැනව.</span></span> 
     </div> 
     <div class="q2"> <span class="verse v16" data-usfm="PSA.83.16"><span class="content">ඔබේ නාමය පිළිගන්න තෙක් එලෙස කළ මැනව.</span></span> 
     </div> 
     <div class="q"> <span class="verse v16" data-usfm="PSA.83.16"><span class="content"> </span></span><span class="verse v17" data-usfm="PSA.83.17"><span class="label">17</span><span class="content">ඔව්හු සදහට ම පරාජය වී භීතියෙන් පෙළෙත් වා!</span></span> 
     </div> 
     <div class="q2"> <span class="verse v17" data-usfm="PSA.83.17"><span class="content">අපකීර්තියෙන් ඔව්හු වැනසී යත් වා!</span></span> 
     </div> 
     <div class="q"> <span class="verse v17" data-usfm="PSA.83.17"><span class="content"> </span></span><span class="verse v18" data-usfm="PSA.83.18"><span class="label">18</span><span class="content">ඔබ වහන්සේගේ නාමය පමණක් ‘සමිඳාණෝ’ බව ද මිහි පිට ඔබ පමණක් ‘අති උත්තමයාණෝ’ බව ද ඔව්හු දැනගනිත් වා!</span></span> 
     </div> 
    </div> 
   </div> 
  </div>
 </body>
</html>