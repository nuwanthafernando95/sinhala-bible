<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch8" data-usfm="PSA.8">  
     <div class="s1"> <span class="heading"><b>දේව මහිමය හා මිනිසාගේ උදාරත්වය</b></span> 
     </div> 
     <div class="p"> <span class="content"> </span><span class="verse v1" data-usfm="PSA.8.1"><span class="label">1</span><span class="content">සමිඳුනි, අපේ සමිඳුනි, ඔබේ නාමය ලෝ පුරා කොතරම් මහිමාන්විත වන්නේ ද?</span></span> 
     </div> 
     <div class="q2"> <span class="verse v1" data-usfm="PSA.8.1"><span class="content">ඔබේ තේජෝ මහිමය සගලොවින් එපිට පිළිරැව් දෙන්නේ ය.</span></span> 
     </div> 
     <div class="q"> <span class="verse v1" data-usfm="PSA.8.1"><span class="content"> </span></span><span class="verse v2" data-usfm="PSA.8.2"><span class="label">2</span><span class="content"> </span><span class="content">කිරි දරු බිළිඳු සිඟිති මුවින් ඔබ සතුරා ද පළිගන්නා ද නිහඬ කළ සේක.</span></span> 
     </div> 
     <div class="q2"> <span class="verse v2" data-usfm="PSA.8.2"><span class="content">රුපු ඔද බිඳිමින් බලකොටුවක් ද ඉදි කළ සේක.</span></span> 
     </div> 
     <div class="q"> <span class="verse v2" data-usfm="PSA.8.2"><span class="content"> </span></span><span class="verse v3" data-usfm="PSA.8.3"><span class="label">3</span><span class="content">සිය’තින් ඔබ නිම කළ අහස් තලය ද ඔබ පිහිටෙවූ සඳ මඬල ද තරු වැල් ද මා නරඹන කල්හි,</span></span> 
     </div> 
     <div class="q"> <span class="verse v3" data-usfm="PSA.8.3"><span class="content"> </span></span><span class="verse v4" data-usfm="PSA.8.4"><span class="label">4</span><span class="content"> </span><span class="content">මිනිසා ගැන සිතන්නට තරම් ඔහු කවරෙක් ද?</span></span> 
     </div> 
     <div class="q2"> <span class="verse v4" data-usfm="PSA.8.4"><span class="content">මිනිසා ගැන සලකන්නට තරම් ඔහු සතු වටිනාකම කුමක් දැ යි මට සිතෙන්නේ ය.</span></span> 
     </div> 
     <div class="q"> <span class="verse v4" data-usfm="PSA.8.4"><span class="content"> </span></span><span class="verse v5" data-usfm="PSA.8.5"><span class="label">5</span><span class="content">එහෙත්, ඔබ මිනිසා මවා ඇත්තේ, දෙවිඳුන්ට පමණක් දෙ වැනි වන ලෙසින් ය.</span></span> 
     </div> 
     <div class="q2"> <span class="verse v5" data-usfm="PSA.8.5"><span class="content">තෙද යස කිරුළක් ඔහු හිස පළඳන ලද්දේ ය.</span></span> 
     </div> 
     <div class="q"> <span class="verse v5" data-usfm="PSA.8.5"><span class="content"> </span></span><span class="verse v6" data-usfm="PSA.8.6"><span class="label">6</span><span class="content"> </span><span class="content">ඔබ මැවූ හැම දේ ඔහුට යටත් කළ සේක.</span></span> 
     </div> 
     <div class="q2"> <span class="verse v6" data-usfm="PSA.8.6"><span class="content">ඔබ ඔහු මුළු සක්වළට අධිපති කළ සේක.</span></span> 
     </div> 
     <div class="q"> <span class="verse v6" data-usfm="PSA.8.6"><span class="content"> </span></span><span class="verse v7" data-usfm="PSA.8.7"><span class="label">7</span><span class="content">ගව, බැටළු ආදී සතුන් ද වන සතුන් ද ඔහුට යටත් කළ සේක.</span></span> 
     </div> 
     <div class="q"> <span class="verse v7" data-usfm="PSA.8.7"><span class="content"> </span></span><span class="verse v8" data-usfm="PSA.8.8"><span class="label">8</span><span class="content">ආකාශ පක්ෂීන් හා මුහුදු මසුන් ද සත් සමුදුර හැම සතුන් ද කෙරේ අධිපතිකම මිනිසා හට පවරා දුන් සේක.</span></span> 
     </div> 
     <div class="q"> <span class="verse v8" data-usfm="PSA.8.8"><span class="content"> </span></span><span class="verse v9" data-usfm="PSA.8.9"><span class="label">9</span><span class="content">දෙවිඳුනි, අපේ සමිඳුනි, ඔබේ නාමය ලෝ පුරා කොතරම් මහිමාන්විත වන්නේ ද?</span></span> 
     </div> 
    </div> 
   </div> 
  </div>
 </body>
</html>