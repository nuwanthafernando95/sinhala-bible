<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch34" data-usfm="PSA.34">  
     <div class="s1"> <span class="heading"><b>දෙවිඳුන්ගේ යහපත් බවට ප්‍රශංසාව</b></span> 
     </div> 
     <div class="cd"> <span class="heading"><b>අබිමෙලෙක් වෙතින් නෙරපනු ලැබූ පසු දාවිත් ගැයූ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.34.1"><span class="label">1</span><span class="content"> </span><span class="content">හැම වේලේ ම හිමි තුමන්ට මම ප්‍රශස්ති ගී ගයමි.</span></span> 
     </div> 
     <div class="q2"> <span class="verse v1" data-usfm="PSA.34.1"><span class="content">එතුමන්ගේ ගුණ වැණුම් මා මුවින් තොර නොවෙයි.</span></span> 
     </div> 
     <div class="q"> <span class="verse v1" data-usfm="PSA.34.1"><span class="content"> </span></span><span class="verse v2" data-usfm="PSA.34.2"><span class="label">2</span><span class="content">මම එතුමන්ගේ ගුණ වර්ණනා කරමි.</span></span> 
     </div> 
     <div class="q2"> <span class="verse v2" data-usfm="PSA.34.2"><span class="content">නිහතමානී අය ඒ අසා තොස් වෙත්වා;</span></span> 
     </div> 
     <div class="q"> <span class="verse v2" data-usfm="PSA.34.2"><span class="content"> </span></span><span class="verse v3" data-usfm="PSA.34.3"><span class="label">3</span><span class="content">මා සමඟ හිමි තුමන් වර්ණනා කරන්න;</span></span> 
     </div> 
     <div class="q2"> <span class="verse v3" data-usfm="PSA.34.3"><span class="content">අපි එක් වී එතුමන්ගේ නාමය පසසමු.</span></span> 
     </div> 
     <div class="q"> <span class="verse v3" data-usfm="PSA.34.3"><span class="content"> </span></span><span class="verse v4" data-usfm="PSA.34.4"><span class="label">4</span><span class="content">මම හිමි තුමන් සොයා ගියෙමි;</span></span> 
     </div> 
     <div class="q2"> <span class="verse v4" data-usfm="PSA.34.4"><span class="content">එතුමාණෝ මට පිළිතුරු දී හැම බියෙන් මා මිදූ සේක.</span></span> 
     </div> 
     <div class="q"> <span class="verse v4" data-usfm="PSA.34.4"><span class="content"> </span></span><span class="verse v5" data-usfm="PSA.34.5"><span class="label">5</span><span class="content">එතුමන් දෙස බලන්නා ප්‍රීතියෙන් බැබළෙන්නේ ය.</span></span> 
     </div> 
     <div class="q2"> <span class="verse v5" data-usfm="PSA.34.5"><span class="content">ඔහුගේ මුහුණ කවදාවත් ලජ්ජාවෙන් අඳුරු නොවන්නේ ය.</span></span> 
     </div> 
     <div class="q"> <span class="verse v5" data-usfm="PSA.34.5"><span class="content"> </span></span><span class="verse v6" data-usfm="PSA.34.6"><span class="label">6</span><span class="content">හිමි තුමන්ට කන්නලව් කළ එක් අසරණයෙක් විය;</span></span> 
     </div> 
     <div class="q2"> <span class="verse v6" data-usfm="PSA.34.6"><span class="content">එතුමාණෝ ඔහුගේ බස් අසා,</span></span> 
     </div> 
     <div class="q2"> <span class="verse v6" data-usfm="PSA.34.6"><span class="content">සියලු දුක් ගැහැටවලින් ඔහු මිදූ සේක.</span></span> 
     </div> 
     <div class="q"> <span class="verse v6" data-usfm="PSA.34.6"><span class="content"> </span></span><span class="verse v7" data-usfm="PSA.34.7"><span class="label">7</span><span class="content">හිමි තුමන්ගේ දූතයා දේව බය ඇති අය වට කර,</span></span> 
     </div> 
     <div class="q2"> <span class="verse v7" data-usfm="PSA.34.7"><span class="content">කඳවුරු බැඳ, ඔවුන් මුදා හරියි.</span></span> 
     </div> 
     <div class="q"> <span class="verse v7" data-usfm="PSA.34.7"><span class="content"> </span></span><span class="verse v8" data-usfm="PSA.34.8"><span class="label">8</span><span class="content"> </span><span class="content">හිමි තුමන් ගුණවත් බව ඔබ ම අත්දැකීමෙන් දැනගන්න;</span></span> 
     </div> 
     <div class="q2"> <span class="verse v8" data-usfm="PSA.34.8"><span class="content">එතුමන්ගේ රැකවරණය ලබන තැනැත්තේ ආසිරි ලබයි.</span></span> 
     </div> 
     <div class="q"> <span class="verse v8" data-usfm="PSA.34.8"><span class="content"> </span></span><span class="verse v9" data-usfm="PSA.34.9"><span class="label">9</span><span class="content">එතුමන්ගේ සැදැහැවතුනි, එතුමන්ට ගරුබිය දක්වන්න;</span></span> 
     </div> 
     <div class="q2"> <span class="verse v9" data-usfm="PSA.34.9"><span class="content">මන්ද, දේව ගරුබිය ඇති අයට අගහිඟයක් නැත.</span></span> 
     </div> 
     <div class="q"> <span class="verse v9" data-usfm="PSA.34.9"><span class="content"> </span></span><span class="verse v10" data-usfm="PSA.34.10"><span class="label">10</span><span class="content">ධනපතීහු</span><span class="content"> පවා කෑම නැති ව සාගින්නෙන් පෙළෙති;</span></span> 
     </div> 
     <div class="q2"> <span class="verse v10" data-usfm="PSA.34.10"><span class="content">එහෙත්, හිමි තුමන් සරණ යන අයට යහපත් දෙයින් කිසි අඩුවක් නැත.</span></span> 
     </div> 
     <div class="q"> <span class="verse v10" data-usfm="PSA.34.10"><span class="content"> </span></span><span class="verse v11" data-usfm="PSA.34.11"><span class="label">11</span><span class="content">දරුවෙනි, මට සවන් දෙන්න.</span></span> 
     </div> 
     <div class="q2"> <span class="verse v11" data-usfm="PSA.34.11"><span class="content">සමිඳුන්ට ගරු කිරීමට මම ඔබට උගන්වන්නෙමි.</span></span> 
     </div> 
     <div class="q"> <span class="verse v11" data-usfm="PSA.34.11"><span class="content"> </span></span><span class="verse v12" data-usfm="PSA.34.12"><span class="label">12</span><span class="content"> </span><span class="content">සැප ජීවිතය භුක්ති විඳීමට යම් කෙනෙක් කැමැති ද?</span></span> 
     </div> 
     <div class="q2"> <span class="verse v12" data-usfm="PSA.34.12"><span class="content">දිගායු වළඳා සුව සම්පත් රස විඳීමට කැමැති ද?</span></span> 
     </div> 
     <div class="q"> <span class="verse v12" data-usfm="PSA.34.12"><span class="content"> </span></span><span class="verse v13" data-usfm="PSA.34.13"><span class="label">13</span><span class="content">එසේ නම්, ඔහු නපුරු කතාවෙන් ද මුසාවාදයෙන් ද වැළකී සිටිය යුතු ය.</span></span> 
     </div> 
     <div class="q"> <span class="verse v13" data-usfm="PSA.34.13"><span class="content"> </span></span><span class="verse v14" data-usfm="PSA.34.14"><span class="label">14</span><span class="content">නපුර හැර දමා යහපත කරන්න;</span></span> 
     </div> 
     <div class="q2"> <span class="verse v14" data-usfm="PSA.34.14"><span class="content">සාමය සොයා ඒ අනුව යන්න.</span></span> 
     </div> 
     <div class="q"> <span class="verse v14" data-usfm="PSA.34.14"><span class="content"> </span></span><span class="verse v15" data-usfm="PSA.34.15"><span class="label">15</span><span class="content">හිමි තුමන්ගේ දෙනෙත දමිටුන් දෙසට ද එතුමන්ගේ දෙසවන ඔවුන්ගේ කන්නලව්වට ද යොමා ඇත.</span></span> 
     </div> 
     <div class="q"> <span class="verse v15" data-usfm="PSA.34.15"><span class="content"> </span></span><span class="verse v16" data-usfm="PSA.34.16"><span class="label">16</span><span class="content">පව්කම් කරන අය පොළොවෙන් අමතක වී යන ලෙස හිමි තුමාණෝ ඔවුන්ට විරෝධය දක්වන සේක.</span></span> 
     </div> 
     <div class="q"> <span class="verse v16" data-usfm="PSA.34.16"><span class="content"> </span></span><span class="verse v17" data-usfm="PSA.34.17"><span class="label">17</span><span class="content">දැහැමි අය අයැදුම් කළහ;</span></span> 
     </div> 
     <div class="q2"> <span class="verse v17" data-usfm="PSA.34.17"><span class="content">හිමි තුමාණෝ සවන් දී සියලු දුක් වේදනාවලින් ඔවුන් මිදූ සේක.</span></span> 
     </div> 
     <div class="q"> <span class="verse v17" data-usfm="PSA.34.17"><span class="content"> </span></span><span class="verse v18" data-usfm="PSA.34.18"><span class="label">18</span><span class="content">හිමි තුමාණෝ බිඳුණු සිත් ඇත්තන්ට ළං ව සිටින සේක;</span></span> 
     </div> 
     <div class="q2"> <span class="verse v18" data-usfm="PSA.34.18"><span class="content">තැළුණු හදවත් ඇත්තන්ට පිහිට වන සේක.</span></span> 
     </div> 
     <div class="q"> <span class="verse v18" data-usfm="PSA.34.18"><span class="content"> </span></span><span class="verse v19" data-usfm="PSA.34.19"><span class="label">19</span><span class="content">දමිටුන්ට බොහෝ ආපදා ඇතත්, හිමි තුමාණෝ ඒ සියල්ලෙන් ඔවුන් මුදා හරින සේක.</span></span> 
     </div> 
     <div class="q"> <span class="verse v19" data-usfm="PSA.34.19"><span class="content"> </span></span><span class="verse v20" data-usfm="PSA.34.20"><span class="label">20</span><span class="content"> </span><span class="content">එතුමාණෝ ඔවුන්ගේ ඇඟේ එක ඇටයකුදු නෑර ඔවුන් රක්නා සේක;</span></span> 
     </div> 
     <div class="q2"> <span class="verse v20" data-usfm="PSA.34.20"><span class="content">ඉන් එකක් වත් බිඳෙන්න නොහරින සේක;</span></span> 
     </div> 
     <div class="q"> <span class="verse v20" data-usfm="PSA.34.20"><span class="content"> </span></span><span class="verse v21" data-usfm="PSA.34.21"><span class="label">21</span><span class="content">දුෂ්ටයා නපුරෙන් වැනසෙයි.</span></span> 
     </div> 
     <div class="q2"> <span class="verse v21" data-usfm="PSA.34.21"><span class="content">දැහැමි අයට දෙස් තබන්නෝ දඬුවම් ලබන්නෝ ය.</span></span> 
     </div> 
     <div class="q"> <span class="verse v21" data-usfm="PSA.34.21"><span class="content"> </span></span><span class="verse v22" data-usfm="PSA.34.22"><span class="label">22</span><span class="content">හිමි තුමාණෝ සිය මෙහෙකරුවන් මුදන සේක.</span></span> 
     </div> 
     <div class="q2"> <span class="verse v22" data-usfm="PSA.34.22"><span class="content">එතුමන්ගේ රැකවරණය සොයන කිසිවෙක් දඬුවම් නොලබන්නෝ ය.</span></span> 
     </div> 
    </div> 
   </div> 
  </div>
 </body>
</html>