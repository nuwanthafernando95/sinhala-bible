<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch69" data-usfm="PSA.69">  
     <div class="s1"> <span class="heading"><b>විලාප ගීයක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.69.1"><span class="label">1</span><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.69.1"><span class="content">මා මුදාලුව මැනව.</span></span> 
     </div> 
     <div class="q2"> <span class="verse v1" data-usfm="PSA.69.1"><span class="content">කුමක් නිසා ද, දිය කඳ මාගේ ගෙල දක්වා නැඟී ඇත්තේ ය.</span></span> 
     </div> 
     <div class="q"> <span class="verse v1" data-usfm="PSA.69.1"><span class="content"> </span></span><span class="verse v2" data-usfm="PSA.69.2"><span class="label">2</span><span class="content">මම පය තැබීමට තැනක් නොමැති මඩ ගොහොරුවේ කිඳා සිටිමි;</span></span> 
     </div> 
     <div class="q2"> <span class="verse v2" data-usfm="PSA.69.2"><span class="content">මම ගැඹුරු දියට පැමිණ සිටිමි.</span></span> 
     </div> 
     <div class="q2"> <span class="verse v2" data-usfm="PSA.69.2"><span class="content">රළපතර මා යට කර උඩින් ගලා යයි.</span></span> 
     </div> 
     <div class="q"> <span class="verse v2" data-usfm="PSA.69.2"><span class="content"> </span></span><span class="verse v3" data-usfm="PSA.69.3"><span class="label">3</span><span class="content">මොරගැසීමෙන් මා විඩාපත් ව මාගේ උගුර වියළී ඇත්තේ ය.</span></span> 
     </div> 
     <div class="q2"> <span class="verse v3" data-usfm="PSA.69.3"><span class="content">මාගේ දෙවිඳුන් ගැන බලා සිටීමෙන් දෙනෙත අඳුරු වී ඇත්තේ ය.</span></span> 
     </div> 
     <div class="q"> <span class="verse v3" data-usfm="PSA.69.3"><span class="content"> </span></span><span class="verse v4" data-usfm="PSA.69.4"><span class="label">4</span><span class="content"> </span><span class="content">නිකරුණේ මට වෛර කරන්නන්ගේ ගණන මාගේ ඉසකෙස්වලටත් වඩා වැඩි ය.</span></span> 
     </div> 
     <div class="q2"> <span class="verse v4" data-usfm="PSA.69.4"><span class="content">මුසා දොඩමින් මා වනසන්නට බලන අය බලවත් ය.</span></span> 
     </div> 
     <div class="q2"> <span class="verse v4" data-usfm="PSA.69.4"><span class="content">එබැවින් මා සොරා නොගත් දේ ආපසු දෙන්න ඔව්හු මට බල කරන්නෝ ය.</span></span> 
     </div> 
     <div class="q"> <span class="verse v4" data-usfm="PSA.69.4"><span class="content"> </span></span><span class="verse v5" data-usfm="PSA.69.5"><span class="label">5</span><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v5" data-usfm="PSA.69.5"><span class="content">ඔබ මාගේ මෝඩකම දන්න සේක.</span></span> 
     </div> 
     <div class="q2"> <span class="verse v5" data-usfm="PSA.69.5"><span class="content">මාගේ වැරදි ඔබෙන් සැඟවී නැත්තේ ය.</span></span> 
     </div> 
     <div class="q"> <span class="verse v5" data-usfm="PSA.69.5"><span class="content"> </span></span><span class="verse v6" data-usfm="PSA.69.6"><span class="label">6</span><span class="content">සව් බලැති මහෝත්තම දෙවි ස්වාමීනි, ඔබ කෙරෙහි බලාපොරොත්තුව තබන්නෝ මා නිසා ලජ්ජාවට පත් නොවෙත් වා!</span></span> 
     </div> 
     <div class="q2"> <span class="verse v6" data-usfm="PSA.69.6"><span class="content">ඉශ්රායෙල්වරුන්ගේ දෙවිඳුනි, ඔබ සොයන්නෝ මා නිසා නින්දාවට නොපැමිණෙත් වා!</span></span> 
     </div> 
     <div class="q"> <span class="verse v6" data-usfm="PSA.69.6"><span class="content"> </span></span><span class="verse v7" data-usfm="PSA.69.7"><span class="label">7</span><span class="content">ඔබ තුමන් උදෙසා මම අපවාදයට ලක් වුණෙමි.</span></span> 
     </div> 
     <div class="q2"> <span class="verse v7" data-usfm="PSA.69.7"><span class="content">මාගේ මුහුණ ඒ ලජ්ජාවෙන් වැසී ඇත්තේ ය.</span></span> 
     </div> 
     <div class="q"> <span class="verse v7" data-usfm="PSA.69.7"><span class="content"> </span></span><span class="verse v8" data-usfm="PSA.69.8"><span class="label">8</span><span class="content">මාගේ සොහොයුරන්ට මම නාඳුනන්නෙක් වීමි;</span></span> 
     </div> 
     <div class="q2"> <span class="verse v8" data-usfm="PSA.69.8"><span class="content">මාගේ මවගේ පුත්‍රයන් හට මම විදේශිකයෙක් වීමි.</span></span> 
     </div> 
     <div class="q"> <span class="verse v8" data-usfm="PSA.69.8"><span class="content"> </span></span><span class="verse v9" data-usfm="PSA.69.9"><span class="label">9</span><span class="content"> </span><span class="content">ඔබේ දෙව් මැදුරට ඇති උද්‍යෝගය මා දවන්නේ ය.</span></span> 
     </div> 
     <div class="q2"> <span class="verse v9" data-usfm="PSA.69.9"><span class="content">ඔබට නින්දා කරන්නන්ගේ නින්දා මා පිට පැටවී ඇත්තේ ය.</span></span> 
     </div> 
     <div class="q"> <span class="verse v9" data-usfm="PSA.69.9"><span class="content"> </span></span><span class="verse v10" data-usfm="PSA.69.10"><span class="label">10</span><span class="content">එබැවින් මා කඳුළු සලමින් උපවාස කරන විට සෙනඟ මට නින්දා කරන්නෝ ය.</span></span> 
     </div> 
     <div class="q"> <span class="verse v10" data-usfm="PSA.69.10"><span class="content"> </span></span><span class="verse v11" data-usfm="PSA.69.11"><span class="label">11</span><span class="content">ගෝණි රෙද්දෙන් මාගේ වස්ත්‍ර මම සාදාගතිමි.</span></span> 
     </div> 
     <div class="q2"> <span class="verse v11" data-usfm="PSA.69.11"><span class="content">එවිට මම ඔවුන්ගේ සමච්චලයට ලක් වුණෙමි.</span></span> 
     </div> 
     <div class="q"> <span class="verse v11" data-usfm="PSA.69.11"><span class="content"> </span></span><span class="verse v12" data-usfm="PSA.69.12"><span class="label">12</span><span class="content">මඟ තොටේ කට කතාව මා ගැන ය;</span></span> 
     </div> 
     <div class="q2"> <span class="verse v12" data-usfm="PSA.69.12"><span class="content">බේබද්දෝ මා ගැන අවමන් කවි කියන්නෝ ය.</span></span> 
     </div> 
     <div class="q"> <span class="verse v12" data-usfm="PSA.69.12"><span class="content"> </span></span><span class="verse v13" data-usfm="PSA.69.13"><span class="label">13</span><span class="content">එහෙත් සමිඳුනි, මාගේ අයැදුම ඔබට ය.</span></span> 
     </div> 
     <div class="q2"> <span class="verse v13" data-usfm="PSA.69.13"><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v13" data-usfm="PSA.69.13"><span class="content">ඔබ රිසි වේලාවක මට පිළිතුරු දුන මැනව!</span></span> 
     </div> 
     <div class="q2"> <span class="verse v13" data-usfm="PSA.69.13"><span class="content">ඔබේ අධික ප්‍රේමයෙන් ඔබ දුන් ගැළවීමේ පොරොන්දුව ඉටු කරන නිසා, මට උත්තර දුන මැනව!</span></span> 
     </div> 
     <div class="q"> <span class="verse v13" data-usfm="PSA.69.13"><span class="content"> </span></span><span class="verse v14" data-usfm="PSA.69.14"><span class="label">14</span><span class="content">මට එරී යන්න නොදී මඩ වගුරෙන් මා මුදාගත මැනව!</span></span> 
     </div> 
     <div class="q2"> <span class="verse v14" data-usfm="PSA.69.14"><span class="content">මාගේ සතුරාගෙන් ද ගැඹුරු ජලයෙන් ද මා මුදාගත මැනව!</span></span> 
     </div> 
     <div class="q"> <span class="verse v14" data-usfm="PSA.69.14"><span class="content"> </span></span><span class="verse v15" data-usfm="PSA.69.15"><span class="label">15</span><span class="content">රළ පතරට මම යට නොවෙම් වා!</span></span> 
     </div> 
     <div class="q2"> <span class="verse v15" data-usfm="PSA.69.15"><span class="content">ගැඹුරු සමුදුරට මම ගොදුරු නොවෙම් වා!</span></span> 
     </div> 
     <div class="q2"> <span class="verse v15" data-usfm="PSA.69.15"><span class="content">පාතාලය මුව අයා මා ගිල නොගනී වා!</span></span> 
     </div> 
     <div class="q"> <span class="verse v15" data-usfm="PSA.69.15"><span class="content"> </span></span><span class="verse v16" data-usfm="PSA.69.16"><span class="label">16</span><span class="content">සමිඳුනි, ඔබේ තිර පෙම යහපත් බැවින් මට පිළිතුර දුන මැනව!</span></span> 
     </div> 
     <div class="q2"> <span class="verse v16" data-usfm="PSA.69.16"><span class="content">ඔබේ ඉමහත් දයාව අනුව ඔබේ මුහුණ මා වෙත හැරෙව්ව මැනව!</span></span> 
     </div> 
     <div class="q"> <span class="verse v16" data-usfm="PSA.69.16"><span class="content"> </span></span><span class="verse v17" data-usfm="PSA.69.17"><span class="label">17</span><span class="content">ඔබේ දාසයා වෙතින් ඔබ මුහුණ ඉවතට නොගත මැනව!</span></span> 
     </div> 
     <div class="q2"> <span class="verse v17" data-usfm="PSA.69.17"><span class="content">මා විපතට පත් ව සිටින බැවින් යුහු ව මට පිළිතුරු දුන මැනව!</span></span> 
     </div> 
     <div class="q"> <span class="verse v17" data-usfm="PSA.69.17"><span class="content"> </span></span><span class="verse v18" data-usfm="PSA.69.18"><span class="label">18</span><span class="content">මා වෙත ළඟා වී මා ගළවාගත මැනව;</span></span> 
     </div> 
     <div class="q2"> <span class="verse v18" data-usfm="PSA.69.18"><span class="content">සතුරන්ගෙන් මා මුදාගත මැනව!</span></span> 
     </div> 
     <div class="q"> <span class="verse v18" data-usfm="PSA.69.18"><span class="content"> </span></span><span class="verse v19" data-usfm="PSA.69.19"><span class="label">19</span><span class="content">මාගේ නින්දාව ද ලජ්ජාව ද අපකීර්තිය ද ඔබ දන්න සේක;</span></span> 
     </div> 
     <div class="q2"> <span class="verse v19" data-usfm="PSA.69.19"><span class="content">ඔබ මාගේ සියලු සතුරන් දන්න සේක.</span></span> 
     </div> 
     <div class="q"> <span class="verse v19" data-usfm="PSA.69.19"><span class="content"> </span></span><span class="verse v20" data-usfm="PSA.69.20"><span class="label">20</span><span class="content">නින්දාව නිසා මාගේ සිත බිඳී ගොස් මම ශෝකයෙන් පිරී සිටිමි.</span></span> 
     </div> 
     <div class="q2"> <span class="verse v20" data-usfm="PSA.69.20"><span class="content">සනසන්නෙකු සෙවුවෙමි;</span></span> 
     </div> 
     <div class="q2"> <span class="verse v20" data-usfm="PSA.69.20"><span class="content">එවැන්නෙක් නො වී ය.</span></span> 
     </div> 
     <div class="q2"> <span class="verse v20" data-usfm="PSA.69.20"><span class="content">අස්වසන්නෙකු සෙවුවෙමි;</span></span> 
     </div> 
     <div class="q2"> <span class="verse v20" data-usfm="PSA.69.20"><span class="content">කිසිවෙක් සම්බ නො වී ය.</span></span> 
     </div> 
     <div class="q"> <span class="verse v20" data-usfm="PSA.69.20"><span class="content"> </span></span><span class="verse v21" data-usfm="PSA.69.21"><span class="label">21</span><span class="content"> </span><span class="content">සාගින්නේ දී ඔව්හු මට වහ දුන්නෝ ය;</span></span> 
     </div> 
     <div class="q2"> <span class="verse v21" data-usfm="PSA.69.21"><span class="content">පිපාසයේ දී ඔව්හු මට තිත්ත කාඩි බොන්න දුන්නෝ ය.</span></span> 
     </div> 
     <div class="q"> <span class="verse v21" data-usfm="PSA.69.21"><span class="content"> </span></span><span class="verse v22" data-usfm="PSA.69.22"><span class="label">22</span><span class="content"> </span><span class="content">ඔවුන්ගේ කෑම මේසය ඔවුන්ට ම මලපතක් වේ වා!</span></span> 
     </div> 
     <div class="q2"> <span class="verse v22" data-usfm="PSA.69.22"><span class="content">ඔවුන්ගේ මංගල උත්සව ඔවුන්ට මර උගුලක් වේ වා!</span></span> 
     </div> 
     <div class="q"> <span class="verse v22" data-usfm="PSA.69.22"><span class="content"> </span></span><span class="verse v23" data-usfm="PSA.69.23"><span class="label">23</span><span class="content">නොපෙනෙන ලෙස ඔවුන්ගේ ඇස් අඳුරු වේ වා!</span></span> 
     </div> 
     <div class="q2"> <span class="verse v23" data-usfm="PSA.69.23"><span class="content">ඔවුන්ගේ ඉඟටිය නිබඳ සැලේ වා!</span></span> 
     </div> 
     <div class="q"> <span class="verse v23" data-usfm="PSA.69.23"><span class="content"> </span></span><span class="verse v24" data-usfm="PSA.69.24"><span class="label">24</span><span class="content">ඔබේ කෝපය ඔවුන් පිට වැගිරෙව්ව මැනව!</span></span> 
     </div> 
     <div class="q2"> <span class="verse v24" data-usfm="PSA.69.24"><span class="content">ඔබේ කෝපාග්නියට ඔව්හු යටපත් වෙත් වා!</span></span> 
     </div> 
     <div class="q"> <span class="verse v24" data-usfm="PSA.69.24"><span class="content"> </span></span><span class="verse v25" data-usfm="PSA.69.25"><span class="label">25</span><span class="content"> </span><span class="content">ඔවුන්ගේ කඳවුරු පාළු වන්නට සැලසුව මැනව!</span></span> 
     </div> 
     <div class="q2"> <span class="verse v25" data-usfm="PSA.69.25"><span class="content">ඔවුන්ගේ කූඩාරම් තුළ කිසිවෙක් නොවෙසෙත් වා!</span></span> 
     </div> 
     <div class="q"> <span class="verse v25" data-usfm="PSA.69.25"><span class="content"> </span></span><span class="verse v26" data-usfm="PSA.69.26"><span class="label">26</span><span class="content">මන්ද, ඔබ පහර දුන් තැනැත්තාට ඔව්හු පීඩා කළෝ ය.</span></span> 
     </div> 
     <div class="q2"> <span class="verse v26" data-usfm="PSA.69.26"><span class="content">ඔබ තුවාළ කළ තැනැත්තාගේ වේදනාව ඔව්හු තව තවත් වැඩි කළෝ ය.</span></span> 
     </div> 
     <div class="q"> <span class="verse v26" data-usfm="PSA.69.26"><span class="content"> </span></span><span class="verse v27" data-usfm="PSA.69.27"><span class="label">27</span><span class="content">එබැවින් අපරාධ පිට අපරාධ ඔවුන් පිට පැවරුව මැනව!</span></span> 
     </div> 
     <div class="q2"> <span class="verse v27" data-usfm="PSA.69.27"><span class="content">ඔබේ ධර්මිෂ්ඨකමට ඔවුන්ට හවුල් වන්නට ඉඩ නුදුන මැනව!</span></span> 
     </div> 
     <div class="q"> <span class="verse v27" data-usfm="PSA.69.27"><span class="content"> </span></span><span class="verse v28" data-usfm="PSA.69.28"><span class="label">28</span><span class="content"> </span><span class="content">ජීවතුන්ගේ පොතෙන් ඔවුන්ගේ නාම මකාදැමුව මැනව!</span></span> 
     </div> 
     <div class="q2"> <span class="verse v28" data-usfm="PSA.69.28"><span class="content">දැහැමියන්ගේ නාම අතරෙන් ඔවුන්ගේ නාම කපාදැමුව මැනව!</span></span> 
     </div> 
     <div class="q"> <span class="verse v28" data-usfm="PSA.69.28"><span class="content"> </span></span><span class="verse v29" data-usfm="PSA.69.29"><span class="label">29</span><span class="content">එහෙත්, මම පීඩා විඳිමින් වේදනාවෙන් සිටිමි.</span></span> 
     </div> 
     <div class="q2"> <span class="verse v29" data-usfm="PSA.69.29"><span class="content">අනේ දෙවිඳුනි!</span></span> 
     </div> 
     <div class="q2"> <span class="verse v29" data-usfm="PSA.69.29"><span class="content">මා සනසා, මා ගළවා ගත මැනව!</span></span> 
     </div> 
     <div class="q"> <span class="verse v29" data-usfm="PSA.69.29"><span class="content"> </span></span><span class="verse v30" data-usfm="PSA.69.30"><span class="label">30</span><span class="content">එවිට මම ගී ගයා දෙවිඳුන් පසසන්නෙමි;</span></span> 
     </div> 
     <div class="q2"> <span class="verse v30" data-usfm="PSA.69.30"><span class="content">තුති ගී ගයමින් මම එතුමන් බොහෝ සේ පසසන්නෙමි.</span></span> 
     </div> 
     <div class="q"> <span class="verse v30" data-usfm="PSA.69.30"><span class="content"> </span></span><span class="verse v31" data-usfm="PSA.69.31"><span class="label">31</span><span class="content">ගවයෙකු පිදීමට වඩා මෙවැන්නක් සමිඳුන්ට ප්‍රසන්න වන්නේ ය.</span></span> 
     </div> 
     <div class="q2"> <span class="verse v31" data-usfm="PSA.69.31"><span class="content">අං සහ කුර සහිත ගොනෙකු පිදීමට වඩා එය ප්‍රසන්න වන්නේ ය.</span></span> 
     </div> 
     <div class="q"> <span class="verse v31" data-usfm="PSA.69.31"><span class="content"> </span></span><span class="verse v32" data-usfm="PSA.69.32"><span class="label">32</span><span class="content">පීඩිතයෝ මෙය දැක ප්‍රීති ප්‍රමෝද වන්නෝ ය;</span></span> 
     </div> 
     <div class="q2"> <span class="verse v32" data-usfm="PSA.69.32"><span class="content">දෙවිඳුන් සොයා යන්නෝ දිරිමත් වන්නෝ ය.</span></span> 
     </div> 
     <div class="q"> <span class="verse v32" data-usfm="PSA.69.32"><span class="content"> </span></span><span class="verse v33" data-usfm="PSA.69.33"><span class="label">33</span><span class="content">මන්ද, සමිඳාණෝ දිළිඳුන් හට සවන් දෙන සේක;</span></span> 
     </div> 
     <div class="q2"> <span class="verse v33" data-usfm="PSA.69.33"><span class="content">හිරගත වී සිටින තම සෙනඟ අත් නොහරින සේක.</span></span> 
     </div> 
     <div class="q"> <span class="verse v33" data-usfm="PSA.69.33"><span class="content"> </span></span><span class="verse v34" data-usfm="PSA.69.34"><span class="label">34</span><span class="content">අහසත්, පොළොවත් උන් වහන්සේට ප්‍රශංසා කරත් වා!</span></span> 
     </div> 
     <div class="q2"> <span class="verse v34" data-usfm="PSA.69.34"><span class="content">මුහුදත්, එහි හැසිරෙන සියල්ලෝත් එතුමන්ට ප්‍රශංසා කරත් වා!</span></span> 
     </div> 
     <div class="q"> <span class="verse v34" data-usfm="PSA.69.34"><span class="content"> </span></span><span class="verse v35" data-usfm="PSA.69.35"><span class="label">35</span><span class="content">දෙවිඳාණෝ සියොන් කන්ද මුදාගෙන ජුදාගේ නගර ගොඩනඟන සේක.</span></span> 
     </div> 
     <div class="q2"> <span class="verse v35" data-usfm="PSA.69.35"><span class="content">එතුමන් සෙනඟ එහි වසමින් එය භුක්ති විඳින්නෝ ය.</span></span> 
     </div> 
     <div class="q"> <span class="verse v35" data-usfm="PSA.69.35"><span class="content"> </span></span><span class="verse v36" data-usfm="PSA.69.36"><span class="label">36</span><span class="content">එතුමන්ගේ සේවක පෙළපත එය උරුම කරගන්නෝ ය.</span></span> 
     </div> 
     <div class="q2"> <span class="verse v36" data-usfm="PSA.69.36"><span class="content">දෙව් නමට පෙම් කරන්නෝ එහි වාසය කරන්නෝ ය.</span></span> 
     </div> 
    </div> 
   </div> 
  </div>
 </body>
</html>