<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch17" data-usfm="PSA.17">  
     <div class="s1"> <span class="heading"><b>නිදොස් කෙනෙකුගේ ආයාචනය</b></span> 
     </div> 
     <div class="cd"> <span class="heading"><b>දාවිත්ගේ යාච්ඤාවකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.17.1"><span class="label">1</span><span class="content">සමිඳුනි, මාගේ මේ සාධාරණ යැදුමට සවන් දුන මැනව;</span></span> 
     </div> 
     <div class="q2"> <span class="verse v1" data-usfm="PSA.17.1"><span class="content">මාගේ හඬගැසීමට කන් දුන මැනව. මන්ද, මා එය පුදන්නේ අවංක සිතිනි.</span></span> 
     </div> 
     <div class="q"> <span class="verse v1" data-usfm="PSA.17.1"><span class="content"> </span></span><span class="verse v2" data-usfm="PSA.17.2"><span class="label">2</span><span class="content">මා ගැන නඩු තීන්දුව ඔබෙන් ම පැමිණේ වා!</span></span> 
     </div> 
     <div class="q2"> <span class="verse v2" data-usfm="PSA.17.2"><span class="content">ඔබේ දෙනෙතට යුක්තිය පෙනේ වා!</span></span> 
     </div> 
     <div class="q"> <span class="verse v2" data-usfm="PSA.17.2"><span class="content"> </span></span><span class="verse v3" data-usfm="PSA.17.3"><span class="label">3</span><span class="content">ඔබ මසිත උරගා බැලූ සේක;</span></span> 
     </div> 
     <div class="q2"> <span class="verse v3" data-usfm="PSA.17.3"><span class="content">රාත්‍රියේ මා පරීක්ෂා කළ සේක;</span></span> 
     </div> 
     <div class="q2"> <span class="verse v3" data-usfm="PSA.17.3"><span class="content">ඔබ මා විමසා බැලූ සේක;</span></span> 
     </div> 
     <div class="q2"> <span class="verse v3" data-usfm="PSA.17.3"><span class="content">එහෙත්, කිසි නපුරක් නැති බව දුටු සේක.</span></span> 
     </div> 
     <div class="q"> <span class="verse v3" data-usfm="PSA.17.3"><span class="content"> </span></span><span class="verse v4" data-usfm="PSA.17.4"><span class="label">4</span><span class="content">අන් අය මෙන් මම නපුර කතා නොකෙළෙමි.</span></span> 
     </div> 
     <div class="q2"> <span class="verse v4" data-usfm="PSA.17.4"><span class="content">ඔබේ නීති පිළිපැද්දෙමි;</span></span> 
     </div> 
     <div class="q2"> <span class="verse v4" data-usfm="PSA.17.4"><span class="content">සැහැසි ක්‍රියා මාර්ගයෙන් වැළකී සිටියෙමි.</span></span> 
     </div> 
     <div class="q"> <span class="verse v4" data-usfm="PSA.17.4"><span class="content"> </span></span><span class="verse v5" data-usfm="PSA.17.5"><span class="label">5</span><span class="content">ඔබ පැවසූ දහම් මඟෙහි ගමන් කෙළෙමි.</span></span> 
     </div> 
     <div class="q2"> <span class="verse v5" data-usfm="PSA.17.5"><span class="content">ඉන් ඉවත් ව මා ඉක්ම ගියේ නැත.</span></span> 
     </div> 
     <div class="q"> <span class="verse v5" data-usfm="PSA.17.5"><span class="content"> </span></span><span class="verse v6" data-usfm="PSA.17.6"><span class="label">6</span><span class="content">දෙවිඳුනි, ඔබ මට පිළිතුරු දෙන නිසා මම ඔබට හඬගසමි.</span></span> 
     </div> 
     <div class="q2"> <span class="verse v6" data-usfm="PSA.17.6"><span class="content">මා අයැදුමට කන් යොමු කළ මැනව;</span></span> 
     </div> 
     <div class="q2"> <span class="verse v6" data-usfm="PSA.17.6"><span class="content">මාගේ බස් ඇසුව මැනව.</span></span> 
     </div> 
     <div class="q"> <span class="verse v6" data-usfm="PSA.17.6"><span class="content"> </span></span><span class="verse v7" data-usfm="PSA.17.7"><span class="label">7</span><span class="content">මිදුම්කරුනි, ඔබේ දකුණු අතින් සතුරු බියෙන් අප ගළවනු මැනව;</span></span> 
     </div> 
     <div class="q2"> <span class="verse v7" data-usfm="PSA.17.7"><span class="content">ඔබේ අසිරිමත් පෙම හෙළි කළ මැනව.</span></span> 
     </div> 
     <div class="q"> <span class="verse v7" data-usfm="PSA.17.7"><span class="content"> </span></span><span class="verse v8" data-usfm="PSA.17.8"><span class="label">8</span><span class="content">ඔබේ ම දෙනෙත රක්නා සේ මා රැකගන්න;</span></span> 
     </div> 
     <div class="q2"> <span class="verse v8" data-usfm="PSA.17.8"><span class="content">ඔබ පියාපත් සෙවණෙහි සුරැකි ව මා සඟවන්න.</span></span> 
     </div> 
     <div class="q"> <span class="verse v8" data-usfm="PSA.17.8"><span class="content"> </span></span><span class="verse v9" data-usfm="PSA.17.9"><span class="label">9</span><span class="content">වෙර බැඳ මා අවටින් සිටින සතුරන්ගෙන් ද මා කොල්ලකන දුදනන්ගෙන් ද මා රැකගන්න.</span></span> 
     </div> 
     <div class="q"> <span class="verse v9" data-usfm="PSA.17.9"><span class="content"> </span></span><span class="verse v10" data-usfm="PSA.17.10"><span class="label">10</span><span class="content">මා සතුරන්ට දයාව නැත;</span></span> 
     </div> 
     <div class="q2"> <span class="verse v10" data-usfm="PSA.17.10"><span class="content">ඔව්හු උඩඟුකමින් බස් තෙපලති.</span></span> 
     </div> 
     <div class="q"> <span class="verse v10" data-usfm="PSA.17.10"><span class="content"> </span></span><span class="verse v11" data-usfm="PSA.17.11"><span class="label">11</span><span class="content">මා වටකර සැම දෙසින් බලා සිටිති;</span></span> 
     </div> 
     <div class="q2"> <span class="verse v11" data-usfm="PSA.17.11"><span class="content">මා බිම හෙළීමට මාන බලති.</span></span> 
     </div> 
     <div class="q"> <span class="verse v11" data-usfm="PSA.17.11"><span class="content"> </span></span><span class="verse v12" data-usfm="PSA.17.12"><span class="label">12</span><span class="content">ඔව්හු ගිජු ලෙස ගොදුර බලා යන සිංහයෙකුට සමාන ය;</span></span> 
     </div> 
     <div class="q2"> <span class="verse v12" data-usfm="PSA.17.12"><span class="content">රහසිගත ව රැක සිටින තරුණ සිංහයෙකුට සමාන ය.</span></span> 
     </div> 
     <div class="q"> <span class="verse v12" data-usfm="PSA.17.12"><span class="content"> </span></span><span class="verse v13" data-usfm="PSA.17.13"><span class="label">13</span><span class="content">සමිඳුනි, නැඟිටිනු මැනව;</span></span> 
     </div> 
     <div class="q2"> <span class="verse v13" data-usfm="PSA.17.13"><span class="content">මාගේ සතුරන්ට මූණ දී ඔවුන් පරාජය කළ මැනව;</span></span> 
     </div> 
     <div class="q2"> <span class="verse v13" data-usfm="PSA.17.13"><span class="content">ඔබේ කඩුපත ලෙලවා දුදනන්ගෙන් මා මිදුව මැනව;</span></span> 
     </div> 
     <div class="q"> <span class="verse v13" data-usfm="PSA.17.13"><span class="content"> </span></span><span class="verse v14" data-usfm="PSA.17.14"><span class="label">14</span><span class="content">ඔබේ බලය පා ඔවුන්ගෙන් මා ගැළෙවුව මැනව.</span></span> 
     </div> 
     <div class="q2"> <span class="verse v14" data-usfm="PSA.17.14"><span class="content">දුදනන්ගේ පල විපාක මෙලොව දී ම ඔවුන්ට ලැබෙනු ඇත.</span></span> 
     </div> 
     <div class="q2"> <span class="verse v14" data-usfm="PSA.17.14"><span class="content">ඔවුන්ට නියම කොට ඇති දුක් පීඩාවලින් ඔවුන්ට දඬුවම් කළ මැනව;</span></span> 
     </div> 
     <div class="q2"> <span class="verse v14" data-usfm="PSA.17.14"><span class="content">ඒ දඬුවම ඔවුන්ගේ දරුවන්ට ද ඉතිරි කොටස දරුවන්ගේ දරුවන්ට ද දුන මැනව.</span></span> 
     </div> 
     <div class="q"> <span class="verse v14" data-usfm="PSA.17.14"><span class="content"> </span></span><span class="verse v15" data-usfm="PSA.17.15"><span class="label">15</span><span class="content">මා දමිටු හෙයින් මම ඔබේ මුහුණ දකින්නෙමි; මා අවදි වන කල ඔබේ ස්වරූපය දැක සෑහීමට පත් වන්නෙමි.</span></span> 
     </div> 
    </div> 
   </div> 
  </div>
 </body>
</html>