<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch59" data-usfm="PSA.59">  
     <div class="s1"> <span class="heading"><b>පිහිට පතා යැදුම</b></span> 
     </div> 
     <div class="cd"> <span class="heading"><b>දාවිත් මරණ පිණිස ගෙය රැක සිටීමට සාවුල් මිනිසුන් යැවූ පසු දාවිත් ලියූ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.59.1"><span class="label">1</span><span class="content"> </span><span class="content">අහෝ මාගේ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.59.1"><span class="content">මාගේ සතුරන්ගෙන් මා මුදාගත මැනව;</span></span> 
     </div> 
     <div class="q2"> <span class="verse v1" data-usfm="PSA.59.1"><span class="content">මට පහර දෙන අයගෙන් මා රැකගත මැනව.</span></span> 
     </div> 
     <div class="q"> <span class="verse v1" data-usfm="PSA.59.1"><span class="content"> </span></span><span class="verse v2" data-usfm="PSA.59.2"><span class="label">2</span><span class="content">නපුර කරන්නන්ගෙන් මා මුදාගත මැනව;</span></span> 
     </div> 
     <div class="q2"> <span class="verse v2" data-usfm="PSA.59.2"><span class="content">මිනී මරුවන්ගෙන් මා ගළවාගත මැනව.</span></span> 
     </div> 
     <div class="q"> <span class="verse v2" data-usfm="PSA.59.2"><span class="content"> </span></span><span class="verse v3" data-usfm="PSA.59.3"><span class="label">3</span><span class="content">මාගේ ජීවිතය නැසීමට මාන බලා සිටින්නන් හා මට සතුරු ව සැරසී සිටින්නන් දෙස බැලුව මැනව.</span></span> 
     </div> 
     <div class="q2"> <span class="verse v3" data-usfm="PSA.59.3"><span class="content">මා අත පාපයක් හා වරදක් නොවූවත්,</span></span> 
     </div> 
     <div class="q"> <span class="verse v3" data-usfm="PSA.59.3"><span class="content"> </span></span><span class="verse v4" data-usfm="PSA.59.4"><span class="label">4</span><span class="content">මා අපරාධයක් නොකළත්, ඔව්හු මට චෝදනා කොට සටනට සැරසෙන්නෝ ය.</span></span> 
     </div> 
     <div class="q2"> <span class="verse v4" data-usfm="PSA.59.4"><span class="content">සමිඳුනි, මාගේ සහායට පිබිද, මා දෙස බැලුව මැනව!</span></span> 
     </div> 
     <div class="q"> <span class="verse v4" data-usfm="PSA.59.4"><span class="content"> </span></span><span class="verse v5" data-usfm="PSA.59.5"><span class="label">5</span><span class="content">සමිඳුනි, සව් බලැති දෙවිඳුනි, ඉශ්රායෙල් දෙවිඳුනි, සියලු විජාතීන් හට දඬුවම් දීමට නැඟී සිටින සේක් වා!</span></span> 
     </div> 
     <div class="q2"> <span class="verse v5" data-usfm="PSA.59.5"><span class="content">දුෂ්ට ද්‍රෝහින් කිසිවෙකුට වත් දයාව නොදක්වන සේක් වා!</span></span> 
     </div> 
     <div class="q"> <span class="verse v5" data-usfm="PSA.59.5"><span class="content"> </span></span><span class="verse v6" data-usfm="PSA.59.6"><span class="label">6</span><span class="content">ඔව්හු සවස් කාලය වන තෙක් බලා සිටින්නෝ ය;</span></span> 
     </div> 
     <div class="q2"> <span class="verse v6" data-usfm="PSA.59.6"><span class="content">ඉන්පසු ගොරවන සුනඛයන් මෙන් නුවර සැරිසරන්නෝ ය.</span></span> 
     </div> 
     <div class="q"> <span class="verse v6" data-usfm="PSA.59.6"><span class="content"> </span></span><span class="verse v7" data-usfm="PSA.59.7"><span class="label">7</span><span class="content">ඔව්හු බෙරිහන් දෙමින් තියුණු කඩුපත් වැනි කටුක වචන කියති;</span></span> 
     </div> 
     <div class="q2"> <span class="verse v7" data-usfm="PSA.59.7"><span class="content">“ඒවා ඇසෙන කිසිවෙක් නැතැ”යි ඔව්හු සිතති.</span></span> 
     </div> 
     <div class="q"> <span class="verse v7" data-usfm="PSA.59.7"><span class="content"> </span></span><span class="verse v8" data-usfm="PSA.59.8"><span class="label">8</span><span class="content">එහෙත් සමිඳුනි, ඔබ ඔවුන් ගැන සිනාසෙන සේක;</span></span> 
     </div> 
     <div class="q2"> <span class="verse v8" data-usfm="PSA.59.8"><span class="content">ඔබ සියලු විජාතීන් සමච්චලයට පාත්‍ර කරන සේක.</span></span> 
     </div> 
     <div class="q"> <span class="verse v8" data-usfm="PSA.59.8"><span class="content"> </span></span><span class="verse v9" data-usfm="PSA.59.9"><span class="label">9</span><span class="content">මාගේ සවිය වන ඔබ මම පසසමි.</span></span> 
     </div> 
     <div class="q2"> <span class="verse v9" data-usfm="PSA.59.9"><span class="content">මන්ද, දෙවිඳාණෝ මාගේ බලකොටුව වන සේක.</span></span> 
     </div> 
     <div class="q"> <span class="verse v9" data-usfm="PSA.59.9"><span class="content"> </span></span><span class="verse v10" data-usfm="PSA.59.10"><span class="label">10</span><span class="content">මට ප්‍රේම කරන දෙවිඳාණෝ වඩින සේක;</span></span> 
     </div> 
     <div class="q2"> <span class="verse v10" data-usfm="PSA.59.10"><span class="content">මාගේ සතුරන්ගේ පරාජය මට දැකගන්නට සලසන සේක.</span></span> 
     </div> 
     <div class="q"> <span class="verse v10" data-usfm="PSA.59.10"><span class="content"> </span></span><span class="verse v11" data-usfm="PSA.59.11"><span class="label">11</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v11" data-usfm="PSA.59.11"><span class="content">මා සෙනඟ නොපැකිළෙන පිණිස සතුරන් නොනැසුව මැනව;</span></span> 
     </div> 
     <div class="q2"> <span class="verse v11" data-usfm="PSA.59.11"><span class="content">ඔබේ බලයෙන් ඔවුන් සලිත කොට පහතට හෙළුව මැනව.</span></span> 
     </div> 
     <div class="q2"> <span class="verse v11" data-usfm="PSA.59.11"><span class="content">සමිඳාණෝ අපේ පලිහ වන සේක.</span></span> 
     </div> 
     <div class="q"> <span class="verse v11" data-usfm="PSA.59.11"><span class="content"> </span></span><span class="verse v12" data-usfm="PSA.59.12"><span class="label">12</span><span class="content">ඔවුන්ගේ මුවින් පිට වන පාපී බස් හා තොල්වලින් පවසන පුරසාරම් නිසා ඔව්හු වරදට අසු වෙත් වා!</span></span> 
     </div> 
     <div class="q2"> <span class="verse v12" data-usfm="PSA.59.12"><span class="content">උඩඟුවෙන් වැනසෙත් වා!</span></span> 
     </div> 
     <div class="q"> <span class="verse v12" data-usfm="PSA.59.12"><span class="content"> </span></span><span class="verse v13" data-usfm="PSA.59.13"><span class="label">13</span><span class="content">ඔබ කෝපාග්නියෙන් ඔවුන් වනසත් වා!</span></span> 
     </div> 
     <div class="q2"> <span class="verse v13" data-usfm="PSA.59.13"><span class="content">සහමුලින් ම ඔවුන් වනසත් වා!</span></span> 
     </div> 
     <div class="q2"> <span class="verse v13" data-usfm="PSA.59.13"><span class="content">එවිට ඉශ්රායෙල් දේශයේ සිට පොළොවේ සීමාන්තය දක්වා දෙවිඳුන් පාලනය කරන බව ඔව්හු දැනගන්නෝ ය.</span></span> 
     </div> 
     <div class="q"> <span class="verse v13" data-usfm="PSA.59.13"><span class="content"> </span></span><span class="verse v14" data-usfm="PSA.59.14"><span class="label">14</span><span class="content">ඔව්හු සවස් කාලය වන තෙක් බලා සිටින්නෝ ය;</span></span> 
     </div> 
     <div class="q2"> <span class="verse v14" data-usfm="PSA.59.14"><span class="content">ඉන්පසු ගොරවන සුනඛයන් මෙන් නුවර සැරිසරන්නෝ ය;</span></span> 
     </div> 
     <div class="q"> <span class="verse v14" data-usfm="PSA.59.14"><span class="content"> </span></span><span class="verse v15" data-usfm="PSA.59.15"><span class="label">15</span><span class="content">ඔව්හු ගොදුරු සොය සොයා සැරිසරන්නෝ ය;</span></span> 
     </div> 
     <div class="q2"> <span class="verse v15" data-usfm="PSA.59.15"><span class="content">ඔව්හු සෑහීමට පත් නොවුවොත් ගොරවන්නෝ ය.</span></span> 
     </div> 
     <div class="q"> <span class="verse v15" data-usfm="PSA.59.15"><span class="content"> </span></span><span class="verse v16" data-usfm="PSA.59.16"><span class="label">16</span><span class="content">ඔබේ බල මහිමය ගැන මම ගී ගයන්නෙමි;</span></span> 
     </div> 
     <div class="q2"> <span class="verse v16" data-usfm="PSA.59.16"><span class="content">ඔබේ තිර පෙම ගැන හැම උදය ම මම හඬ නඟා ගයන්නෙමි.</span></span> 
     </div> 
     <div class="q2"> <span class="verse v16" data-usfm="PSA.59.16"><span class="content">මන්ද, ඔබ මාගේ බලකොටුව වූ සේක;</span></span> 
     </div> 
     <div class="q2"> <span class="verse v16" data-usfm="PSA.59.16"><span class="content">මාගේ විපතේ දී ඔබ මාගේ සරණය වූ සේක.</span></span> 
     </div> 
     <div class="q"> <span class="verse v16" data-usfm="PSA.59.16"><span class="content"> </span></span><span class="verse v17" data-usfm="PSA.59.17"><span class="label">17</span><span class="content">මාගේ සවිය වන ඔබ මම පසසමි;</span></span> 
     </div> 
     <div class="q2"> <span class="verse v17" data-usfm="PSA.59.17"><span class="content">මන්ද, දෙවිඳාණෝ මාගේ බලකොටුව වන සේක.</span></span> 
     </div> 
     <div class="q2"> <span class="verse v17" data-usfm="PSA.59.17"><span class="content">ඔබ මට ප්‍රේම කරන සේක.</span></span> 
     </div> 
    </div> 
   </div> 
  </div>
 </body>
</html>