<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch28" data-usfm="PSA.28">  
     <div class="s1"> <span class="heading"><b>දෙවි සරණ අයැදීම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.28.1"><span class="label">1</span><span class="content">සමිඳුනි, ඔබට හඬගසමි, මාගේ පර්වත රාජයාණෙනි, මට සවන් නො දී නොසිටිය මැනව.</span></span> 
     </div> 
     <div class="q2"> <span class="verse v1" data-usfm="PSA.28.1"><span class="content">ඔබ නිහඬ වුවහොත්, මාත් පාතාලයට බැස යන්නවුන්ගෙන් කෙනෙකු වනු ඇත.</span></span> 
     </div> 
     <div class="q"> <span class="verse v1" data-usfm="PSA.28.1"><span class="content"> </span></span><span class="verse v2" data-usfm="PSA.28.2"><span class="label">2</span><span class="content">මා ඔබට හඬ නඟන කල ද ඔබේ ශුද්ධස්ථානය දෙසට මාගේ දොහොත් මුදුන් තබන කල ද මාගේ යාදිනි හඬට කන් දුන මැනව.</span></span> 
     </div> 
     <div class="q"> <span class="verse v2" data-usfm="PSA.28.2"><span class="content"> </span></span><span class="verse v3" data-usfm="PSA.28.3"><span class="label">3</span><span class="content">සිය අසල්වැසියන් සමඟ සාමදානයෙන් කතා කළත්, හිත යට නපුරු චේතනා ඇති දුෂ්ටයන් ද නොපණත්කම් කරන්නන් ද සමඟ මා පහ නොකළ මැනව.</span></span> 
     </div> 
     <div class="q"> <span class="verse v3" data-usfm="PSA.28.3"><span class="content"> </span></span><span class="verse v4" data-usfm="PSA.28.4"><span class="label">4</span><span class="content"> </span><span class="content">ඔවුන්ගේ ක්‍රියාවල හැටියට ද දුෂ්ට කල්ක්‍රියා අනුව ද ඔවුන්ට පල විපාක දුන මැනව;</span></span> 
     </div> 
     <div class="q2"> <span class="verse v4" data-usfm="PSA.28.4"><span class="content">ඔවුන් කළ දේ අනුව ඔවුන්ට පල විපාක දුන මැනව.</span></span> 
     </div> 
     <div class="q"> <span class="verse v4" data-usfm="PSA.28.4"><span class="content"> </span></span><span class="verse v5" data-usfm="PSA.28.5"><span class="label">5</span><span class="content">ඔවුන් සමිඳුන්ගේ ක්‍රියා හෝ එතුමන්ගේ නිර්මාණ හෝ නොසලකන බැවින්, එතුමාණෝ ඔවුන් සදහට ම සුණු විසුණු කරන සේක;</span></span> 
     </div> 
     <div class="q2"> <span class="verse v5" data-usfm="PSA.28.5"><span class="content">යළි නොපිහිටුවන සේක.</span></span> 
     </div> 
     <div class="q"> <span class="verse v5" data-usfm="PSA.28.5"><span class="content"> </span></span><span class="verse v6" data-usfm="PSA.28.6"><span class="label">6</span><span class="content">සමිඳුන් හට ප්‍රශංසා වේ වා!</span></span> 
     </div> 
     <div class="q2"> <span class="verse v6" data-usfm="PSA.28.6"><span class="content">මන්ද, එතුමාණෝ මාගේ යාදිනි හඬට සවන් දුන් සේක.</span></span> 
     </div> 
     <div class="q"> <span class="verse v6" data-usfm="PSA.28.6"><span class="content"> </span></span><span class="verse v7" data-usfm="PSA.28.7"><span class="label">7</span><span class="content">සමිඳාණෝ මාගේ ශක්තිය ය;</span></span> 
     </div> 
     <div class="q2"> <span class="verse v7" data-usfm="PSA.28.7"><span class="content">මාගේ පලිහ ය.</span></span> 
     </div> 
     <div class="q2"> <span class="verse v7" data-usfm="PSA.28.7"><span class="content">මම එතුමාණන් කෙරේ විශ්වාසය තැබීමි;</span></span> 
     </div> 
     <div class="q2"> <span class="verse v7" data-usfm="PSA.28.7"><span class="content">මම පිහිට ලදිමි.</span></span> 
     </div> 
     <div class="q2"> <span class="verse v7" data-usfm="PSA.28.7"><span class="content">එබැවින් මාගේ සිත අතිශයින් උදන් අනයි;</span></span> 
     </div> 
     <div class="q2"> <span class="verse v7" data-usfm="PSA.28.7"><span class="content">මම එතුමන්ට හද පත්ලෙන් තුති ගී ගයන්නෙමි.</span></span> 
     </div> 
     <div class="q"> <span class="verse v7" data-usfm="PSA.28.7"><span class="content"> </span></span><span class="verse v8" data-usfm="PSA.28.8"><span class="label">8</span><span class="content">සමිඳාණෝ සිය සෙනඟගේ ශක්තිය ය.</span></span> 
     </div> 
     <div class="q2"> <span class="verse v8" data-usfm="PSA.28.8"><span class="content">එතුමාණෝ සිය රාජාභිෂේකය දුන් අයට විමුක්තියේ බලකොටුව වන සේක.</span></span> 
     </div> 
     <div class="q"> <span class="verse v8" data-usfm="PSA.28.8"><span class="content"> </span></span><span class="verse v9" data-usfm="PSA.28.9"><span class="label">9</span><span class="content">ඔබේ සෙනඟ මුදා, ඔබේ ආවේණික සෙනඟට ආසිරි දුන මැනව;</span></span> 
     </div> 
     <div class="q2"> <span class="verse v9" data-usfm="PSA.28.9"><span class="content">ඔවුන් පෝෂණය කොට සදහට ම රැකබලාගත මැනව.</span></span> 
     </div> 
    </div> 
   </div> 
  </div>
 </body>
</html>