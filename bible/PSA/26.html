<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch26" data-usfm="PSA.26">  
     <div class="s1"> <span class="heading"><b>සුදනෙකුගේ අයැදුම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.26.1"><span class="label">1</span><span class="content">සමිඳුනි, මා ගැන යුක්තිය ඉටු කළ මැනව.</span></span> 
     </div> 
     <div class="q2"> <span class="verse v1" data-usfm="PSA.26.1"><span class="content">මන්ද, මාගේ හැසිරීම නිදොස් ය.</span></span> 
     </div> 
     <div class="q2"> <span class="verse v1" data-usfm="PSA.26.1"><span class="content">සමිඳුන් කෙරේ අචල විශ්වාසයක් මට ඇත.</span></span> 
     </div> 
     <div class="q"> <span class="verse v1" data-usfm="PSA.26.1"><span class="content"> </span></span><span class="verse v2" data-usfm="PSA.26.2"><span class="label">2</span><span class="content">සමිඳුනි, මා සෝදිසි කොට, පරීක්ෂා කර බැලුව මැනව;</span></span> 
     </div> 
     <div class="q2"> <span class="verse v2" data-usfm="PSA.26.2"><span class="content">මාගේ සිත හා මනස විමසා බැලුව මැනව.</span></span> 
     </div> 
     <div class="q"> <span class="verse v2" data-usfm="PSA.26.2"><span class="content"> </span></span><span class="verse v3" data-usfm="PSA.26.3"><span class="label">3</span><span class="content">ඔබේ මහා කරුණාව මාගේ දෙනෙතින් දිටිමි.</span></span> 
     </div> 
     <div class="q2"> <span class="verse v3" data-usfm="PSA.26.3"><span class="content">ඔබට විශ්වාසී ව දවස් යැවීමි.</span></span> 
     </div> 
     <div class="q"> <span class="verse v3" data-usfm="PSA.26.3"><span class="content"> </span></span><span class="verse v4" data-usfm="PSA.26.4"><span class="label">4</span><span class="content">මම වැදගැම්මකට නැති මිනිසුන් සමඟ නොහැසිරෙමි;</span></span> 
     </div> 
     <div class="q2"> <span class="verse v4" data-usfm="PSA.26.4"><span class="content">කෛරාටිකයන් ඇසුරු නොකරමි.</span></span> 
     </div> 
     <div class="q"> <span class="verse v4" data-usfm="PSA.26.4"><span class="content"> </span></span><span class="verse v5" data-usfm="PSA.26.5"><span class="label">5</span><span class="content">දුදනන්ගේ සමාගමට මම තදින් ම විරුද්ධ ය.</span></span> 
     </div> 
     <div class="q2"> <span class="verse v5" data-usfm="PSA.26.5"><span class="content">ඔවුන් සමඟ පයිරුපාසනයක් මාගේ නැත.</span></span> 
     </div> 
     <div class="q"> <span class="verse v5" data-usfm="PSA.26.5"><span class="content"> </span></span><span class="verse v6" data-usfm="PSA.26.6"><span class="label">6</span><span class="content">නිදොස් බව දැක්වීමට මාගේ අත් සෝදා, සමිඳුනි, ඔබේ පුදසුන පැදකුණු කරන්නෙමි.</span></span> 
     </div> 
     <div class="q"> <span class="verse v6" data-usfm="PSA.26.6"><span class="content"> </span></span><span class="verse v7" data-usfm="PSA.26.7"><span class="label">7</span><span class="content">සමිඳුනි, තුති ගොස පතුරා හරින පිණිසත්, ඔබේ අසිරිමත් ක්‍රියා පසසන පිණිසත් මම එසේ කරමි.</span></span> 
     </div> 
     <div class="q"> <span class="verse v7" data-usfm="PSA.26.7"><span class="content"> </span></span><span class="verse v8" data-usfm="PSA.26.8"><span class="label">8</span><span class="content">සමිඳුනි, ඔබේ වාසභවනයටත්, ඔබ තේජසින් වැජඹෙන මන්දිරයටත් මම ප්‍රේම කරමි.</span></span> 
     </div> 
     <div class="q"> <span class="verse v8" data-usfm="PSA.26.8"><span class="content"> </span></span><span class="verse v9" data-usfm="PSA.26.9"><span class="label">9</span><span class="content">පවිටුන් හා සමඟ මා විනාශ නොකළ මැනව;</span></span> 
     </div> 
     <div class="q2"> <span class="verse v9" data-usfm="PSA.26.9"><span class="content">මිනීමරුවන් සමඟ මා පහ නොකළ මැනව.</span></span> 
     </div> 
     <div class="q"> <span class="verse v9" data-usfm="PSA.26.9"><span class="content"> </span></span><span class="verse v10" data-usfm="PSA.26.10"><span class="label">10</span><span class="content">ඔවුන්ගේ අත්වල නපුරු උපායන් වේ;</span></span> 
     </div> 
     <div class="q2"> <span class="verse v10" data-usfm="PSA.26.10"><span class="content">ඔවුන්ගේ දකුණත් අල්ලසින් දූෂණය වී ඇත.</span></span> 
     </div> 
     <div class="q"> <span class="verse v10" data-usfm="PSA.26.10"><span class="content"> </span></span><span class="verse v11" data-usfm="PSA.26.11"><span class="label">11</span><span class="content">මම මේ නිදොස්කමින් දවස් යවමි;</span></span> 
     </div> 
     <div class="q2"> <span class="verse v11" data-usfm="PSA.26.11"><span class="content">මා මුදා, මට කරුණා කළ මැනව.</span></span> 
     </div> 
     <div class="q"> <span class="verse v11" data-usfm="PSA.26.11"><span class="content"> </span></span><span class="verse v12" data-usfm="PSA.26.12"><span class="label">12</span><span class="content">මාගේ පාද යහ මඟ පිහිටා ඇත.</span></span> 
     </div> 
     <div class="q2"> <span class="verse v12" data-usfm="PSA.26.12"><span class="content">ප්‍රසිද්ධ නමස්කාරයේ දී සමිඳුන් හට පැසසුම් ගී ගයන්නෙමි.</span></span> 
     </div> 
    </div> 
   </div> 
  </div>
 </body>
</html>