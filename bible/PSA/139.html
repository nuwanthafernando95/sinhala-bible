<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch139" data-usfm="PSA.139">  
     <div class="s1"> <span class="heading"><b>සර්වඥ දෙවියන් වහන්සේ</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.139.1"><span class="label">1</span><span class="content">සමිඳුනි, ඔබ මා සියුම් ලෙස විමසා බලා දැනගත් සේක.</span></span> 
     </div> 
     <div class="q"> <span class="verse v1" data-usfm="PSA.139.1"><span class="content"> </span></span><span class="verse v2" data-usfm="PSA.139.2"><span class="label">2</span><span class="content">මාගේ ඉඳුම් හිටුම් සියල්ල ඔබ දන්න සේක.</span></span> 
     </div> 
     <div class="q2"> <span class="verse v2" data-usfm="PSA.139.2"><span class="content">දුර තියා ම මාගේ සිතිවිලි ඔබ තේරුම්ගන්න සේක.</span></span> 
     </div> 
     <div class="q"> <span class="verse v2" data-usfm="PSA.139.2"><span class="content"> </span></span><span class="verse v3" data-usfm="PSA.139.3"><span class="label">3</span><span class="content">මා ගමනක් ගියත්, නින්දට ගියත් ඔබ මාගේ සියලු මාර්ග දන්න සේක.</span></span> 
     </div> 
     <div class="q2"> <span class="verse v3" data-usfm="PSA.139.3"><span class="content">මාගේ හැසිරීම සහමුලින් ම ඔබ දන්න සේක.</span></span> 
     </div> 
     <div class="q"> <span class="verse v3" data-usfm="PSA.139.3"><span class="content"> </span></span><span class="verse v4" data-usfm="PSA.139.4"><span class="label">4</span><span class="content">මා මුවට වචනයක් එන්නටත් පෙර සමිඳුනි, එහි අග මුල ඔබ දන්න සේක.</span></span> 
     </div> 
     <div class="q"> <span class="verse v4" data-usfm="PSA.139.4"><span class="content"> </span></span><span class="verse v5" data-usfm="PSA.139.5"><span class="label">5</span><span class="content">පෙර පසු යන දෙපසින් ම ඔබ මා වට කර ඇත.</span></span> 
     </div> 
     <div class="q2"> <span class="verse v5" data-usfm="PSA.139.5"><span class="content">ඔබේ අත මා රැකගනු ඇත.</span></span> 
     </div> 
     <div class="q"> <span class="verse v5" data-usfm="PSA.139.5"><span class="content"> </span></span><span class="verse v6" data-usfm="PSA.139.6"><span class="label">6</span><span class="content">මෙම ඥානය මාගේ දැනුම ඉක්මවා යයි.</span></span> 
     </div> 
     <div class="q2"> <span class="verse v6" data-usfm="PSA.139.6"><span class="content">එය උසස් ය, මට ඊට ළඟාවිය නොහැකි ය.</span></span> 
     </div> 
     <div class="q"> <span class="verse v6" data-usfm="PSA.139.6"><span class="content"> </span></span><span class="verse v7" data-usfm="PSA.139.7"><span class="label">7</span><span class="content">ඔබෙන් සැඟවී මම කොතැනට යම් ද?</span></span> 
     </div> 
     <div class="q2"> <span class="verse v7" data-usfm="PSA.139.7"><span class="content">ඔබ ඉදිරියෙන් කොතැනට පලා යම් ද?</span></span> 
     </div> 
     <div class="q"> <span class="verse v7" data-usfm="PSA.139.7"><span class="content"> </span></span><span class="verse v8" data-usfm="PSA.139.8"><span class="label">8</span><span class="content">මා ස්වර්ගයට නැඟුණත්, ඔබ එහි ය.</span></span> 
     </div> 
     <div class="q2"> <span class="verse v8" data-usfm="PSA.139.8"><span class="content">පාතාලයට බැස සැතපුණත්, ඔබ එහි ය.</span></span> 
     </div> 
     <div class="q"> <span class="verse v8" data-usfm="PSA.139.8"><span class="content"> </span></span><span class="verse v9" data-usfm="PSA.139.9"><span class="label">9</span><span class="content">මා නැගෙනහිරට ඉගිළී ගියත්, බටහිර මුහුදු සීමාන්තයේ විසුවත්</span></span> 
     </div> 
     <div class="q"> <span class="verse v9" data-usfm="PSA.139.9"><span class="content"> </span></span><span class="verse v10" data-usfm="PSA.139.10"><span class="label">10</span><span class="content">එහිදීත් ඔබේ අත මට මඟ පෙන්වන්නේ ය.</span></span> 
     </div> 
     <div class="q2"> <span class="verse v10" data-usfm="PSA.139.10"><span class="content">ඔබේ දකුණත මට පිහිට වන්නේ ය.</span></span> 
     </div> 
     <div class="q"> <span class="verse v10" data-usfm="PSA.139.10"><span class="content"> </span></span><span class="verse v11" data-usfm="PSA.139.11"><span class="label">11</span><span class="content">“අඳුර මා වසාගනී වා! මා අවට පැතිරෙන එළිය</span></span> 
     </div> 
     <div class="q2"> <span class="verse v11" data-usfm="PSA.139.11"><span class="content">අඳුරක් වේවා”යි මා කීවත්,</span></span> 
     </div> 
     <div class="q"> <span class="verse v11" data-usfm="PSA.139.11"><span class="content"> </span></span><span class="verse v12" data-usfm="PSA.139.12"><span class="label">12</span><span class="content">අඳුර ඔබට අඳුරක් නොවේ;</span></span> 
     </div> 
     <div class="q2"> <span class="verse v12" data-usfm="PSA.139.12"><span class="content">අඳුරත්, එළියත් ඔබට එක හා සමාන ය.</span></span> 
     </div> 
     <div class="q"> <span class="verse v12" data-usfm="PSA.139.12"><span class="content"> </span></span><span class="verse v13" data-usfm="PSA.139.13"><span class="label">13</span><span class="content">ඔබ මාගේ ඇතුළාන්තය මැවූ සේක;</span></span> 
     </div> 
     <div class="q2"> <span class="verse v13" data-usfm="PSA.139.13"><span class="content">මාගේ මවු කුසෙහි මා තැනූ සේක.</span></span> 
     </div> 
     <div class="q"> <span class="verse v13" data-usfm="PSA.139.13"><span class="content"> </span></span><span class="verse v14" data-usfm="PSA.139.14"><span class="label">14</span><span class="content">මම ඔබට තුති පුදමි.</span></span> 
     </div> 
     <div class="q2"> <span class="verse v14" data-usfm="PSA.139.14"><span class="content">මන්ද, මා ඔබට ගරුබිය දැක්විය යුතු ය.</span></span> 
     </div> 
     <div class="q2"> <span class="verse v14" data-usfm="PSA.139.14"><span class="content">ඔබේ සියලු ක්‍රියා අසිරිමත් ය;</span></span> 
     </div> 
     <div class="q2"> <span class="verse v14" data-usfm="PSA.139.14"><span class="content">ඔබ තරයේ මා දන්න සේක.</span></span> 
     </div> 
     <div class="q"> <span class="verse v14" data-usfm="PSA.139.14"><span class="content"> </span></span><span class="verse v15" data-usfm="PSA.139.15"><span class="label">15</span><span class="content">මාගේ ඇටකටු සැදෙන විට, මවු කුසෙහි මා වැඩෙන විට, රහසිගත ව මා තැනෙන විට මා එහි වූ බව ඔබ දැන සිටි සේක.</span></span> 
     </div> 
     <div class="q"> <span class="verse v15" data-usfm="PSA.139.15"><span class="content"> </span></span><span class="verse v16" data-usfm="PSA.139.16"><span class="label">16</span><span class="content">මා බිහි වන්නට පෙර ඔබ මා දුටු සේක.</span></span> 
     </div> 
     <div class="q2"> <span class="verse v16" data-usfm="PSA.139.16"><span class="content">මාගේ දවස් පටන්ගන්නටත් පෙර මාගේ ආයු ඔබේ පොතෙහි සටහන් කර තිබිණි.</span></span> 
     </div> 
     <div class="q"> <span class="verse v16" data-usfm="PSA.139.16"><span class="content"> </span></span><span class="verse v17" data-usfm="PSA.139.17"><span class="label">17</span><span class="content">දෙවිඳුනි, ඔබේ සිතුවිලි කොපමණ ගැඹුරු ද?</span></span> 
     </div> 
     <div class="q2"> <span class="verse v17" data-usfm="PSA.139.17"><span class="content">එහි අදහස් කොපමණ අසීමිත ද?</span></span> 
     </div> 
     <div class="q"> <span class="verse v17" data-usfm="PSA.139.17"><span class="content"> </span></span><span class="verse v18" data-usfm="PSA.139.18"><span class="label">18</span><span class="content">ගණනින් ඒවා වැලිවලටත් වැඩි ය.</span></span> 
     </div> 
     <div class="q2"> <span class="verse v18" data-usfm="PSA.139.18"><span class="content">ඒවා කෙසේ මට ගිණිය හැකි ද?</span></span> 
     </div> 
     <div class="q2"> <span class="verse v18" data-usfm="PSA.139.18"><span class="content">ඒවා ගැන නිම කිරීමට නම්, ඔබට මෙන් ආයුස මටත් තිබිය යුතු ය.</span></span> 
     </div> 
     <div class="q"> <span class="verse v18" data-usfm="PSA.139.18"><span class="content"> </span></span><span class="verse v19" data-usfm="PSA.139.19"><span class="label">19</span><span class="content">දෙවිඳුනි, ඔබ දුෂ්ටයන් මරන සේක් නම්, මම කොපමණ කැමැත්තෙම් ද? දුදනෝ මාගෙන් අහක් ව යන්නෝ නම්, මම කොපමණ ආසා වෙම් ද?</span></span> 
     </div> 
     <div class="q"> <span class="verse v19" data-usfm="PSA.139.19"><span class="content"> </span></span><span class="verse v20" data-usfm="PSA.139.20"><span class="label">20</span><span class="content">ඔබේ සතුරෝ ඔබට විරුද්ධ ව කතා කියති;</span></span> 
     </div> 
     <div class="q2"> <span class="verse v20" data-usfm="PSA.139.20"><span class="content">ඔව්හු ඔබේ වචන නොසලකා හරිති.</span></span> 
     </div> 
     <div class="q"> <span class="verse v20" data-usfm="PSA.139.20"><span class="content"> </span></span><span class="verse v21" data-usfm="PSA.139.21"><span class="label">21</span><span class="content">සමිඳුනි, ඔබට වෛර කරන්නන්ට මම වෛර නොකරම් ද?</span></span> 
     </div> 
     <div class="q2"> <span class="verse v21" data-usfm="PSA.139.21"><span class="content">ඔබට විරුද්ධ ව නැඟිටින්නන්ට මම විරුද්ධ නොවෙම් ද?</span></span> 
     </div> 
     <div class="q"> <span class="verse v21" data-usfm="PSA.139.21"><span class="content"> </span></span><span class="verse v22" data-usfm="PSA.139.22"><span class="label">22</span><span class="content">මම ඔවුන්ට සහමුලින් වෛර කරමි.</span></span> 
     </div> 
     <div class="q2"> <span class="verse v22" data-usfm="PSA.139.22"><span class="content">ඔවුන් මාගේ සතුරන් කොට ගණන්ගනිමි.</span></span> 
     </div> 
     <div class="q"> <span class="verse v22" data-usfm="PSA.139.22"><span class="content"> </span></span><span class="verse v23" data-usfm="PSA.139.23"><span class="label">23</span><span class="content">දෙවිඳුනි, මා විමසා බලා, මාගේ සිත දැනගත මැනව.</span></span> 
     </div> 
     <div class="q2"> <span class="verse v23" data-usfm="PSA.139.23"><span class="content">මා පරීක්ෂාකර, මාගේ සිතිවිලි දැනගත මැනව.</span></span> 
     </div> 
     <div class="q"> <span class="verse v23" data-usfm="PSA.139.23"><span class="content"> </span></span><span class="verse v24" data-usfm="PSA.139.24"><span class="label">24</span><span class="content">මම පව් මඟ ගමන් කරම් දැ යි බැලුව මැනව.</span></span> 
     </div> 
     <div class="q2"> <span class="verse v24" data-usfm="PSA.139.24"><span class="content">සදා මාර්ගයෙහි මා ගෙන ගිය මැනව.</span></span> 
     </div> 
    </div> 
   </div> 
  </div>
 </body>
</html>