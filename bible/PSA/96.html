<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch96" data-usfm="PSA.96">  
     <div class="s1"> <span class="heading"><b>සව් බලැති දෙවිඳුන් නැමදීමේ ගීයක්</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 16:23-33</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="PSA.96.1"><span class="label">1</span><span class="content">සමිඳුන් හට නව ගීයක් ගයන්න;</span></span> 
     </div> 
     <div class="q2"> <span class="verse v1" data-usfm="PSA.96.1"><span class="content">පොළෝ වැසි සියල්ලෙනි, සමිඳුන් හට ගී ගයන්න.</span></span> 
     </div> 
     <div class="q"> <span class="verse v1" data-usfm="PSA.96.1"><span class="content"> </span></span><span class="verse v2" data-usfm="PSA.96.2"><span class="label">2</span><span class="content">සමිඳුන් හට ගී ගයා, එතුමන්ගේ නාමයට ආසිරි පතන්න;</span></span> 
     </div> 
     <div class="q2"> <span class="verse v2" data-usfm="PSA.96.2"><span class="content">එතුමන්ගේ ගැළවීමේ ශුභාරංචිය දිනෙන් දින ප්‍රකාශ කරන්න.</span></span> 
     </div> 
     <div class="q"> <span class="verse v2" data-usfm="PSA.96.2"><span class="content"> </span></span><span class="verse v3" data-usfm="PSA.96.3"><span class="label">3</span><span class="content">විජාතීන් අතර එතුමන්ගේ මහිමය ප්‍රකාශ කරන්න;</span></span> 
     </div> 
     <div class="q2"> <span class="verse v3" data-usfm="PSA.96.3"><span class="content">ජනතාවන් අතර එතුමන්ගේ ප්‍රබල ක්‍රියා පවසන්න.</span></span> 
     </div> 
     <div class="q"> <span class="verse v3" data-usfm="PSA.96.3"><span class="content"> </span></span><span class="verse v4" data-usfm="PSA.96.4"><span class="label">4</span><span class="content">සමිඳාණෝ උතුම් ය, අතිශයින් පැසසිය යුතු ය;</span></span> 
     </div> 
     <div class="q2"> <span class="verse v4" data-usfm="PSA.96.4"><span class="content">සියලු දෙවිවරුන්ට වඩා එතුමන්ට ගරුබිය පෑ යුතු ය.</span></span> 
     </div> 
     <div class="q"> <span class="verse v4" data-usfm="PSA.96.4"><span class="content"> </span></span><span class="verse v5" data-usfm="PSA.96.5"><span class="label">5</span><span class="content">ජනතාවගේ සියලු දෙවිවරු පිළිම පමණකි;</span></span> 
     </div> 
     <div class="q2"> <span class="verse v5" data-usfm="PSA.96.5"><span class="content">සමිඳාණෝ ම දෙව් ලොව මැවූ සේක.</span></span> 
     </div> 
     <div class="q"> <span class="verse v5" data-usfm="PSA.96.5"><span class="content"> </span></span><span class="verse v6" data-usfm="PSA.96.6"><span class="label">6</span><span class="content">ගෞරවය ද තේජස ද එතුමන් අබිමුව පවත්නේ ය;</span></span> 
     </div> 
     <div class="q2"> <span class="verse v6" data-usfm="PSA.96.6"><span class="content">ශක්තිය ද ශෝභාව ද එතුමන්ගේ මැදුරෙහි ඇත්තේ ය.</span></span> 
     </div> 
     <div class="q"> <span class="verse v6" data-usfm="PSA.96.6"><span class="content"> </span></span><span class="verse v7" data-usfm="PSA.96.7"><span class="label">7</span><span class="content"> </span><span class="content">සකල ජනයෙනි, සමිඳුන් පසසන්න;</span></span> 
     </div> 
     <div class="q2"> <span class="verse v7" data-usfm="PSA.96.7"><span class="content">ගෞරවය ද බලය ද සමිඳුන් හට පිරිනමන්න.</span></span> 
     </div> 
     <div class="q"> <span class="verse v7" data-usfm="PSA.96.7"><span class="content"> </span></span><span class="verse v8" data-usfm="PSA.96.8"><span class="label">8</span><span class="content">සමිඳුන් නමට හිමි ගෞරවය එතුමන් හට පිරිනමන්න;</span></span> 
     </div> 
     <div class="q2"> <span class="verse v8" data-usfm="PSA.96.8"><span class="content">පඬුරක් රැගෙන එතුමන් ඉදිරියට එන්න.</span></span> 
     </div> 
     <div class="q"> <span class="verse v8" data-usfm="PSA.96.8"><span class="content"> </span></span><span class="verse v9" data-usfm="PSA.96.9"><span class="label">9</span><span class="content">සමිඳුන් අබිමුව පාරිශුද්ධත්වයෙන් සැරසී වැඳ වැටෙන්න;</span></span> 
     </div> 
     <div class="q2"> <span class="verse v9" data-usfm="PSA.96.9"><span class="content">ලෝ වැසි සියල්ලෙනි, එතුමන් අබිමුව බියෙන් ඇලළී සිටින්න.</span></span> 
     </div> 
     <div class="q"> <span class="verse v9" data-usfm="PSA.96.9"><span class="content"> </span></span><span class="verse v10" data-usfm="PSA.96.10"><span class="label">10</span><span class="content">විජාතීන් අතර මෙසේ පවසන්න:</span></span> 
     </div> 
     <div class="q2"> <span class="verse v10" data-usfm="PSA.96.10"><span class="content">“සමිඳාණෝ රජකම් කරන සේක;</span></span> 
     </div> 
     <div class="q2"> <span class="verse v10" data-usfm="PSA.96.10"><span class="content">නොසැලෙන ලෙස ලෝකය පිහිටා ඇත;</span></span> 
     </div> 
     <div class="q2"> <span class="verse v10" data-usfm="PSA.96.10"><span class="content">එතුමාණෝ සාධාරණ ලෙස ජනතාවන් විනිශ්චය කරන සේක.</span></span> 
     </div> 
     <div class="q"> <span class="verse v10" data-usfm="PSA.96.10"><span class="content"> </span></span><span class="verse v11" data-usfm="PSA.96.11"><span class="label">11</span><span class="content">සගලොව ප්‍රීති ප්‍රමෝද වේ වා!</span></span> 
     </div> 
     <div class="q2"> <span class="verse v11" data-usfm="PSA.96.11"><span class="content">නරලොව තුටු පහටු වේ වා!</span></span> 
     </div> 
     <div class="q2"> <span class="verse v11" data-usfm="PSA.96.11"><span class="content">සමුදුරත් එහි ඇති සියල්ලත් ගිගුරුම් දේ වා!</span></span> 
     </div> 
     <div class="q"> <span class="verse v11" data-usfm="PSA.96.11"><span class="content"> </span></span><span class="verse v12" data-usfm="PSA.96.12"><span class="label">12</span><span class="content">කෙත්වතු සහ එහි ඇති සියල්ලත් ප්‍රීතිමත් වේ වා!</span></span> 
     </div> 
     <div class="q2"> <span class="verse v12" data-usfm="PSA.96.12"><span class="content">එවිට වන රොදෙහි ගස්කොළන් ප්‍රීති නාද දෙන්නේ ය.</span></span> 
     </div> 
     <div class="q"> <span class="verse v12" data-usfm="PSA.96.12"><span class="content"> </span></span><span class="verse v13" data-usfm="PSA.96.13"><span class="label">13</span><span class="content">සමිඳාණන් මිහිතලය පාලනය කිරීමට වඩින විට ඒවා නද දෙන්නේ ය;</span></span> 
     </div> 
     <div class="q2"> <span class="verse v13" data-usfm="PSA.96.13"><span class="content">එතුමාණෝ, ලෝ වැසියන් සාධාරණ ලෙස ද අවංක ලෙස ද පාලනය කරන සේක.”</span></span> 
     </div> 
    </div> 
   </div> 
  </div>
 </body>
</html>