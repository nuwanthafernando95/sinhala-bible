<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch49" data-usfm="PSA.49">  
     <div class="s1"> <span class="heading"><b>වස්තු තණ්හාවේ දුර්විපාක</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ට ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.49.1"><span class="label">1</span><span class="content">සියලු ජාතීනි, මෙය අසන්න;</span></span> 
     </div> 
     <div class="q2"> <span class="verse v1" data-usfm="PSA.49.1"><span class="content">සියලු ලෝ වැසියෙනි, එක් ව සවන් දෙන්න.</span></span> 
     </div> 
     <div class="q"> <span class="verse v1" data-usfm="PSA.49.1"><span class="content"> </span></span><span class="verse v2" data-usfm="PSA.49.2"><span class="label">2</span><span class="content">ලොකු කුඩා සියල්ලෙනි, දුප්පත් පොහොසත් සියල්ලෙනි, සවන් දෙන්න.</span></span> 
     </div> 
     <div class="q"> <span class="verse v2" data-usfm="PSA.49.2"><span class="content"> </span></span><span class="verse v3" data-usfm="PSA.49.3"><span class="label">3</span><span class="content">මම නැණවත් සිතුවිලි සිතමි;</span></span> 
     </div> 
     <div class="q2"> <span class="verse v3" data-usfm="PSA.49.3"><span class="content">මම පැණවත් වදන් පවසමි.</span></span> 
     </div> 
     <div class="q"> <span class="verse v3" data-usfm="PSA.49.3"><span class="content"> </span></span><span class="verse v4" data-usfm="PSA.49.4"><span class="label">4</span><span class="content">මම හිතෝපදේශවලට අවධානය යොමු කරමි;</span></span> 
     </div> 
     <div class="q2"> <span class="verse v4" data-usfm="PSA.49.4"><span class="content">වීණාව වයමින් ඒවායේ විසඳුම පහදා දෙන්නෙමි.</span></span> 
     </div> 
     <div class="q"> <span class="verse v4" data-usfm="PSA.49.4"><span class="content"> </span></span><span class="verse v5" data-usfm="PSA.49.5"><span class="label">5</span><span class="content">අන්තරා කාලවල දී, නපුරු සතුරන් මා සිසාරා සිටින විට,</span></span> 
     </div> 
     <div class="q"> <span class="verse v5" data-usfm="PSA.49.5"><span class="content"> </span></span><span class="verse v6" data-usfm="PSA.49.6"><span class="label">6</span><span class="content">සිය ධන සම්පත් කෙරේ විශ්වාසය තැබූ, සිය වස්තු සම්භාරය නිසා අහංකාර වූ අය මා අවටින් සිටින විට, මම කිසිසේත් බිය නොවන්නෙමි.</span></span> 
     </div> 
     <div class="q"> <span class="verse v6" data-usfm="PSA.49.6"><span class="content"> </span></span><span class="verse v7" data-usfm="PSA.49.7"><span class="label">7</span><span class="content">තම විමුක්තිය තමාට ම සාදා ගත නොහැකි ය;</span></span> 
     </div> 
     <div class="q2"> <span class="verse v7" data-usfm="PSA.49.7"><span class="content">ජීවිතය සඳහා මිදීමේ මිලය දෙවිඳුන්ට ගෙවීමට ඔහුට නුපුළුවන.</span></span> 
     </div> 
     <div class="q"> <span class="verse v7" data-usfm="PSA.49.7"><span class="content"> </span></span><span class="verse v8" data-usfm="PSA.49.8"><span class="label">8</span><span class="content">මිනිසෙකුගේ ජීවිතය සඳහා ගෙවිය යුතු මිදීමේ මිලය ඉතා විශාල ය;</span></span> 
     </div> 
     <div class="q2"> <span class="verse v8" data-usfm="PSA.49.8"><span class="content">මිනී වළට යාමෙන් වැළකෙන පිණිසත්,</span></span> 
     </div> 
     <div class="q"> <span class="verse v8" data-usfm="PSA.49.8"><span class="content"> </span></span><span class="verse v9" data-usfm="PSA.49.9"><span class="label">9</span><span class="content">සදා ජීවත් වීමට වරයක් ලබන පිණිසත්, තමා විසින් ගෙවනු ලැබිය හැකි මිලය කිසිසේත් නොසෑහේ.</span></span> 
     </div> 
     <div class="q"> <span class="verse v9" data-usfm="PSA.49.9"><span class="content"> </span></span><span class="verse v10" data-usfm="PSA.49.10"><span class="label">10</span><span class="content">පැණවතුන් මියයන බව ද නූගතුන් හා අනුවණයන් යන දෙගොල්ල ම වැනසෙන බව ද ඔවුන්ගේ ධනය අනුන්ට තබා යන බව ද නොදන්න කෙනෙක් නැත.</span></span> 
     </div> 
     <div class="q"> <span class="verse v10" data-usfm="PSA.49.10"><span class="content"> </span></span><span class="verse v11" data-usfm="PSA.49.11"><span class="label">11</span><span class="content">වරක් ඔවුන්ගේ ම නමින් ගම්බිම් තිබුණ නමුත්, දැන් ඔවුන්ගේ ගෙවල් සදහට ම සොහොන් ගෙවල් වී ඇත.</span></span> 
     </div> 
     <div class="q2"> <span class="verse v11" data-usfm="PSA.49.11"><span class="content">ඔවුන් එහි සදහට ම වාසය කරනු ඇත.</span></span> 
     </div> 
     <div class="q"> <span class="verse v11" data-usfm="PSA.49.11"><span class="content"> </span></span><span class="verse v12" data-usfm="PSA.49.12"><span class="label">12</span><span class="content">කොතරම් උසස් මිනිසෙකුට වුව ද මරණින් වැළකිය නොහැකි ය.</span></span> 
     </div> 
     <div class="q2"> <span class="verse v12" data-usfm="PSA.49.12"><span class="content">ඔහු ද මියයන තිරිසනුන් හා සමාන ය.</span></span> 
     </div> 
     <div class="q"> <span class="verse v12" data-usfm="PSA.49.12"><span class="content"> </span></span><span class="verse v13" data-usfm="PSA.49.13"><span class="label">13</span><span class="content">තමා කෙරෙහි ම විශ්වාසය තබන, තම වස්තුවෙන් සෑහීමට පැමිණ සිටින අයගේ ඉරණම එය වේ.</span></span> 
     </div> 
     <div class="q"> <span class="verse v13" data-usfm="PSA.49.13"><span class="content"> </span></span><span class="verse v14" data-usfm="PSA.49.14"><span class="label">14</span><span class="content">ඔවුන් බැටළු රැළක් මෙන් මරණයට නියම වී ඇත;</span></span> 
     </div> 
     <div class="q2"> <span class="verse v14" data-usfm="PSA.49.14"><span class="content">ඔවුන්ගේ එඬේරා මරණය වී ඇත.</span></span> 
     </div> 
     <div class="q2"> <span class="verse v14" data-usfm="PSA.49.14"><span class="content">ඔවුන් කෙළින් ම යන්නේ මිනී වළට ය,</span></span> 
     </div> 
     <div class="q2"> <span class="verse v14" data-usfm="PSA.49.14"><span class="content">ඔවුන්ගේ සිරුරු දිරා යන්නේ ය.</span></span> 
     </div> 
     <div class="q2"> <span class="verse v14" data-usfm="PSA.49.14"><span class="content">ඔවුන්ගේ නිවාසය පාතාලය වන්නේ ය.</span></span> 
     </div> 
     <div class="q"> <span class="verse v14" data-usfm="PSA.49.14"><span class="content"> </span></span><span class="verse v15" data-usfm="PSA.49.15"><span class="label">15</span><span class="content">එහෙත්, දෙවිඳාණෝ මා මුදාගෙන මරණයේ බලයෙන් මා ගළවන සේක.</span></span> 
     </div> 
     <div class="q"> <span class="verse v15" data-usfm="PSA.49.15"><span class="content"> </span></span><span class="verse v16" data-usfm="PSA.49.16"><span class="label">16</span><span class="content">යමෙකු පොහොසත් වන විට, ඔහුගේ යස ඉසුරු වැඩි වන විට බිය නොවන්න.</span></span> 
     </div> 
     <div class="q"> <span class="verse v16" data-usfm="PSA.49.16"><span class="content"> </span></span><span class="verse v17" data-usfm="PSA.49.17"><span class="label">17</span><span class="content">මියයන විට, ඔහු ඉන් කිසිවක් ගෙනයන්නේ නැත;</span></span> 
     </div> 
     <div class="q2"> <span class="verse v17" data-usfm="PSA.49.17"><span class="content">ඔහුගේ යස ඉසුරු ඔහු කැටුව මිනී වළට නොයනු ඇත.</span></span> 
     </div> 
     <div class="q"> <span class="verse v17" data-usfm="PSA.49.17"><span class="content"> </span></span><span class="verse v18" data-usfm="PSA.49.18"><span class="label">18</span><span class="content">මිනිසෙක් සිය ජීවිත කාලයේ දී තෘප්තියට පත් වී සිටියත්,</span></span> 
     </div> 
     <div class="q2"> <span class="verse v18" data-usfm="PSA.49.18"><span class="content">තමන් ගැන පුරසාරම් දෙඩුවත්, ඔහුගේ දියුණුව ප්‍රශංසාවට ලක් වූවත්,</span></span> 
     </div> 
     <div class="q"> <span class="verse v18" data-usfm="PSA.49.18"><span class="content"> </span></span><span class="verse v19" data-usfm="PSA.49.19"><span class="label">19</span><span class="content">ඔහු තම මුතුන්මිත්තන් මෙන් මිය යන්නේ ය;</span></span> 
     </div> 
     <div class="q2"> <span class="verse v19" data-usfm="PSA.49.19"><span class="content">එහි සදහට ම අඳුර පවතින්නේ ය.</span></span> 
     </div> 
     <div class="q"> <span class="verse v19" data-usfm="PSA.49.19"><span class="content"> </span></span><span class="verse v20" data-usfm="PSA.49.20"><span class="label">20</span><span class="content">කොතරම් උසස් මිනිසෙකුට වුව ද මරණින් වැළකිය නොහැකි ය.</span></span> 
     </div> 
     <div class="q2"> <span class="verse v20" data-usfm="PSA.49.20"><span class="content">ඔහු ද මියයන තිරිසනුන් හා සමාන ය.</span></span> 
     </div> 
    </div> 
   </div> 
  </div>
 </body>
</html>