<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch48" data-usfm="PSA.48">  
     <div class="s1"> <span class="heading"><b>දෙව් නුවර තේජස</b></span> 
     </div> 
     <div class="cd"> <span class="heading"><b>ගීතයකි. කෝරාගේ පුත්‍රයන්ට ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.48.1"><span class="label">1</span><span class="content">අප දෙව් නුවර වන එතුමන්ගේ ශුද්ධ කන්දෙහි හිමි තුමාණෝ උදාර ය.</span></span> 
     </div> 
     <div class="q2"> <span class="verse v1" data-usfm="PSA.48.1"><span class="content">විපුල පැසසුම් ලද යුතු ය.</span></span> 
     </div> 
     <div class="q"> <span class="verse v1" data-usfm="PSA.48.1"><span class="content"> </span></span><span class="verse v2" data-usfm="PSA.48.2"><span class="label">2</span><span class="content">උතුරු දෙසින් වන, මහ රජුගේ නුවර වූ සියොන් කන්ද උස මහතින් මනරම් ය;</span></span> 
     </div> 
     <div class="q2"> <span class="verse v2" data-usfm="PSA.48.2"><span class="content">මුළු පොළොවට පියකරු ය.</span></span> 
     </div> 
     <div class="q"> <span class="verse v2" data-usfm="PSA.48.2"><span class="content"> </span></span><span class="verse v3" data-usfm="PSA.48.3"><span class="label">3</span><span class="content">නුවර බලකොටු ඇතුළෙහි සුරැකි ව විසිය හැකි බව, දෙවි තුමන් පෙන්වා දී ඇත.</span></span> 
     </div> 
     <div class="q"> <span class="verse v3" data-usfm="PSA.48.3"><span class="content"> </span></span><span class="verse v4" data-usfm="PSA.48.4"><span class="label">4</span><span class="content">රජවරුන් රාශිභූත ව, නුවරට එරෙහි ව සටනට යන හැටි නරඹන්න;</span></span> 
     </div> 
     <div class="q"> <span class="verse v4" data-usfm="PSA.48.4"><span class="content"> </span></span><span class="verse v5" data-usfm="PSA.48.5"><span class="label">5</span><span class="content">ඔව්හු එනුවර නරඹා විස්මිත වූ හ;</span></span> 
     </div> 
     <div class="q2"> <span class="verse v5" data-usfm="PSA.48.5"><span class="content">බියෙන් තැති ගෙන පලා ගියහ;</span></span> 
     </div> 
     <div class="q"> <span class="verse v5" data-usfm="PSA.48.5"><span class="content"> </span></span><span class="verse v6" data-usfm="PSA.48.6"><span class="label">6</span><span class="content">ඔව්හු බියෙන් හා සන්තාපයෙන් ඇලළී, ප්‍රසූතියට ළං වූ කතුන් මෙන් වූ හ;</span></span> 
     </div> 
     <div class="q"> <span class="verse v6" data-usfm="PSA.48.6"><span class="content"> </span></span><span class="verse v7" data-usfm="PSA.48.7"><span class="label">7</span><span class="content">තද කුණාටුවට අසු වී, සැලෙන, පෙරළෙන මහ නැව් මෙන් වූ හ.</span></span> 
     </div> 
     <div class="q"> <span class="verse v7" data-usfm="PSA.48.7"><span class="content"> </span></span><span class="verse v8" data-usfm="PSA.48.8"><span class="label">8</span><span class="content">අප පෙර කල ඇසූ විලස, සව් බලැති සමිඳාණන් සිය නුවරෙහි සිදු කළ දෙය අපේ ම දෙනෙතින් දුටිමු.</span></span> 
     </div> 
     <div class="q2"> <span class="verse v8" data-usfm="PSA.48.8"><span class="content">එතුමාණෝ එනුවර සදහට ම රක්නා සේක.</span></span> 
     </div> 
     <div class="q"> <span class="verse v8" data-usfm="PSA.48.8"><span class="content"> </span></span><span class="verse v9" data-usfm="PSA.48.9"><span class="label">9</span><span class="content">දෙවිඳුනි, ඔබ මැදුරෙහි ඔබේ තිර පෙම්කඳ අපි සිහි කෙළෙමු.</span></span> 
     </div> 
     <div class="q"> <span class="verse v9" data-usfm="PSA.48.9"><span class="content"> </span></span><span class="verse v10" data-usfm="PSA.48.10"><span class="label">10</span><span class="content">දෙවිඳුනි, ඔබට හිමි ගරු පැසසුම් දස දෙසින් ඔබ වෙත නැඟී එයි.</span></span> 
     </div> 
     <div class="q2"> <span class="verse v10" data-usfm="PSA.48.10"><span class="content">ඔබේ කිතු ගොස පොළොව පුරා පැතිර ඇත.</span></span> 
     </div> 
     <div class="q2"> <span class="verse v10" data-usfm="PSA.48.10"><span class="content">ඔබ සාධාරණ ලෙස රජ කරන සේක.</span></span> 
     </div> 
     <div class="q"> <span class="verse v10" data-usfm="PSA.48.10"><span class="content"> </span></span><span class="verse v11" data-usfm="PSA.48.11"><span class="label">11</span><span class="content">ඔබේ සාධාරණ විනිසයන් නිසා සියොන් කන්දේ වැසියෝ සතුටින් පිනා යත් වා!</span></span> 
     </div> 
     <div class="q2"> <span class="verse v11" data-usfm="PSA.48.11"><span class="content">ජුදාහි නුවරවල ප්‍රීති ගීත ඇසේ වා!</span></span> 
     </div> 
     <div class="q"> <span class="verse v11" data-usfm="PSA.48.11"><span class="content"> </span></span><span class="verse v12" data-usfm="PSA.48.12"><span class="label">12</span><span class="content">මතු පරම්පරාවලට කරුණු කියන පිණිස සියොන් පව්ව වටේ ඇවිද බලන්න;</span></span> 
     </div> 
     <div class="q"> <span class="verse v12" data-usfm="PSA.48.12"><span class="content"> </span></span><span class="verse v13" data-usfm="PSA.48.13"><span class="label">13</span><span class="content">එහි කොටු පවුරු හොඳින් බලා ගණන් කරන්න;</span></span> 
     </div> 
     <div class="q2"> <span class="verse v13" data-usfm="PSA.48.13"><span class="content">මාලිගා සෝදිසි කරන්න.</span></span> 
     </div> 
     <div class="q"> <span class="verse v13" data-usfm="PSA.48.13"><span class="content"> </span></span><span class="verse v14" data-usfm="PSA.48.14"><span class="label">14</span><span class="content">මේ දෙවිඳාණෝ සදහට ම අපේ දෙවිඳාණෝ ය;</span></span> 
     </div> 
     <div class="q2"> <span class="verse v14" data-usfm="PSA.48.14"><span class="content">“ඉර හඳ පවතින තුරු එතුමාණෝ අපට මඟපෙන්වන සේකැ”යි කියන්න.</span></span> 
     </div> 
    </div> 
   </div> 
  </div>
 </body>
</html>