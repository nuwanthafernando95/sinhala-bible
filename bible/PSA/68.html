<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch68" data-usfm="PSA.68">  
     <div class="s1"> <span class="heading"><b>ජයග්‍රාහී ජාතික ගීයක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි, කාව්‍යයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.68.1"><span class="label">1</span><span class="content">දෙවිඳාණෝ නැඟිට සතුරන් විසුරුවා හරින සේක.</span></span> 
     </div> 
     <div class="q2"> <span class="verse v1" data-usfm="PSA.68.1"><span class="content">එතුමන්ට වෛර කරන්නෝ එතුමන් ඉදිරියෙන් පලා යන්නෝ ය.</span></span> 
     </div> 
     <div class="q"> <span class="verse v1" data-usfm="PSA.68.1"><span class="content"> </span></span><span class="verse v2" data-usfm="PSA.68.2"><span class="label">2</span><span class="content">සුළඟට ගසාගෙන යන දුමක් මෙන් එතුමාණෝ ඔවුන් පහකරන සේක;</span></span> 
     </div> 
     <div class="q2"> <span class="verse v2" data-usfm="PSA.68.2"><span class="content">ගිනි ළඟ දිය වන ඉටි මෙන් දෙවිඳුන් අබිමුව දුදනෝ වැනසී යෙත් වා!</span></span> 
     </div> 
     <div class="q"> <span class="verse v2" data-usfm="PSA.68.2"><span class="content"> </span></span><span class="verse v3" data-usfm="PSA.68.3"><span class="label">3</span><span class="content">එහෙත්, දැහැමියෝ දෙවිඳුන් අබිමුව ප්‍රීති ප්‍රමෝද වෙත් වා!</span></span> 
     </div> 
     <div class="q2"> <span class="verse v3" data-usfm="PSA.68.3"><span class="content">ප්‍රීතියෙන් කුල්මත් වී ගී ගයත් වා!</span></span> 
     </div> 
     <div class="q"> <span class="verse v3" data-usfm="PSA.68.3"><span class="content"> </span></span><span class="verse v4" data-usfm="PSA.68.4"><span class="label">4</span><span class="content">දෙවිඳුන්ට ගී ගයන්න;</span></span> 
     </div> 
     <div class="q2"> <span class="verse v4" data-usfm="PSA.68.4"><span class="content">එතුමන්ගේ නම කියා එතුමන් පසසන්න.</span></span> 
     </div> 
     <div class="q2"> <span class="verse v4" data-usfm="PSA.68.4"><span class="content">වලාකුළු අරා වඩින සමිඳුන් හට මාවතක් පිළියෙළ කරන්න;</span></span> 
     </div> 
     <div class="q2"> <span class="verse v4" data-usfm="PSA.68.4"><span class="content">එතුමන්ගේ නාමය සමිඳාණෝ ය, එතුමන් අබිමුව ප්‍රීතියෙන් සිටින්න.</span></span> 
     </div> 
     <div class="q"> <span class="verse v4" data-usfm="PSA.68.4"><span class="content"> </span></span><span class="verse v5" data-usfm="PSA.68.5"><span class="label">5</span><span class="content">එතුමාණෝ, අනාථයන්ගේ පියාණෝ ද වැන්දඹුවන්ගේ ආරක්ෂකයාණෝ ද වන සේක.</span></span> 
     </div> 
     <div class="q2"> <span class="verse v5" data-usfm="PSA.68.5"><span class="content">සිය ශුද්ධ නිවාසයෙහි වසන එතුමාණෝ දෙවිඳාණෝ ය.</span></span> 
     </div> 
     <div class="q"> <span class="verse v5" data-usfm="PSA.68.5"><span class="content"> </span></span><span class="verse v6" data-usfm="PSA.68.6"><span class="label">6</span><span class="content">දෙවිඳාණෝ අනාථ වූවන්ට නිවෙස් තනා දෙන සේක;</span></span> 
     </div> 
     <div class="q2"> <span class="verse v6" data-usfm="PSA.68.6"><span class="content">හිරකරුවන්ට නිදහස දෙන සේක;</span></span> 
     </div> 
     <div class="q2"> <span class="verse v6" data-usfm="PSA.68.6"><span class="content">එහෙත්, කැරලිකරුවන් මරුකතරේ විසීමට හරින සේක.</span></span> 
     </div> 
     <div class="q"> <span class="verse v6" data-usfm="PSA.68.6"><span class="content"> </span></span><span class="verse v7" data-usfm="PSA.68.7"><span class="label">7</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v7" data-usfm="PSA.68.7"><span class="content">සෙනඟට පෙරටුවෙන් ඔබ ගමන් කළ සේක;</span></span> 
     </div> 
     <div class="q2"> <span class="verse v7" data-usfm="PSA.68.7"><span class="content">කාන්තාරය ඔස්සේ යුද පෙරහරින් ඔබ වැඩිය සේක.</span></span> 
     </div> 
     <div class="q"> <span class="verse v7" data-usfm="PSA.68.7"><span class="content"> </span></span><span class="verse v8" data-usfm="PSA.68.8"><span class="label">8</span><span class="content"> </span><span class="content">පොළොව කම්පා විය, අහසින් වැසි වැස්සේ ය;</span></span> 
     </div> 
     <div class="q2"> <span class="verse v8" data-usfm="PSA.68.8"><span class="content">ඉශ්රායෙල්වරුන්ගේ දෙවිඳුන් අබිමුව සීනයි කන්ද පවා කම්පනය විය.</span></span> 
     </div> 
     <div class="q"> <span class="verse v8" data-usfm="PSA.68.8"><span class="content"> </span></span><span class="verse v9" data-usfm="PSA.68.9"><span class="label">9</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v9" data-usfm="PSA.68.9"><span class="content">ඔබ බහුල ව වැසි වස්වන සේක;</span></span> 
     </div> 
     <div class="q2"> <span class="verse v9" data-usfm="PSA.68.9"><span class="content">ඔබේ උරුමය මැලවී යන විට ඔබ එය යළි සාරවත් කළ සේක.</span></span> 
     </div> 
     <div class="q"> <span class="verse v9" data-usfm="PSA.68.9"><span class="content"> </span></span><span class="verse v10" data-usfm="PSA.68.10"><span class="label">10</span><span class="content">ඔබේ සෙනඟ එහි පදිංචි වූ හ;</span></span> 
     </div> 
     <div class="q2"> <span class="verse v10" data-usfm="PSA.68.10"><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v10" data-usfm="PSA.68.10"><span class="content">එහි දිළිඳුන් හට උවමනා දේ ඔබ සපයා දුන් සේක.</span></span> 
     </div> 
     <div class="q"> <span class="verse v10" data-usfm="PSA.68.10"><span class="content"> </span></span><span class="verse v11" data-usfm="PSA.68.11"><span class="label">11</span><span class="content">සමිඳාණෝ අණ දුන් සේක.</span></span> 
     </div> 
     <div class="q2"> <span class="verse v11" data-usfm="PSA.68.11"><span class="content">බොහෝ දූතයෝ ආරංචිය පතුරුවා හළහ.</span></span> 
     </div> 
     <div class="q"> <span class="verse v11" data-usfm="PSA.68.11"><span class="content"> </span></span><span class="verse v12" data-usfm="PSA.68.12"><span class="label">12</span><span class="content">රජවරු ද ඔවුන්ගේ සේනාවෝ ද පලා යන්නෝ ය;</span></span> 
     </div> 
     <div class="q"> <span class="verse v12" data-usfm="PSA.68.12"><span class="content"> </span></span><span class="verse v13" data-usfm="PSA.68.13"><span class="label">13</span><span class="content">බැටළු රැළ රකිමින් ගෙදර සිටින බවලත්හු කොල්ලය බෙදා ගන්නෝ ය.</span></span> 
     </div> 
     <div class="q2"> <span class="verse v13" data-usfm="PSA.68.13"><span class="content">ඒ කොල්ලයේ රිදී කොබෙයි රූප විය.</span></span> 
     </div> 
     <div class="q2"> <span class="verse v13" data-usfm="PSA.68.13"><span class="content">අත්තටු පච්ච පාට රනින් ද ඔප දමා තිබුණේ ය.</span></span> 
     </div> 
     <div class="q"> <span class="verse v13" data-usfm="PSA.68.13"><span class="content"> </span></span><span class="verse v14" data-usfm="PSA.68.14"><span class="label">14</span><span class="content">සව් බලැති දෙවිඳාණෝ සල්මොන් කන්ද පිට රජුන් විසුරුවා හැරිය සේක;</span></span> 
     </div> 
     <div class="q2"> <span class="verse v14" data-usfm="PSA.68.14"><span class="content">එවිට ඔබ එහි හිම වැටෙන්නට සැලැසූ සේක.</span></span> 
     </div> 
     <div class="q"> <span class="verse v14" data-usfm="PSA.68.14"><span class="content"> </span></span><span class="verse v15" data-usfm="PSA.68.15"><span class="label">15</span><span class="content">බාෂාන් කන්ද අති උස් කන්දකි;</span></span> 
     </div> 
     <div class="q2"> <span class="verse v15" data-usfm="PSA.68.15"><span class="content">එය බොහෝ ශිඛර ඇති කන්දකි.</span></span> 
     </div> 
     <div class="q"> <span class="verse v15" data-usfm="PSA.68.15"><span class="content"> </span></span><span class="verse v16" data-usfm="PSA.68.16"><span class="label">16</span><span class="content">එම්බා ශිඛර බහුල කන්ද!</span></span> 
     </div> 
     <div class="q2"> <span class="verse v16" data-usfm="PSA.68.16"><span class="content">දෙවිඳාණන් තමන් නිවෙස ලෙස තෝරාගත් කන්ද දෙස ඔබ ඊර්ෂ්‍යාවෙන් බලන්නේ මන් ද?</span></span> 
     </div> 
     <div class="q2"> <span class="verse v16" data-usfm="PSA.68.16"><span class="content">සමිඳාණෝ සදහට ම එහි වාසය කරන සේක.</span></span> 
     </div> 
     <div class="q"> <span class="verse v16" data-usfm="PSA.68.16"><span class="content"> </span></span><span class="verse v17" data-usfm="PSA.68.17"><span class="label">17</span><span class="content">යුද්ධ රථ දසදහස් ගණන් සමඟ සමිඳාණෝ සීනයි කන්දෙන් ශුද්ධස්ථානයට වඩින සේක.</span></span> 
     </div> 
     <div class="q"> <span class="verse v17" data-usfm="PSA.68.17"><span class="content"> </span></span><span class="verse v18" data-usfm="PSA.68.18"><span class="label">18</span><span class="content"> </span><span class="content">එතුමාණෝ අල්ලාගත් සිරකරුවන් උස් කන්දට ගෙන ගිය සේක.</span></span> 
     </div> 
     <div class="q2"> <span class="verse v18" data-usfm="PSA.68.18"><span class="content">කැරලිකරුවන්ගෙන් පඬුරු ලැබූ සේක.</span></span> 
     </div> 
     <div class="q2"> <span class="verse v18" data-usfm="PSA.68.18"><span class="content">දෙවි සමිඳාණෝ සදහට ම එහි වාසය කරන සේක.</span></span> 
     </div> 
     <div class="q"> <span class="verse v18" data-usfm="PSA.68.18"><span class="content"> </span></span><span class="verse v19" data-usfm="PSA.68.19"><span class="label">19</span><span class="content">දවසින් දවස අපේ බර උසුලන සමිඳුන් හට පැසසුම් වේ වා!</span></span> 
     </div> 
     <div class="q2"> <span class="verse v19" data-usfm="PSA.68.19"><span class="content">එතුමාණෝ අප ගළවන දෙවිඳාණෝ වන සේක.</span></span> 
     </div> 
     <div class="q"> <span class="verse v19" data-usfm="PSA.68.19"><span class="content"> </span></span><span class="verse v20" data-usfm="PSA.68.20"><span class="label">20</span><span class="content">අපේ දෙවිඳාණෝ, අප ගැළවුම්කාර දෙවිඳාණෝ වන සේක;</span></span> 
     </div> 
     <div class="q2"> <span class="verse v20" data-usfm="PSA.68.20"><span class="content">අප මරණින් මුදන දෙවි සමිඳාණෝ වන සේක.</span></span> 
     </div> 
     <div class="q"> <span class="verse v20" data-usfm="PSA.68.20"><span class="content"> </span></span><span class="verse v21" data-usfm="PSA.68.21"><span class="label">21</span><span class="content">දෙවිඳාණෝ සතුරන්ගේ හිස් පොඩි කරදමන සේක;</span></span> 
     </div> 
     <div class="q2"> <span class="verse v21" data-usfm="PSA.68.21"><span class="content">පවිටු මඟෙහි ඇලී ගැලී සිටින අයගේ හිස් ගසාදමන සේක.</span></span> 
     </div> 
     <div class="q"> <span class="verse v21" data-usfm="PSA.68.21"><span class="content"> </span></span><span class="verse v22" data-usfm="PSA.68.22"><span class="label">22</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v22" data-usfm="PSA.68.22"><span class="content">“මම බාෂාන් දේශයෙන් ඔබේ සතුරන් ආපසු ගෙනෙන්නෙමි;</span></span> 
     </div> 
     <div class="q2"> <span class="verse v22" data-usfm="PSA.68.22"><span class="content">සමුදුර පත්ලෙන් ඔවුන් ආපසු ගෙනෙන්නෙමි.</span></span> 
     </div> 
     <div class="q"> <span class="verse v22" data-usfm="PSA.68.22"><span class="content"> </span></span><span class="verse v23" data-usfm="PSA.68.23"><span class="label">23</span><span class="content">එවිට ඔබේ පාද ඔවුන්ගේ ලෙයින් සෝදාගත හැකි වන්නේ ය;</span></span> 
     </div> 
     <div class="q2"> <span class="verse v23" data-usfm="PSA.68.23"><span class="content">ඔබේ බල්ලෝ සතුරන්ගේ ලේ ඕනෑ පමණ ලෙව කන්නෝ ය.”</span></span> 
     </div> 
     <div class="q"> <span class="verse v23" data-usfm="PSA.68.23"><span class="content"> </span></span><span class="verse v24" data-usfm="PSA.68.24"><span class="label">24</span><span class="content">දෙවිඳුනි, සියල්ලෝ ඔබේ ජය පෙරහර දකින්නෝ ය;</span></span> 
     </div> 
     <div class="q2"> <span class="verse v24" data-usfm="PSA.68.24"><span class="content">සිය ශුද්ධස්ථානයට යන මඟ මාගේ දෙවි රජිඳුන්ගේ ගමන නරඹන්නෝ ය.</span></span> 
     </div> 
     <div class="q"> <span class="verse v24" data-usfm="PSA.68.24"><span class="content"> </span></span><span class="verse v25" data-usfm="PSA.68.25"><span class="label">25</span><span class="content">ගායකයෝ පෙරටුවෙන් ද සංගීතකරුවෝ පසුපසින් ද යන්නෝ ය;</span></span> 
     </div> 
     <div class="q2"> <span class="verse v25" data-usfm="PSA.68.25"><span class="content">ලලනාවෝ සිඟිති රබන් පොඩි ගසමින් මැදින් ගමන් කරන්නෝ ය.</span></span> 
     </div> 
     <div class="q"> <span class="verse v25" data-usfm="PSA.68.25"><span class="content"> </span></span><span class="verse v26" data-usfm="PSA.68.26"><span class="label">26</span><span class="content">සභාව තුළ දෙවිඳාණන් පසසන්න.</span></span> 
     </div> 
     <div class="q2"> <span class="verse v26" data-usfm="PSA.68.26"><span class="content">ඉශ්රායෙල් ජනතාවෙනි, සමිඳාණන් පසසන්න.</span></span> 
     </div> 
     <div class="q"> <span class="verse v26" data-usfm="PSA.68.26"><span class="content"> </span></span><span class="verse v27" data-usfm="PSA.68.27"><span class="label">27</span><span class="content">කුඩා ම පෙළපත වන බෙන්ජමින්ගේ පෙළපත මුලින් ම ගමන් කරන්නෝ ය.</span></span> 
     </div> 
     <div class="q2"> <span class="verse v27" data-usfm="PSA.68.27"><span class="content">ඉන්පසු ජුදාගේ ද සාබුලොන්ගේ ද නප්තලීගේ ද කුමරුවෝ ගමන් කරන්නෝ ය.</span></span> 
     </div> 
     <div class="q"> <span class="verse v27" data-usfm="PSA.68.27"><span class="content"> </span></span><span class="verse v28" data-usfm="PSA.68.28"><span class="label">28</span><span class="content">දෙවිඳුනි!</span></span> 
     </div> 
     <div class="q2"> <span class="verse v28" data-usfm="PSA.68.28"><span class="content">ඔබේ ශක්තිය දැක්වුව මැනව.</span></span> 
     </div> 
     <div class="q2"> <span class="verse v28" data-usfm="PSA.68.28"><span class="content">දෙවිඳුනි, ඔබ අප උදෙසා දැක්වූ බලය පෑව මැනව.</span></span> 
     </div> 
     <div class="q"> <span class="verse v28" data-usfm="PSA.68.28"><span class="content"> </span></span><span class="verse v29" data-usfm="PSA.68.29"><span class="label">29</span><span class="content">ජෙරුසලමෙහි ඇති ඔබේ මන්දිරය නමින් රජවරු පඬුරු ගෙනවුත් ඔබට පුදන්නෝ ය.</span></span> 
     </div> 
     <div class="q"> <span class="verse v29" data-usfm="PSA.68.29"><span class="content"> </span></span><span class="verse v30" data-usfm="PSA.68.30"><span class="label">30</span><span class="content">රජවරුන් යටහත් වී රිදී පඬුරු ගෙනෙන තෙක්,</span></span> 
     </div> 
     <div class="q2"> <span class="verse v30" data-usfm="PSA.68.30"><span class="content">බට ගස් අතර සිටින වන සතා වන මිසරයට ද ඔහුගේ පැටවුන් සහිත වන ගව රැළ වන විජාතීන්ට ද තරවටු කළ මැනව.</span></span> 
     </div> 
     <div class="q2"> <span class="verse v30" data-usfm="PSA.68.30"><span class="content">සටනට ලැදි වන සියලු සෙනඟ විසුරුවා හැරිය මැනව.</span></span> 
     </div> 
     <div class="q"> <span class="verse v30" data-usfm="PSA.68.30"><span class="content"> </span></span><span class="verse v31" data-usfm="PSA.68.31"><span class="label">31</span><span class="content">මිසරයෙන් තානාපතීහු නික්ම එන්නෝ ය;</span></span> 
     </div> 
     <div class="q2"> <span class="verse v31" data-usfm="PSA.68.31"><span class="content">එතියෝපියාව දෙවිඳුන් වෙත අයැදිමින් අත් දිගු කරන්නේ ය.</span></span> 
     </div> 
     <div class="q"> <span class="verse v31" data-usfm="PSA.68.31"><span class="content"> </span></span><span class="verse v32" data-usfm="PSA.68.32"><span class="label">32</span><span class="content">මුළු ලොවෙහි රාජ්‍යයෙනි, දෙවිඳුන් හට ගායනා කරන්න;</span></span> 
     </div> 
     <div class="q2"> <span class="verse v32" data-usfm="PSA.68.32"><span class="content">සමිඳුන් හට පසස් ගී ගයන්න.</span></span> 
     </div> 
     <div class="q"> <span class="verse v32" data-usfm="PSA.68.32"><span class="content"> </span></span><span class="verse v33" data-usfm="PSA.68.33"><span class="label">33</span><span class="content">ආදි කාලීන අහස් තලයෙනි, අහස් කුස සැරිසරන හිමි තුමන්ට ගායනා කරන්න;</span></span> 
     </div> 
     <div class="q2"> <span class="verse v33" data-usfm="PSA.68.33"><span class="content">එතුමන්ගේ හඬ වන ගිගුරුම් හඬට සවන් දෙන්න.</span></span> 
     </div> 
     <div class="q"> <span class="verse v33" data-usfm="PSA.68.33"><span class="content"> </span></span><span class="verse v34" data-usfm="PSA.68.34"><span class="label">34</span><span class="content">දෙවිඳුන්ගේ බලය ප්‍රකාශ කරන්න.</span></span> 
     </div> 
     <div class="q2"> <span class="verse v34" data-usfm="PSA.68.34"><span class="content">එතුමන්ගේ මහිමය ඉශ්රායෙල් කෙරෙහි ය;</span></span> 
     </div> 
     <div class="q2"> <span class="verse v34" data-usfm="PSA.68.34"><span class="content">එතුමන්ගේ බලය අහස් කුස ඇත්තේ ය.</span></span> 
     </div> 
     <div class="q"> <span class="verse v34" data-usfm="PSA.68.34"><span class="content"> </span></span><span class="verse v35" data-usfm="PSA.68.35"><span class="label">35</span><span class="content">සිය ශුද්ධස්ථානයෙහි වසන දෙවිඳාණෝ බියජනක ය;</span></span> 
     </div> 
     <div class="q2"> <span class="verse v35" data-usfm="PSA.68.35"><span class="content">එතුමාණෝ ඉශ්රායෙල්වරුන්ගේ දෙවිඳාණෝ ය.</span></span> 
     </div> 
     <div class="q2"> <span class="verse v35" data-usfm="PSA.68.35"><span class="content">එතුමාණෝ සෙනඟට බලය ද ශක්තිය ද දෙන සේක.</span></span> 
     </div> 
     <div class="q2"> <span class="verse v35" data-usfm="PSA.68.35"><span class="content">දෙවිඳුන්ට පැසසුම් වේ වා!</span></span> 
     </div> 
    </div> 
   </div> 
  </div>
 </body>
</html>