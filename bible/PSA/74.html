<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch74" data-usfm="PSA.74">  
     <div class="s1"> <span class="heading"><b>ජාතියේ විලාපයක්</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.74.1"><span class="label">1</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.74.1"><span class="content">ඔබ සදහට ම අප අත්හරින්නේ මන් ද?</span></span> 
     </div> 
     <div class="q2"> <span class="verse v1" data-usfm="PSA.74.1"><span class="content">ඔබේ තණ බිම්හි බැටළුවන්ට විරුද්ධ ව ඔබේ උදහස නඟින්නේ මන් ද?</span></span> 
     </div> 
     <div class="q"> <span class="verse v1" data-usfm="PSA.74.1"><span class="content"> </span></span><span class="verse v2" data-usfm="PSA.74.2"><span class="label">2</span><span class="content">පෙර කල ඔබට ම තෝරාගත්, උරුම වංශය කරගන්න පිණිස වහල්කමින් මුදාගත්,</span></span> 
     </div> 
     <div class="q2"> <span class="verse v2" data-usfm="PSA.74.2"><span class="content">ඔබේ සෙනඟ සිහි කළ මැනව.</span></span> 
     </div> 
     <div class="q2"> <span class="verse v2" data-usfm="PSA.74.2"><span class="content">ඔබේ නිවාසය වූ සියොන් කන්ද සිහි කළ මැනව.</span></span> 
     </div> 
     <div class="q"> <span class="verse v2" data-usfm="PSA.74.2"><span class="content"> </span></span><span class="verse v3" data-usfm="PSA.74.3"><span class="label">3</span><span class="content">නිමක් නැති මේ නටබුන් ගොඩ මතු පිටින් දෙ පා නැඟුව මැනව.</span></span> 
     </div> 
     <div class="q2"> <span class="verse v3" data-usfm="PSA.74.3"><span class="content">අපේ සතුරා ඔබේ ශුද්ධස්ථානයේ සියල්ල වනසා ඇත්තේ ය.</span></span> 
     </div> 
     <div class="q"> <span class="verse v3" data-usfm="PSA.74.3"><span class="content"> </span></span><span class="verse v4" data-usfm="PSA.74.4"><span class="label">4</span><span class="content">ඔබේ සෙනඟ මැද එදිරිකාරයෝ බෙරිහන් දුන්නෝ ය.</span></span> 
     </div> 
     <div class="q2"> <span class="verse v4" data-usfm="PSA.74.4"><span class="content">ඔව්හු තම ජය කෙහෙලි එහි නැංවූ හ.</span></span> 
     </div> 
     <div class="q"> <span class="verse v4" data-usfm="PSA.74.4"><span class="content"> </span></span><span class="verse v5" data-usfm="PSA.74.5"><span class="label">5</span><span class="content">ඔව්හු ඉහළ දොරටුවේ කැටයම් වැඩ පොරෝවලින් කපා සුණු විසුණු කළහ.</span></span> 
     </div> 
     <div class="q"> <span class="verse v5" data-usfm="PSA.74.5"><span class="content"> </span></span><span class="verse v6" data-usfm="PSA.74.6"><span class="label">6</span><span class="content">එහි පනේල සියල්ල ම ඔව්හු බිඳදැමූ හ.</span></span> 
     </div> 
     <div class="q2"> <span class="verse v6" data-usfm="PSA.74.6"><span class="content">කැත්තෙන් සහ මිටියෙන් ඒවාට පහර දුන්නෝ ය.</span></span> 
     </div> 
     <div class="q"> <span class="verse v6" data-usfm="PSA.74.6"><span class="content"> </span></span><span class="verse v7" data-usfm="PSA.74.7"><span class="label">7</span><span class="content">ඔව්හු ඔබේ ශුද්ධස්ථානය ගිනිබත් කළෝ ය.</span></span> 
     </div> 
     <div class="q2"> <span class="verse v7" data-usfm="PSA.74.7"><span class="content">ඔව්හු ඔබේ නාමයට කැප වූ වාසභවනය කෙලෙසා බිමට සමතලා කළෝ ය.</span></span> 
     </div> 
     <div class="q"> <span class="verse v7" data-usfm="PSA.74.7"><span class="content"> </span></span><span class="verse v8" data-usfm="PSA.74.8"><span class="label">8</span><span class="content">“අපි ඔවුන් සියල්ලන් සම්පූර්ණයෙන් විනාශ කරමු”යි ඔවුන් සිතාගෙන මුළු රටෙහි දහම් හල් ගිනිබත් කළහ.</span></span> 
     </div> 
     <div class="q"> <span class="verse v8" data-usfm="PSA.74.8"><span class="content"> </span></span><span class="verse v9" data-usfm="PSA.74.9"><span class="label">9</span><span class="content">අපට අනාගතයක් නැත;</span></span> 
     </div> 
     <div class="q2"> <span class="verse v9" data-usfm="PSA.74.9"><span class="content">දිවැසිවරයෙක් ද අපට නැත;</span></span> 
     </div> 
     <div class="q2"> <span class="verse v9" data-usfm="PSA.74.9"><span class="content">මේ තත්ත්වය කොපමණ කල් පවතී දැ යි දන්න කෙනෙක් ද නැත.</span></span> 
     </div> 
     <div class="q"> <span class="verse v9" data-usfm="PSA.74.9"><span class="content"> </span></span><span class="verse v10" data-usfm="PSA.74.10"><span class="label">10</span><span class="content">දෙවිඳුනි, එදිරිකාරයා කොපමණ කලක් ඔබට නින්දා කරන්නේ ද?</span></span> 
     </div> 
     <div class="q2"> <span class="verse v10" data-usfm="PSA.74.10"><span class="content">ඔහු ඔබේ නාමයට සදහට ම ගරහන්නේ ද?</span></span> 
     </div> 
     <div class="q"> <span class="verse v10" data-usfm="PSA.74.10"><span class="content"> </span></span><span class="verse v11" data-usfm="PSA.74.11"><span class="label">11</span><span class="content">ඔබ අපට අත නො දී ඉන්නේ මන් ද?</span></span> 
     </div> 
     <div class="q2"> <span class="verse v11" data-usfm="PSA.74.11"><span class="content">ඔබ දෑත අකුළාගෙන ඉන්නේ මන් ද?</span></span> 
     </div> 
     <div class="q"> <span class="verse v11" data-usfm="PSA.74.11"><span class="content"> </span></span><span class="verse v12" data-usfm="PSA.74.12"><span class="label">12</span><span class="content">දෙවිඳුනි, පුරාතනයේ සිට ම ඔබ අපේ රජතුමාණෝ ය;</span></span> 
     </div> 
     <div class="q2"> <span class="verse v12" data-usfm="PSA.74.12"><span class="content">ලෝ පුරා ගැළවීමේ ක්‍රියාවල කතුවරයාණෝ ඔබ වහන්සේ ය.</span></span> 
     </div> 
     <div class="q"> <span class="verse v12" data-usfm="PSA.74.12"><span class="content"> </span></span><span class="verse v13" data-usfm="PSA.74.13"><span class="label">13</span><span class="content"> </span><span class="content">ඔබ සිය සවියෙන් සමුදුර දෙබෑ කළ සේක;</span></span> 
     </div> 
     <div class="q2"> <span class="verse v13" data-usfm="PSA.74.13"><span class="content">මුහුදු සපුන්ගේ හිස් ද පොඩිකළ සේක.</span></span> 
     </div> 
     <div class="q"> <span class="verse v13" data-usfm="PSA.74.13"><span class="content"> </span></span><span class="verse v14" data-usfm="PSA.74.14"><span class="label">14</span><span class="content"> </span><span class="content">ඔබ ලෙවියාතන් නම් සර්පයාගේ හිස පොඩිකර දැමූ සේක;</span></span> 
     </div> 
     <div class="q2"> <span class="verse v14" data-usfm="PSA.74.14"><span class="content">උගේ මස් කාන්තාර සතුන්ට ආහාරයක් කොට දුන් සේක.</span></span> 
     </div> 
     <div class="q"> <span class="verse v14" data-usfm="PSA.74.14"><span class="content"> </span></span><span class="verse v15" data-usfm="PSA.74.15"><span class="label">15</span><span class="content">උල්පත් සහ ජල ධාරා මුදා හැරියේ ඔබ වහන්සේ ය;</span></span> 
     </div> 
     <div class="q2"> <span class="verse v15" data-usfm="PSA.74.15"><span class="content">ගලන ගංගා වියළී යෑමට සැලසුවේත් ඔබ වහන්සේ ය.</span></span> 
     </div> 
     <div class="q"> <span class="verse v15" data-usfm="PSA.74.15"><span class="content"> </span></span><span class="verse v16" data-usfm="PSA.74.16"><span class="label">16</span><span class="content">දිවා රෑ දෙක ම අයිති ඔබ වහන්සේට ය;</span></span> 
     </div> 
     <div class="q2"> <span class="verse v16" data-usfm="PSA.74.16"><span class="content">ඉර හඳ මැව්වේත් ඔබ වහන්සේ ය.</span></span> 
     </div> 
     <div class="q"> <span class="verse v16" data-usfm="PSA.74.16"><span class="content"> </span></span><span class="verse v17" data-usfm="PSA.74.17"><span class="label">17</span><span class="content">පොළොවේ සීමාවන් පිහිටුවා වදාළේ ඔබ වහන්සේ ය;</span></span> 
     </div> 
     <div class="q2"> <span class="verse v17" data-usfm="PSA.74.17"><span class="content">ග්‍රීෂ්මය සහ සිසිරය ඇති කෙළේ ඔබ වහන්සේ ය.</span></span> 
     </div> 
     <div class="q"> <span class="verse v17" data-usfm="PSA.74.17"><span class="content"> </span></span><span class="verse v18" data-usfm="PSA.74.18"><span class="label">18</span><span class="content">සමිඳුනි, ඔබට නිගා කළ සතුරන්ගේ අපහාස සිහිකළ මැනව.</span></span> 
     </div> 
     <div class="q2"> <span class="verse v18" data-usfm="PSA.74.18"><span class="content">ඔබේ නාමය ගැරහු අදමිටුන් සිහිකළ මැනව.</span></span> 
     </div> 
     <div class="q"> <span class="verse v18" data-usfm="PSA.74.18"><span class="content"> </span></span><span class="verse v19" data-usfm="PSA.74.19"><span class="label">19</span><span class="content">ඔබේ නිදොස් සෙනඟ කුරිරු සතුන්ට බිලිකර නුදුන මැනව;</span></span> 
     </div> 
     <div class="q2"> <span class="verse v19" data-usfm="PSA.74.19"><span class="content">ඔබේ අසරණයන් සදහට ම අමතක නොකළ මැනව.</span></span> 
     </div> 
     <div class="q"> <span class="verse v19" data-usfm="PSA.74.19"><span class="content"> </span></span><span class="verse v20" data-usfm="PSA.74.20"><span class="label">20</span><span class="content">ඔබ අප සමඟ කළ ගිවිසුම සිහිකළ මැනව.</span></span> 
     </div> 
     <div class="q2"> <span class="verse v20" data-usfm="PSA.74.20"><span class="content">මන්ද, රටේ සෑම අඳුරු මුල්ලක් ම සැහැසිකමින් පිරී ඇත.</span></span> 
     </div> 
     <div class="q"> <span class="verse v20" data-usfm="PSA.74.20"><span class="content"> </span></span><span class="verse v21" data-usfm="PSA.74.21"><span class="label">21</span><span class="content">පීඩිත වූවන්ට ලජ්ජාවෙන් පසු බැසීමට ඉඩ නුදුන මැනව.</span></span> 
     </div> 
     <div class="q2"> <span class="verse v21" data-usfm="PSA.74.21"><span class="content">දුගීන් හට සහ දිළිඳුන් හට ඔබේ නාමය පැසසීමට ඉඩ සැලසුව මැනව.</span></span> 
     </div> 
     <div class="q"> <span class="verse v21" data-usfm="PSA.74.21"><span class="content"> </span></span><span class="verse v22" data-usfm="PSA.74.22"><span class="label">22</span><span class="content">දෙවිඳුනි, නැඟිට විසඳුව මැනව.</span></span> 
     </div> 
     <div class="q2"> <span class="verse v22" data-usfm="PSA.74.22"><span class="content">යුක්තිය රැක ගැනීමට සටන් කළ මැනව.</span></span> 
     </div> 
     <div class="q2"> <span class="verse v22" data-usfm="PSA.74.22"><span class="content">නොදැහැමියන් දවස පුරා ඔබට නිගා කරන බව සිහි කළ මැනව.</span></span> 
     </div> 
     <div class="q"> <span class="verse v22" data-usfm="PSA.74.22"><span class="content"> </span></span><span class="verse v23" data-usfm="PSA.74.23"><span class="label">23</span><span class="content">ඔබේ එදිරිකාරයන්ගේ හඬ ද නොකඩවා නඟින ඔබේ සතුරන්ගේ කොලහල ගොස ද අමතක නොකළ මැනව.</span></span> 
     </div> 
    </div> 
   </div> 
  </div>
 </body>
</html>