<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch64" data-usfm="PSA.64">  
     <div class="s1"> <span class="heading"><b>ගරහන්නන්ට ලැබෙන දඬුවම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.64.1"><span class="label">1</span><span class="content">දෙවිඳුනි, මා පැමිණිලි කරන විට මා හඬට කන් දුන මැනව;</span></span> 
     </div> 
     <div class="q2"> <span class="verse v1" data-usfm="PSA.64.1"><span class="content">මේ භයානක සතුරන්ගෙන් මාගේ ජීවිතය ආරක්ෂා කළ මැනව.</span></span> 
     </div> 
     <div class="q"> <span class="verse v1" data-usfm="PSA.64.1"><span class="content"> </span></span><span class="verse v2" data-usfm="PSA.64.2"><span class="label">2</span><span class="content">දුෂ්ටයන්ගේ උපායවලින් මා රැකගත මැනව;</span></span> 
     </div> 
     <div class="q2"> <span class="verse v2" data-usfm="PSA.64.2"><span class="content">කලහකාරී සෙනඟගෙන් මා ආරක්ෂා කළ මැනව.</span></span> 
     </div> 
     <div class="q"> <span class="verse v2" data-usfm="PSA.64.2"><span class="content"> </span></span><span class="verse v3" data-usfm="PSA.64.3"><span class="label">3</span><span class="content">ඔව්හු අසිපත් මෙන් තමන්ගේ දිව් මුවහත් කරගනිති;</span></span> 
     </div> 
     <div class="q2"> <span class="verse v3" data-usfm="PSA.64.3"><span class="content">ඔව්හු ඊගස් මෙන් පරුෂ වචන විදිති.</span></span> 
     </div> 
     <div class="q"> <span class="verse v3" data-usfm="PSA.64.3"><span class="content"> </span></span><span class="verse v4" data-usfm="PSA.64.4"><span class="label">4</span><span class="content">ඔව්හු සැඟවී සිට නිදොස් අයට විදින්නෝ ය;</span></span> 
     </div> 
     <div class="q2"> <span class="verse v4" data-usfm="PSA.64.4"><span class="content">අනතුරු ඇඟවීමක් නොකර හදිසියෙන් විදින්නෝ ය.</span></span> 
     </div> 
     <div class="q"> <span class="verse v4" data-usfm="PSA.64.4"><span class="content"> </span></span><span class="verse v5" data-usfm="PSA.64.5"><span class="label">5</span><span class="content">දුෂ්ට අරමුණු සඳහා ඔව්හු එකිනෙකාට අනුබල දෙන්නෝ ය;</span></span> 
     </div> 
     <div class="q2"> <span class="verse v5" data-usfm="PSA.64.5"><span class="content">ඔවුන්ගේ උගුල කොතැන සඟවා අටවන්න දැ යි සාකච්ඡා කරන්නෝ ය.</span></span> 
     </div> 
     <div class="q2"> <span class="verse v5" data-usfm="PSA.64.5"><span class="content">“අප දකින කෙනෙක් නැතැ”යි ඔව්හු සිතන්නෝ ය.</span></span> 
     </div> 
     <div class="q"> <span class="verse v5" data-usfm="PSA.64.5"><span class="content"> </span></span><span class="verse v6" data-usfm="PSA.64.6"><span class="label">6</span><span class="content">“අපේ අපරාධ සොයා ගත හැක්කේ කවරෙකුට ද?</span></span> 
     </div> 
     <div class="q2"> <span class="verse v6" data-usfm="PSA.64.6"><span class="content">අපි කෛරාටික ලෙස උගුලක් ඇටවීමු.”</span></span> 
     </div> 
     <div class="q2"> <span class="verse v6" data-usfm="PSA.64.6"><span class="content">මන්ද මනුෂ්‍යයාගේ සිතුවිලි හා අභ්‍යන්තරය ඉතා ගැඹුරු බැවිනි.</span></span> 
     </div> 
     <div class="q"> <span class="verse v6" data-usfm="PSA.64.6"><span class="content"> </span></span><span class="verse v7" data-usfm="PSA.64.7"><span class="label">7</span><span class="content">දෙවිඳාණෝ ඔවුන්ට ඊගසින් විදින සේක;</span></span> 
     </div> 
     <div class="q2"> <span class="verse v7" data-usfm="PSA.64.7"><span class="content">අනතුරු ඇඟවීමක් නොකර හදිසියෙන් ඔවුන්ට තුවාළ කරන සේක.</span></span> 
     </div> 
     <div class="q"> <span class="verse v7" data-usfm="PSA.64.7"><span class="content"> </span></span><span class="verse v8" data-usfm="PSA.64.8"><span class="label">8</span><span class="content">අති උත්තමයාණෝ මුසා දොඩන්නන් වනසන සේක.</span></span> 
     </div> 
     <div class="q2"> <span class="verse v8" data-usfm="PSA.64.8"><span class="content">ඔවුන් දකින සියල්ලෝ හිස් වනන්නෝ ය.</span></span> 
     </div> 
     <div class="q"> <span class="verse v8" data-usfm="PSA.64.8"><span class="content"> </span></span><span class="verse v9" data-usfm="PSA.64.9"><span class="label">9</span><span class="content">මිනිසුන් සැම දෙන බිය වී දෙවිඳුන්ගේ ක්‍රියා ප්‍රකාශ කරන්නෝ ය.</span></span> 
     </div> 
     <div class="q2"> <span class="verse v9" data-usfm="PSA.64.9"><span class="content">“එතුමාණන් එසේ කෙළේ කුමක් නිසා දැ”යි</span></span> 
     </div> 
     <div class="q2"> <span class="verse v9" data-usfm="PSA.64.9"><span class="content">ඔව්හු සිතන්නෝ ය.</span></span> 
     </div> 
     <div class="q"> <span class="verse v9" data-usfm="PSA.64.9"><span class="content"> </span></span><span class="verse v10" data-usfm="PSA.64.10"><span class="label">10</span><span class="content">දැහැමියා, සමිඳුන් තුළ ප්‍රීති ප්‍රමෝද වී එතුමාණන් සරණ සොයා යන්නේ ය;</span></span> 
     </div> 
     <div class="q2"> <span class="verse v10" data-usfm="PSA.64.10"><span class="content">අවංක සිතැති තැනැත්තා ප්‍රීතියෙන් පිරී යන්නේ ය.</span></span> 
     </div> 
    </div> 
   </div> 
  </div>
 </body>
</html>