<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch109" data-usfm="PSA.109">  
     <div class="s1"> <span class="heading"><b>විපතට පත්වූවෙකුගේ විලාපය</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.109.1"><span class="label">1</span><span class="content">මාගේ පැසසුම වන හිමි දෙවිඳුනි, නිහඬ ව නොසිටිය මැනව.</span></span> 
     </div> 
     <div class="q"> <span class="verse v1" data-usfm="PSA.109.1"><span class="content"> </span></span><span class="verse v2" data-usfm="PSA.109.2"><span class="label">2</span><span class="content">මන්ද, දුෂ්ටයන් ද රැවටිලිකාරයන් ද මට බැණ වැදී ඇත;</span></span> 
     </div> 
     <div class="q2"> <span class="verse v2" data-usfm="PSA.109.2"><span class="content">ඔව්හු මට විරුද්ධ ව බොරු චෝදනා නඟති.</span></span> 
     </div> 
     <div class="q"> <span class="verse v2" data-usfm="PSA.109.2"><span class="content"> </span></span><span class="verse v3" data-usfm="PSA.109.3"><span class="label">3</span><span class="content">ඔව්හු ද්වේෂ සහගත වචනවලින් මට පහර දෙති;</span></span> 
     </div> 
     <div class="q2"> <span class="verse v3" data-usfm="PSA.109.3"><span class="content">මට විරුද්ධ ව නිකරුණේ සටන් කරති.</span></span> 
     </div> 
     <div class="q"> <span class="verse v3" data-usfm="PSA.109.3"><span class="content"> </span></span><span class="verse v4" data-usfm="PSA.109.4"><span class="label">4</span><span class="content">මා ඔවුන්ට ප්‍රේම කළත්, ඔවුන් වෙනුවෙන් යාච්ඤා කළත් ඔව්හු මට විරුද්ධ ව චෝදනා නඟති.</span></span> 
     </div> 
     <div class="q"> <span class="verse v4" data-usfm="PSA.109.4"><span class="content"> </span></span><span class="verse v5" data-usfm="PSA.109.5"><span class="label">5</span><span class="content">තවද, ඔව්හු මා කළ යහපතට අයහපත කරති;</span></span> 
     </div> 
     <div class="q2"> <span class="verse v5" data-usfm="PSA.109.5"><span class="content">ප්‍රේමයට වෛරය දක්වති.</span></span> 
     </div> 
     <div class="q"> <span class="verse v5" data-usfm="PSA.109.5"><span class="content"> </span></span><span class="verse v6" data-usfm="PSA.109.6"><span class="label">6</span><span class="content">මාගේ සතුරාට විරුද්ධ ව කුරිරු විනිශ්චයකරුවෙකු පත් කළ මැනව.</span></span> 
     </div> 
     <div class="q2"> <span class="verse v6" data-usfm="PSA.109.6"><span class="content">ඔහුගේ ම සතුරෙකු පැමිණිලිකරුවෙකු මෙන් ඉදිරිපත් කළ මැනව.</span></span> 
     </div> 
     <div class="q"> <span class="verse v6" data-usfm="PSA.109.6"><span class="content"> </span></span><span class="verse v7" data-usfm="PSA.109.7"><span class="label">7</span><span class="content">විනිශ්චයයේ දී ඔහු වරදකරු වේ වා!</span></span> 
     </div> 
     <div class="q2"> <span class="verse v7" data-usfm="PSA.109.7"><span class="content">ඔහුගේ යාච්ඤාව ද පාපයක් මෙන් ගණන් ගැනේ වා!</span></span> 
     </div> 
     <div class="q"> <span class="verse v7" data-usfm="PSA.109.7"><span class="content"> </span></span><span class="verse v8" data-usfm="PSA.109.8"><span class="label">8</span><span class="content"> </span><span class="content">ඔහු වැඩිකල් ජීවත් නො වේ වා!</span></span> 
     </div> 
     <div class="q2"> <span class="verse v8" data-usfm="PSA.109.8"><span class="content">ඔහුගේ තනතුර අනිකෙක් ගනී වා!</span></span> 
     </div> 
     <div class="q"> <span class="verse v8" data-usfm="PSA.109.8"><span class="content"> </span></span><span class="verse v9" data-usfm="PSA.109.9"><span class="label">9</span><span class="content">ඔහුගේ දරුවෝ අනාථයෝ වෙත් වා!</span></span> 
     </div> 
     <div class="q2"> <span class="verse v9" data-usfm="PSA.109.9"><span class="content">ඔහුගේ බිරිඳ ද වැන්දඹුවක් වේ වා!</span></span> 
     </div> 
     <div class="q"> <span class="verse v9" data-usfm="PSA.109.9"><span class="content"> </span></span><span class="verse v10" data-usfm="PSA.109.10"><span class="label">10</span><span class="content">ඔහුගේ දරුවෝ ඉබාගාතේ යමින් සිඟා කත් වා!</span></span> 
     </div> 
     <div class="q2"> <span class="verse v10" data-usfm="PSA.109.10"><span class="content">ඔවුන් වාසය කරන පැල්පත්වලින් ඔව්හු පලවා හරිනු ලබත් වා!</span></span> 
     </div> 
     <div class="q"> <span class="verse v10" data-usfm="PSA.109.10"><span class="content"> </span></span><span class="verse v11" data-usfm="PSA.109.11"><span class="label">11</span><span class="content">ණය හිමියා ඔහු සන්තක සියල්ල ම පැහැර ගනී වා!</span></span> 
     </div> 
     <div class="q2"> <span class="verse v11" data-usfm="PSA.109.11"><span class="content">ඔහු වෙහෙස වී සපයා ගත් සියල්ල විදේශිකයෝ කොල්ලකත් වා!</span></span> 
     </div> 
     <div class="q"> <span class="verse v11" data-usfm="PSA.109.11"><span class="content"> </span></span><span class="verse v12" data-usfm="PSA.109.12"><span class="label">12</span><span class="content">ඔහුට කරුණා කරන්න කිසිවෙක් නො වේ වා!</span></span> 
     </div> 
     <div class="q2"> <span class="verse v12" data-usfm="PSA.109.12"><span class="content">ඔහුගේ අනාථ දරුවන්ට අනුකම්පා කරන්න කිසිවෙක් නොසිටී වා!</span></span> 
     </div> 
     <div class="q"> <span class="verse v12" data-usfm="PSA.109.12"><span class="content"> </span></span><span class="verse v13" data-usfm="PSA.109.13"><span class="label">13</span><span class="content">ඔහුගෙන් පැවත එන්නෝ වැනසී යත් වා!</span></span> 
     </div> 
     <div class="q2"> <span class="verse v13" data-usfm="PSA.109.13"><span class="content">මීළඟ පරම්පරාවේ දී ඔවුන්ගේ නම මැකී යේ වා!</span></span> 
     </div> 
     <div class="q"> <span class="verse v13" data-usfm="PSA.109.13"><span class="content"> </span></span><span class="verse v14" data-usfm="PSA.109.14"><span class="label">14</span><span class="content">ඔහුගේ පියවරුන්ගේ අයුතුකම සමිඳුන් ඉදිරියෙහි සිහිකරනු ලැබේ වා!</span></span> 
     </div> 
     <div class="q2"> <span class="verse v14" data-usfm="PSA.109.14"><span class="content">ඔහුගේ මවගේ පාප නොමැකේ වා!</span></span> 
     </div> 
     <div class="q"> <span class="verse v14" data-usfm="PSA.109.14"><span class="content"> </span></span><span class="verse v15" data-usfm="PSA.109.15"><span class="label">15</span><span class="content">සමිඳාණෝ ඔවුන්ගේ පව් නිතර ම සිහි කරන සේක් වා!</span></span> 
     </div> 
     <div class="q2"> <span class="verse v15" data-usfm="PSA.109.15"><span class="content">මිහි මත කිසිවෙක් ඔහු සිහි නොකෙරේ වා!</span></span> 
     </div> 
     <div class="q"> <span class="verse v15" data-usfm="PSA.109.15"><span class="content"> </span></span><span class="verse v16" data-usfm="PSA.109.16"><span class="label">16</span><span class="content">මේ මිනිසා, දයාව දැක්වීම අමතක කර දුප්පතා හා දිළිඳා ද බිඳුණු සිත් ඇත්තා ද මරුමුවට යන තෙක් පීඩා කෙළේ ය.</span></span> 
     </div> 
     <div class="q"> <span class="verse v16" data-usfm="PSA.109.16"><span class="content"> </span></span><span class="verse v17" data-usfm="PSA.109.17"><span class="label">17</span><span class="content">එසේ ය, සාප කිරීමට ඔහු ප්‍රිය විය;</span></span> 
     </div> 
     <div class="q2"> <span class="verse v17" data-usfm="PSA.109.17"><span class="content">ඒ සාපය ඔහු පිට ම පැමිණේ වා!</span></span> 
     </div> 
     <div class="q2"> <span class="verse v17" data-usfm="PSA.109.17"><span class="content">ඔහු ආශීර්වාද කිරීමට ප්‍රිය නො වී ය, ඒ ආශීර්වාදය ඔහුගෙන් දුරු වේ වා!</span></span> 
     </div> 
     <div class="q"> <span class="verse v17" data-usfm="PSA.109.17"><span class="content"> </span></span><span class="verse v18" data-usfm="PSA.109.18"><span class="label">18</span><span class="content">ඔහු තමාගේ වස්ත්‍රය ඇඳගන්නාක් මෙන් පහසුවෙන් සාප කෙළේ ය.</span></span> 
     </div> 
     <div class="q2"> <span class="verse v18" data-usfm="PSA.109.18"><span class="content">ඒ සාපය ඔහු තුළට දිය මෙන් ද ඔහුගේ ඇට තුළට තෙල් මෙන් ද උරාගනු ලැබේ වා!</span></span> 
     </div> 
     <div class="q"> <span class="verse v18" data-usfm="PSA.109.18"><span class="content"> </span></span><span class="verse v19" data-usfm="PSA.109.19"><span class="label">19</span><span class="content">ඇඟ දවටන සළුව මෙන් ද නිතර බඳින ඉඟ පටිය මෙන් ද ඒ සාපය ඔහු සමඟ නවතී වා!</span></span> 
     </div> 
     <div class="q"> <span class="verse v19" data-usfm="PSA.109.19"><span class="content"> </span></span><span class="verse v20" data-usfm="PSA.109.20"><span class="label">20</span><span class="content">මාගේ එදිරිකාරයන්ටත්, මට විරුද්ධ ව නපුරු දේ කියන්නන්ටත් සමිඳුන්ගෙන් ලැබෙන විපාකය ඒ සාපය වේ වා!</span></span> 
     </div> 
     <div class="q"> <span class="verse v20" data-usfm="PSA.109.20"><span class="content"> </span></span><span class="verse v21" data-usfm="PSA.109.21"><span class="label">21</span><span class="content">එහෙත්, මහෝත්තම දෙවි ස්වාමීනි, ඔබ පොරොන්දු වූ පරිදි මට පිහිට වුව මැනව;</span></span> 
     </div> 
     <div class="q2"> <span class="verse v21" data-usfm="PSA.109.21"><span class="content">ඔබේ තිර පෙම යහපත් බැවින් මා මුදාගත මැනව.</span></span> 
     </div> 
     <div class="q"> <span class="verse v21" data-usfm="PSA.109.21"><span class="content"> </span></span><span class="verse v22" data-usfm="PSA.109.22"><span class="label">22</span><span class="content">මන්ද, මම දුප්පත් ය;</span></span> 
     </div> 
     <div class="q2"> <span class="verse v22" data-usfm="PSA.109.22"><span class="content">අසරණ ය;</span></span> 
     </div> 
     <div class="q2"> <span class="verse v22" data-usfm="PSA.109.22"><span class="content">මා සිත සන්තාපයෙන් පෙළෙයි.</span></span> 
     </div> 
     <div class="q"> <span class="verse v22" data-usfm="PSA.109.22"><span class="content"> </span></span><span class="verse v23" data-usfm="PSA.109.23"><span class="label">23</span><span class="content">මම සවස සෙවණැල්ලක් මෙන් පහ වී යමි;</span></span> 
     </div> 
     <div class="q2"> <span class="verse v23" data-usfm="PSA.109.23"><span class="content">මම පළඟැටියෙකු මෙන් සුළඟට ගසාගෙන යනු ලබමි.</span></span> 
     </div> 
     <div class="q"> <span class="verse v23" data-usfm="PSA.109.23"><span class="content"> </span></span><span class="verse v24" data-usfm="PSA.109.24"><span class="label">24</span><span class="content">නිරාහාර ව සිටීමෙන් මාගේ මාංසය වැහැරී යෑම නිසා මා කෙසඟ වී ඇත.</span></span> 
     </div> 
     <div class="q"> <span class="verse v24" data-usfm="PSA.109.24"><span class="content"> </span></span><span class="verse v25" data-usfm="PSA.109.25"><span class="label">25</span><span class="content"> </span><span class="content">මම ඔවුන්ගේ නින්දාවට ලක් වී සිටිමි;</span></span> 
     </div> 
     <div class="q2"> <span class="verse v25" data-usfm="PSA.109.25"><span class="content">ඔව්හු මා දකින විට සරදම් කරමින් හිස් වනති.</span></span> 
     </div> 
     <div class="q"> <span class="verse v25" data-usfm="PSA.109.25"><span class="content"> </span></span><span class="verse v26" data-usfm="PSA.109.26"><span class="label">26</span><span class="content">මාගේ දෙවි සමිඳුනි, මට පිහිට වුව මැනව;</span></span> 
     </div> 
     <div class="q2"> <span class="verse v26" data-usfm="PSA.109.26"><span class="content">ඔබේ තිර පෙම ප්‍රකාරයට මා ගැළෙවුව මැනව.</span></span> 
     </div> 
     <div class="q"> <span class="verse v26" data-usfm="PSA.109.26"><span class="content"> </span></span><span class="verse v27" data-usfm="PSA.109.27"><span class="label">27</span><span class="content">එවිට මෙය, ඔබේ ක්‍රියාවක් බවත්, සමිඳුනි, ඔබ මෙය කළ බවත් ඔව්හු දැනගනිත් වා!</span></span> 
     </div> 
     <div class="q"> <span class="verse v27" data-usfm="PSA.109.27"><span class="content"> </span></span><span class="verse v28" data-usfm="PSA.109.28"><span class="label">28</span><span class="content">ඔවුන් මට සාප කරතත් ඔබ මට ආශීර්වාද කළ මැනව.</span></span> 
     </div> 
     <div class="q2"> <span class="verse v28" data-usfm="PSA.109.28"><span class="content">මට පීඩා කරන්නෝ ලජ්ජාවට පත් වෙත් වා!</span></span> 
     </div> 
     <div class="q2"> <span class="verse v28" data-usfm="PSA.109.28"><span class="content">ඔබේ මෙහෙකරුවා වන මම ප්‍රීතියට පත් වෙම් වා!</span></span> 
     </div> 
     <div class="q"> <span class="verse v28" data-usfm="PSA.109.28"><span class="content"> </span></span><span class="verse v29" data-usfm="PSA.109.29"><span class="label">29</span><span class="content">මාගේ එදිරිකාරයෝ අගෞරවයෙන් වැසී යෙත් වා!</span></span> 
     </div> 
     <div class="q2"> <span class="verse v29" data-usfm="PSA.109.29"><span class="content">උතුරු සළුවකින් මෙන් ඔවුන්ගේ ලජ්ජාව ඔව්හු වසාගනිත්වා.</span></span> 
     </div> 
     <div class="q"> <span class="verse v29" data-usfm="PSA.109.29"><span class="content"> </span></span><span class="verse v30" data-usfm="PSA.109.30"><span class="label">30</span><span class="content">මාගේ මුවින් සමිඳුන්ට බොහෝ සෙයින් තුති කරන්නෙමි;</span></span> 
     </div> 
     <div class="q2"> <span class="verse v30" data-usfm="PSA.109.30"><span class="content">එසේ ය, මහා සභාවේ දී එතුමන්ට ප්‍රශංසා කරන්නෙමි.</span></span> 
     </div> 
     <div class="q"> <span class="verse v30" data-usfm="PSA.109.30"><span class="content"> </span></span><span class="verse v31" data-usfm="PSA.109.31"><span class="label">31</span><span class="content">දිළිඳා මරණයට තීන්දු කරන්නන්ගෙන් ඔහු ගළවන පිණිස එතුමාණෝ ඔහුට ආරක්ෂාව වී සිටින සේක.</span></span> 
     </div> 
    </div> 
   </div> 
  </div>
 </body>
</html>