<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch85" data-usfm="PSA.85">  
     <div class="s1"> <span class="heading"><b>ජාතික අභිවෘද්ධිය සඳහා යාච්ඤාවක්</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.85.1"><span class="label">1</span><span class="content">සමිඳුනි,</span></span> 
     </div> 
     <div class="q2"> <span class="verse v1" data-usfm="PSA.85.1"><span class="content">ඔබ දේශයට කරුණා කළ සේක;</span></span> 
     </div> 
     <div class="q2"> <span class="verse v1" data-usfm="PSA.85.1"><span class="content">ජාකොබ්ගේ සම්පත ආපසු දුන් සේක.</span></span> 
     </div> 
     <div class="q"> <span class="verse v1" data-usfm="PSA.85.1"><span class="content"> </span></span><span class="verse v2" data-usfm="PSA.85.2"><span class="label">2</span><span class="content">ඔබ ඔබේ සෙනඟගේ වරදට කමා කළ සේක;</span></span> 
     </div> 
     <div class="q2"> <span class="verse v2" data-usfm="PSA.85.2"><span class="content">ඔවුන්ගේ සියලු ම පාපවලට ද සමාව දුන් සේක.</span></span> 
     </div> 
     <div class="q"> <span class="verse v2" data-usfm="PSA.85.2"><span class="content"> </span></span><span class="verse v3" data-usfm="PSA.85.3"><span class="label">3</span><span class="content">ඔබ ඔබේ සියලු කෝපාග්නිය නිවාදැමූ සේක;</span></span> 
     </div> 
     <div class="q2"> <span class="verse v3" data-usfm="PSA.85.3"><span class="content">ඔබේ ඇවිලෙන උදහස පහකළ සේක.</span></span> 
     </div> 
     <div class="q"> <span class="verse v3" data-usfm="PSA.85.3"><span class="content"> </span></span><span class="verse v4" data-usfm="PSA.85.4"><span class="label">4</span><span class="content">අපේ ගැළවුම්කාර දෙවිඳුනි, අප ආපසු ගෙන අව මැනව.</span></span> 
     </div> 
     <div class="q2"> <span class="verse v4" data-usfm="PSA.85.4"><span class="content">ඔබේ කෝපය අප වෙතින් ඉවත් කළ මැනව.</span></span> 
     </div> 
     <div class="q"> <span class="verse v4" data-usfm="PSA.85.4"><span class="content"> </span></span><span class="verse v5" data-usfm="PSA.85.5"><span class="label">5</span><span class="content">සදහට ම ඔබ අප සමඟ උදහස් ව සිටින සේක් ද?</span></span> 
     </div> 
     <div class="q2"> <span class="verse v5" data-usfm="PSA.85.5"><span class="content">ඔබේ කෝපය පරපුරෙන් පරපුරට ඇවිළි ඇවිළී යන්න ඉඩ දෙන සේක් ද?</span></span> 
     </div> 
     <div class="q"> <span class="verse v5" data-usfm="PSA.85.5"><span class="content"> </span></span><span class="verse v6" data-usfm="PSA.85.6"><span class="label">6</span><span class="content">ඔබේ සෙනඟ ඔබ තුළ ප්‍රීති ප්‍රමෝද වන පිණිස ඔබ යළි අපට ජීවනය දුන මැනව.</span></span> 
     </div> 
     <div class="q"> <span class="verse v6" data-usfm="PSA.85.6"><span class="content"> </span></span><span class="verse v7" data-usfm="PSA.85.7"><span class="label">7</span><span class="content">සමිඳුනි, ඔබේ තිර පෙම අපට පෙන්නුව මැනව.</span></span> 
     </div> 
     <div class="q2"> <span class="verse v7" data-usfm="PSA.85.7"><span class="content">ගැළවීමේ පිහිට අපට ද දානය කළ මැනව.</span></span> 
     </div> 
     <div class="q"> <span class="verse v7" data-usfm="PSA.85.7"><span class="content"> </span></span><span class="verse v8" data-usfm="PSA.85.8"><span class="label">8</span><span class="content">දෙව් සමිඳුන් වදාරන වදනට සවන් දෙමි,</span></span> 
     </div> 
     <div class="q2"> <span class="verse v8" data-usfm="PSA.85.8"><span class="content">මන්ද, සිය සෙනඟට ද සැදැහැවතුන්ට ද එතුමාණන් තුළ විශ්වාසය තබන අයට ද සමිඳාණෝ සාමදානය දීමට පොරොන්දු වූ සේක.</span></span> 
     </div> 
     <div class="q"> <span class="verse v8" data-usfm="PSA.85.8"><span class="content"> </span></span><span class="verse v9" data-usfm="PSA.85.9"><span class="label">9</span><span class="content">එතුමන් හට ගරුබිය පාන අයට ගැළවීම ඉතා සමීප ව ඇත්තේ ය.</span></span> 
     </div> 
     <div class="q2"> <span class="verse v9" data-usfm="PSA.85.9"><span class="content">සත්තට ම එතුමන්ගේ මහිමාලංකාරය අප රටෙහි බබළන්නේ ය.</span></span> 
     </div> 
     <div class="q"> <span class="verse v9" data-usfm="PSA.85.9"><span class="content"> </span></span><span class="verse v10" data-usfm="PSA.85.10"><span class="label">10</span><span class="content">තිර පෙම සහ විශ්වාසවන්තකම හමු වන්නේ ය.</span></span> 
     </div> 
     <div class="q2"> <span class="verse v10" data-usfm="PSA.85.10"><span class="content">දැහැමි බව සහ සාමය වැළඳ ගන්නේ ය.</span></span> 
     </div> 
     <div class="q"> <span class="verse v10" data-usfm="PSA.85.10"><span class="content"> </span></span><span class="verse v11" data-usfm="PSA.85.11"><span class="label">11</span><span class="content">විශ්වාසවන්තකම මිහි තලයෙන් ඉහළට නඟින්නේ ය.</span></span> 
     </div> 
     <div class="q2"> <span class="verse v11" data-usfm="PSA.85.11"><span class="content">දැහැමි බව සගලොවින් පහළට බසින්නේ ය.</span></span> 
     </div> 
     <div class="q"> <span class="verse v11" data-usfm="PSA.85.11"><span class="content"> </span></span><span class="verse v12" data-usfm="PSA.85.12"><span class="label">12</span><span class="content">සමිඳාණෝ අප සමෘද්ධිමත් කරන සේක.</span></span> 
     </div> 
     <div class="q2"> <span class="verse v12" data-usfm="PSA.85.12"><span class="content">අපේ දේශය එහි පලදාව නිපදවන්නේ ය.</span></span> 
     </div> 
     <div class="q"> <span class="verse v12" data-usfm="PSA.85.12"><span class="content"> </span></span><span class="verse v13" data-usfm="PSA.85.13"><span class="label">13</span><span class="content">දැහැමි බව එතුමන්ට පෙරටු ව යන්නේ ය.</span></span> 
     </div> 
     <div class="q2"> <span class="verse v13" data-usfm="PSA.85.13"><span class="content">එතුමන්ගේ පා සළකුණු මාර්ගයක් වන්නේ ය.</span></span> 
     </div> 
    </div> 
   </div> 
  </div>
 </body>
</html>