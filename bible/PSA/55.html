<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch55" data-usfm="PSA.55">  
     <div class="s1"> <span class="heading"><b>පීඩනයේ දී යැදුම</b></span> 
     </div> 
     <div class="cd"> <span class="heading"><b>දාවිත්ගේ සංගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.55.1"><span class="label">1</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.55.1"><span class="content">මාගේ යැදුමට සවන් දුන මැනව;</span></span> 
     </div> 
     <div class="q2"> <span class="verse v1" data-usfm="PSA.55.1"><span class="content">මාගේ ඉල්ලීම පැහැර නොහැරිය මැනව.</span></span> 
     </div> 
     <div class="q"> <span class="verse v1" data-usfm="PSA.55.1"><span class="content"> </span></span><span class="verse v2" data-usfm="PSA.55.2"><span class="label">2</span><span class="content">මා කියන දේ සලකා පිළිතුරු දුන මැනව.</span></span> 
     </div> 
     <div class="q2"> <span class="verse v2" data-usfm="PSA.55.2"><span class="content">මම කරදරයෙහි ගිලී සිටිමි.</span></span> 
     </div> 
     <div class="q"> <span class="verse v2" data-usfm="PSA.55.2"><span class="content"> </span></span><span class="verse v3" data-usfm="PSA.55.3"><span class="label">3</span><span class="content">සතුරාගේ ගෝරනාඩුවෙන් ද දුදනාගේ පීඩනයෙන් ද මම තැතිගනිමි.</span></span> 
     </div> 
     <div class="q2"> <span class="verse v3" data-usfm="PSA.55.3"><span class="content">ඔව්හු මා පිට කරදර පටවා මට සතුරුකම් කරන්නෝ ය.</span></span> 
     </div> 
     <div class="q"> <span class="verse v3" data-usfm="PSA.55.3"><span class="content"> </span></span><span class="verse v4" data-usfm="PSA.55.4"><span class="label">4</span><span class="content">මාගේ හදවත ගැහි ගැහී ඇත්තේ ය;</span></span> 
     </div> 
     <div class="q2"> <span class="verse v4" data-usfm="PSA.55.4"><span class="content">මරණ බිය මා ලුහුබැඳ එන්නේ ය.</span></span> 
     </div> 
     <div class="q"> <span class="verse v4" data-usfm="PSA.55.4"><span class="content"> </span></span><span class="verse v5" data-usfm="PSA.55.5"><span class="label">5</span><span class="content">භීතිය ද ත්‍රාසය ද මට තදින් පීඩා කරන්නේ ය;</span></span> 
     </div> 
     <div class="q2"> <span class="verse v5" data-usfm="PSA.55.5"><span class="content">බියෙන් මාගේ ඇඟ කිලිපොළා යන්නේ ය.</span></span> 
     </div> 
     <div class="q"> <span class="verse v5" data-usfm="PSA.55.5"><span class="content"> </span></span><span class="verse v6" data-usfm="PSA.55.6"><span class="label">6</span><span class="content">අනේ!</span></span> 
     </div> 
     <div class="q2"> <span class="verse v6" data-usfm="PSA.55.6"><span class="content">මටත් පරෙවියෙකුට මෙන් පියාපත් ඇත්නම්!</span></span> 
     </div> 
     <div class="q2"> <span class="verse v6" data-usfm="PSA.55.6"><span class="content">එවිට මම පියාඹා ගොස් විවේකය ලබන්නෙමි.</span></span> 
     </div> 
     <div class="q"> <span class="verse v6" data-usfm="PSA.55.6"><span class="content"> </span></span><span class="verse v7" data-usfm="PSA.55.7"><span class="label">7</span><span class="content">මම බොහෝ ඈතට ම පියාඹා යන්නෙමි;</span></span> 
     </div> 
     <div class="q2"> <span class="verse v7" data-usfm="PSA.55.7"><span class="content">පාළුකරයට ගොස් පදිංචි වන්නෙමි.</span></span> 
     </div> 
     <div class="q"> <span class="verse v7" data-usfm="PSA.55.7"><span class="content"> </span></span><span class="verse v8" data-usfm="PSA.55.8"><span class="label">8</span><span class="content">සැඬ සුළඟින් සහ චණ්ඩ මාරුතයෙන් මම අහක් ව යන්නෙමි.</span></span> 
     </div> 
     <div class="q2"> <span class="verse v8" data-usfm="PSA.55.8"><span class="content">මාගේ අභය භූමියට වහා ඉගිල යන්නෙමි.</span></span> 
     </div> 
     <div class="q"> <span class="verse v8" data-usfm="PSA.55.8"><span class="content"> </span></span><span class="verse v9" data-usfm="PSA.55.9"><span class="label">9</span><span class="content">සමිඳුනි, ඔවුන්ගේ කතාව වියවුල් කළ මැනව.</span></span> 
     </div> 
     <div class="q2"> <span class="verse v9" data-usfm="PSA.55.9"><span class="content">මන්ද, නුවර තුළ සැහැසිකම ද ආරාවුල ද මට පෙනේ.</span></span> 
     </div> 
     <div class="q"> <span class="verse v9" data-usfm="PSA.55.9"><span class="content"> </span></span><span class="verse v10" data-usfm="PSA.55.10"><span class="label">10</span><span class="content">දිවා රෑ දෙක්හි ඒවා පවුරු මත සැරිසරන්නේ ය;</span></span> 
     </div> 
     <div class="q2"> <span class="verse v10" data-usfm="PSA.55.10"><span class="content">එහි අපරාධය ද මැරවරකම ද ඇත්තේ ය.</span></span> 
     </div> 
     <div class="q"> <span class="verse v10" data-usfm="PSA.55.10"><span class="content"> </span></span><span class="verse v11" data-usfm="PSA.55.11"><span class="label">11</span><span class="content">නුවර මැද දුෂ්ටකම් බහුල ව ඇත්තේ ය.</span></span> 
     </div> 
     <div class="q2"> <span class="verse v11" data-usfm="PSA.55.11"><span class="content">එහි වෙළෙඳ පොළෙහි ඇති අපරාධයට හා වංචාවට කෙළවරක් නැත්තේ ය.</span></span> 
     </div> 
     <div class="q"> <span class="verse v11" data-usfm="PSA.55.11"><span class="content"> </span></span><span class="verse v12" data-usfm="PSA.55.12"><span class="label">12</span><span class="content">මට අපවාද කළෝ සතුරෝ නම්, එය මට ඉවසා ගන්නට තිබුණේ ය;</span></span> 
     </div> 
     <div class="q2"> <span class="verse v12" data-usfm="PSA.55.12"><span class="content">මට සතුරු ව නැඟිට සිටියෝ එදිරිකාරයෝ නම්, මට ඔවුන්ගෙන් සැඟවෙන්නට තිබුණේ ය.</span></span> 
     </div> 
     <div class="q"> <span class="verse v12" data-usfm="PSA.55.12"><span class="content"> </span></span><span class="verse v13" data-usfm="PSA.55.13"><span class="label">13</span><span class="content">එසේ කෙළේ, මා හා සමාන කෙනෙකු වන ඔබ ය;</span></span> 
     </div> 
     <div class="q2"> <span class="verse v13" data-usfm="PSA.55.13"><span class="content">මාගේ හිත මිතුරා ද සහකාරයා ද ඔබ ය.</span></span> 
     </div> 
     <div class="q"> <span class="verse v13" data-usfm="PSA.55.13"><span class="content"> </span></span><span class="verse v14" data-usfm="PSA.55.14"><span class="label">14</span><span class="content">අපි එකට සතුටු සාමීචි කතාවේ යෙදුණෙමු;</span></span> 
     </div> 
     <div class="q2"> <span class="verse v14" data-usfm="PSA.55.14"><span class="content">එකට දෙව් මැදුරෙහි නමස්කාර කෙළෙමු.</span></span> 
     </div> 
     <div class="q"> <span class="verse v14" data-usfm="PSA.55.14"><span class="content"> </span></span><span class="verse v15" data-usfm="PSA.55.15"><span class="label">15</span><span class="content">අකාල මරණය සතුරන් පිට පැමිණේ වා!</span></span> 
     </div> 
     <div class="q2"> <span class="verse v15" data-usfm="PSA.55.15"><span class="content">ඔව්හු පණපිටින් පාතාලයට යත් වා!</span></span> 
     </div> 
     <div class="q2"> <span class="verse v15" data-usfm="PSA.55.15"><span class="content">මන්ද, ඔවුන්ගේ සිත්හි හා නිවෙස්හි දුෂ්ටකම ඇත්තේ ය.</span></span> 
     </div> 
     <div class="q"> <span class="verse v15" data-usfm="PSA.55.15"><span class="content"> </span></span><span class="verse v16" data-usfm="PSA.55.16"><span class="label">16</span><span class="content">මම දෙවිඳාණන්ට හඬගසන්නෙමි;</span></span> 
     </div> 
     <div class="q2"> <span class="verse v16" data-usfm="PSA.55.16"><span class="content">සමිඳාණෝ මා ගළවන සේක.</span></span> 
     </div> 
     <div class="q"> <span class="verse v16" data-usfm="PSA.55.16"><span class="content"> </span></span><span class="verse v17" data-usfm="PSA.55.17"><span class="label">17</span><span class="content">උදය, මද්දහන හා සවස මාගේ මැසිවිලි කිය කියා මම වැලපෙන්නෙමි.</span></span> 
     </div> 
     <div class="q2"> <span class="verse v17" data-usfm="PSA.55.17"><span class="content">එතුමාණෝ මා හඬට සවන් දෙන සේක.</span></span> 
     </div> 
     <div class="q"> <span class="verse v17" data-usfm="PSA.55.17"><span class="content"> </span></span><span class="verse v18" data-usfm="PSA.55.18"><span class="label">18</span><span class="content">මට විරුද්ධ ව කරන ලද සටනින් එතුමාණෝ මා මුදා මට සාමදානය දුන් සේක.</span></span> 
     </div> 
     <div class="q"> <span class="verse v18" data-usfm="PSA.55.18"><span class="content">මන්ද, බොහෝ දෙනා මට විරුද්ධ ව සිටියෝ ය.</span></span> 
     </div> 
     <div class="q"> <span class="verse v18" data-usfm="PSA.55.18"><span class="content"> </span></span><span class="verse v19" data-usfm="PSA.55.19"><span class="label">19</span><span class="content">අතීතයේ සිට සිහසුන් අරා සිටින දෙවිඳාණෝ මට සවන් දී පිළිතුරු දුන් සේක.</span></span> 
     </div> 
     <div class="q2"> <span class="verse v19" data-usfm="PSA.55.19"><span class="content">මන්ද, මාගේ සතුරෝ නීතිය නොරකිති;</span></span> 
     </div> 
     <div class="q2"> <span class="verse v19" data-usfm="PSA.55.19"><span class="content">දෙවිඳුන් හට ගරුබිය නොදක්වති.</span></span> 
     </div> 
     <div class="q"> <span class="verse v19" data-usfm="PSA.55.19"><span class="content"> </span></span><span class="verse v20" data-usfm="PSA.55.20"><span class="label">20</span><span class="content">සතුරා තම මිතුරා හට විරුද්ධ ව තම අත දිගු කෙළේ ය;</span></span> 
     </div> 
     <div class="q2"> <span class="verse v20" data-usfm="PSA.55.20"><span class="content">එසේ කොට, ඔහු ගිවිසුම කඩ කෙළේ ය.</span></span> 
     </div> 
     <div class="q"> <span class="verse v20" data-usfm="PSA.55.20"><span class="content"> </span></span><span class="verse v21" data-usfm="PSA.55.21"><span class="label">21</span><span class="content">බද්ධ වෛරය සිත තුළ පැසෙන නමුත්,</span></span> 
     </div> 
     <div class="q2"> <span class="verse v21" data-usfm="PSA.55.21"><span class="content">ඔහුගේ කතාව වෙඬෙරු මෙන් සුමුදු ය;</span></span> 
     </div> 
     <div class="q2"> <span class="verse v21" data-usfm="PSA.55.21"><span class="content">ඔහුගේ වචන, තෙලට වඩා මොළොක් ය.</span></span> 
     </div> 
     <div class="q2"> <span class="verse v21" data-usfm="PSA.55.21"><span class="content">එහෙත් ඒවා, මුවහත් කඩු පහර මෙන් වූයේ ය.</span></span> 
     </div> 
     <div class="q"> <span class="verse v21" data-usfm="PSA.55.21"><span class="content"> </span></span><span class="verse v22" data-usfm="PSA.55.22"><span class="label">22</span><span class="content">ඔබේ දුක් බර සමිඳුන් පාමුල තබන්න;</span></span> 
     </div> 
     <div class="q2"> <span class="verse v22" data-usfm="PSA.55.22"><span class="content">එතුමාණෝ ඔබ ආරක්ෂා කරන සේක;</span></span> 
     </div> 
     <div class="q2"> <span class="verse v22" data-usfm="PSA.55.22"><span class="content">සැදැහැවතුන්ගේ වැටීමට කිසි දා ඉඩ නොදෙන සේක.</span></span> 
     </div> 
     <div class="q"> <span class="verse v22" data-usfm="PSA.55.22"><span class="content"> </span></span><span class="verse v23" data-usfm="PSA.55.23"><span class="label">23</span><span class="content">දෙවිඳුනි, ඔබ ඔවුන් වළ පත්ලට නෙරපා ලන සේක.</span></span> 
     </div> 
     <div class="q2"> <span class="verse v23" data-usfm="PSA.55.23"><span class="content">මිනීමරුවන් ද කපටියන් ද අඩු වයසින් මියයනු ඇත.</span></span> 
     </div> 
     <div class="q2"> <span class="verse v23" data-usfm="PSA.55.23"><span class="content">එහෙත් දෙවිඳුනි, මම නම්, ඔබ කෙරෙහි විශ්වාස කරන්නෙමි.</span></span> 
     </div> 
    </div> 
   </div> 
  </div>
 </body>
</html>