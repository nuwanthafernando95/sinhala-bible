<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch72" data-usfm="PSA.72">  
     <div class="s1"> <span class="heading"><b>රාජකීය ස්තෝත්‍රයක්</b></span> 
     </div> 
     <div class="cd"> <span class="heading"><b>සලමොන් රජුගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.72.1"><span class="label">1</span><span class="content">දෙවිඳුනි, රජතුමාට ඔබගේ විනිශ්චය කිරීමේ ඥානය දුන මැනව!</span></span> 
     </div> 
     <div class="q2"> <span class="verse v1" data-usfm="PSA.72.1"><span class="content">රජ කුමරු හට යුක්තිගරුක ව ක්‍රියා කිරීමට ඔබගේ හැකියාව දුන මැනව!</span></span> 
     </div> 
     <div class="q"> <span class="verse v1" data-usfm="PSA.72.1"><span class="content"> </span></span><span class="verse v2" data-usfm="PSA.72.2"><span class="label">2</span><span class="content">එවිට එතුමා ඔබේ ජනතාව සාධාරණ ලෙස පාලනය කරන්නේ ය.</span></span> 
     </div> 
     <div class="q2"> <span class="verse v2" data-usfm="PSA.72.2"><span class="content">ඔබේ පීඩිත ජනතාවට යුක්තිය ඉටු කරන්නේ ය.</span></span> 
     </div> 
     <div class="q"> <span class="verse v2" data-usfm="PSA.72.2"><span class="content"> </span></span><span class="verse v3" data-usfm="PSA.72.3"><span class="label">3</span><span class="content">කඳු වැටි ඔබේ ජනතාවට සමෘද්ධිය ගෙනේ වා!</span></span> 
     </div> 
     <div class="q2"> <span class="verse v3" data-usfm="PSA.72.3"><span class="content">කඳුහෙල් ඔබේ ජනතාවට යුක්තිය ඉටු කෙරේ වා!</span></span> 
     </div> 
     <div class="q"> <span class="verse v3" data-usfm="PSA.72.3"><span class="content"> </span></span><span class="verse v4" data-usfm="PSA.72.4"><span class="label">4</span><span class="content">රජ තෙම ජනතාව අතර දිළිඳුන්ගේ නඩු විසඳා වා!</span></span> 
     </div> 
     <div class="q2"> <span class="verse v4" data-usfm="PSA.72.4"><span class="content">අසරණයන් මුදාගනී වා!</span></span> 
     </div> 
     <div class="q2"> <span class="verse v4" data-usfm="PSA.72.4"><span class="content">පීඩාකරුවන් වනසා වා!</span></span> 
     </div> 
     <div class="q"> <span class="verse v4" data-usfm="PSA.72.4"><span class="content"> </span></span><span class="verse v5" data-usfm="PSA.72.5"><span class="label">5</span><span class="content">ඉර හඳ පවතින තාක් ඔබේ ජනතාව ඔබට නමදිත් වා!</span></span> 
     </div> 
     <div class="q2"> <span class="verse v5" data-usfm="PSA.72.5"><span class="content">පරපුරෙන් පරපුරට ම එලෙස කරත් වා!</span></span> 
     </div> 
     <div class="q"> <span class="verse v5" data-usfm="PSA.72.5"><span class="content"> </span></span><span class="verse v6" data-usfm="PSA.72.6"><span class="label">6</span><span class="content">කැපූ තණ කෙත් මත වර්ෂාව මෙන් රජ තෙම වැජඹේ වා!</span></span> 
     </div> 
     <div class="q2"> <span class="verse v6" data-usfm="PSA.72.6"><span class="content">වියළි බිම මත වැසි මෙන් නිරිඳු වඩී වා!</span></span> 
     </div> 
     <div class="q"> <span class="verse v6" data-usfm="PSA.72.6"><span class="content"> </span></span><span class="verse v7" data-usfm="PSA.72.7"><span class="label">7</span><span class="content">එතුමන් සමයෙහි දමිටු බව දියුණු වේ වා!</span></span> 
     </div> 
     <div class="q2"> <span class="verse v7" data-usfm="PSA.72.7"><span class="content">ඉර හඳ පවතින තෙක් සාමය පැතිරේ වා!</span></span> 
     </div> 
     <div class="q"> <span class="verse v7" data-usfm="PSA.72.7"><span class="content"> </span></span><span class="verse v8" data-usfm="PSA.72.8"><span class="label">8</span><span class="content"> </span><span class="content">මුහුදින් මුහුදට එතුමාගේ රජ දහන පැතිරේ වා!</span></span> 
     </div> 
     <div class="q2"> <span class="verse v8" data-usfm="PSA.72.8"><span class="content">යුප්‍රටීස් නදියේ සිට පොළොවේ කෙළවර දක්වා එසේ ම වේ වා!</span></span> 
     </div> 
     <div class="q"> <span class="verse v8" data-usfm="PSA.72.8"><span class="content"> </span></span><span class="verse v9" data-usfm="PSA.72.9"><span class="label">9</span><span class="content">එතුමන් අබිමුව මරුකතර වැසියෝ වැඳ වැටෙන්නෝ ය;</span></span> 
     </div> 
     <div class="q2"> <span class="verse v9" data-usfm="PSA.72.9"><span class="content">එතුමාගේ සතුරෝ මුණින්තළා වී වැඳ වැටෙන්නෝ ය;</span></span> 
     </div> 
     <div class="q"> <span class="verse v9" data-usfm="PSA.72.9"><span class="content"> </span></span><span class="verse v10" data-usfm="PSA.72.10"><span class="label">10</span><span class="content">තාර්ෂිෂ්හි සහ ද්වීපවල රජවරු එතුමාට කප්පම් ගෙවන්නෝ ය;</span></span> 
     </div> 
     <div class="q2"> <span class="verse v10" data-usfm="PSA.72.10"><span class="content">ෂෙබා සහ සේබාහි රජවරු පඬුරු පුදන්නෝ ය;</span></span> 
     </div> 
     <div class="q"> <span class="verse v10" data-usfm="PSA.72.10"><span class="content"> </span></span><span class="verse v11" data-usfm="PSA.72.11"><span class="label">11</span><span class="content">එතුමන් අබිමුව රජවරු වැඳ වැටෙන්නෝ ය;</span></span> 
     </div> 
     <div class="q2"> <span class="verse v11" data-usfm="PSA.72.11"><span class="content">සියලු ජාතීහු එතුමාට මෙහෙ කරන්නෝ ය.</span></span> 
     </div> 
     <div class="q"> <span class="verse v11" data-usfm="PSA.72.11"><span class="content"> </span></span><span class="verse v12" data-usfm="PSA.72.12"><span class="label">12</span><span class="content">එතුමා සහන පතා මොරගසන අසරණයන් මුදාගත්තේ ය;</span></span> 
     </div> 
     <div class="q2"> <span class="verse v12" data-usfm="PSA.72.12"><span class="content">පිහිට නැති පීඩිතයන් ද නිදහස් කරගත්තේ ය.</span></span> 
     </div> 
     <div class="q"> <span class="verse v12" data-usfm="PSA.72.12"><span class="content"> </span></span><span class="verse v13" data-usfm="PSA.72.13"><span class="label">13</span><span class="content">එතුමා, දුගී දුප්පතුන්ට හා දුබලුන්ට අනුකම්පා කරන්නේ ය;</span></span> 
     </div> 
     <div class="q2"> <span class="verse v13" data-usfm="PSA.72.13"><span class="content">දිළිඳුන්ගේ ජීවිත මුදාගත්තේ ය.</span></span> 
     </div> 
     <div class="q"> <span class="verse v13" data-usfm="PSA.72.13"><span class="content"> </span></span><span class="verse v14" data-usfm="PSA.72.14"><span class="label">14</span><span class="content">එතුමා, අයුතු පීඩනයෙන් හා සැහැසිකමෙන් ඔවුන් ගළවන්නේ ය;</span></span> 
     </div> 
     <div class="q2"> <span class="verse v14" data-usfm="PSA.72.14"><span class="content">ඔවුන්ගේ ජීවිත අගය කොට සලකන්නේ ය.</span></span> 
     </div> 
     <div class="q"> <span class="verse v14" data-usfm="PSA.72.14"><span class="content"> </span></span><span class="verse v15" data-usfm="PSA.72.15"><span class="label">15</span><span class="content">එතුමා චිරාත් කාලයක් ජීවත් වේ වා!</span></span> 
     </div> 
     <div class="q2"> <span class="verse v15" data-usfm="PSA.72.15"><span class="content">ෂෙබාහි රත්රන් එතුමාට පුදනු ලැබේ වා!</span></span> 
     </div> 
     <div class="q2"> <span class="verse v15" data-usfm="PSA.72.15"><span class="content">නිරතුරු එතුමා උදෙසා අයැදුම් කරනු ලැබේ වා!</span></span> 
     </div> 
     <div class="q2"> <span class="verse v15" data-usfm="PSA.72.15"><span class="content">දවස පුරා ආසිරි පතනු ලැබේ වා!</span></span> 
     </div> 
     <div class="q"> <span class="verse v15" data-usfm="PSA.72.15"><span class="content"> </span></span><span class="verse v16" data-usfm="PSA.72.16"><span class="label">16</span><span class="content">කඳු මත ගොයම් ලෙළ දේ වා!</span></span> 
     </div> 
     <div class="q2"> <span class="verse v16" data-usfm="PSA.72.16"><span class="content">ධාන්‍ය බහුල ව ඉතිරේ වා!</span></span> 
     </div> 
     <div class="q2"> <span class="verse v16" data-usfm="PSA.72.16"><span class="content">ලෙබනොන්හි මෙන් පලදාව සරුසාර වේ වා!</span></span> 
     </div> 
     <div class="q2"> <span class="verse v16" data-usfm="PSA.72.16"><span class="content">කෙතේ තණ මෙන් වැසියන්ගෙන් නගර සපිරේ වා!</span></span> 
     </div> 
     <div class="q"> <span class="verse v16" data-usfm="PSA.72.16"><span class="content"> </span></span><span class="verse v17" data-usfm="PSA.72.17"><span class="label">17</span><span class="content">එතුමාගේ නාමය සදහට ම පවතී වා!</span></span> 
     </div> 
     <div class="q2"> <span class="verse v17" data-usfm="PSA.72.17"><span class="content">ඉර හඳ පවතින තෙක් එතුමාට කීර්තිය අත් වේ වා!</span></span> 
     </div> 
     <div class="q2"> <span class="verse v17" data-usfm="PSA.72.17"><span class="content">එතුමා අතින් සව් සත ආසිරි ලබත් වා!</span></span> 
     </div> 
     <div class="q2"> <span class="verse v17" data-usfm="PSA.72.17"><span class="content">සියලු ජාතීහු එතුමාට සව්සිරි පතත් වා!</span></span> 
     </div> 
     <div class="q"> <span class="verse v17" data-usfm="PSA.72.17"><span class="content"> </span></span><span class="verse v18" data-usfm="PSA.72.18"><span class="label">18</span><span class="content">ඉශ්රායෙල්වරුන්ගේ දෙවිඳුන් හට, දෙවි සමිඳුන් හට, පැසසුම් වේ වා!</span></span> 
     </div> 
     <div class="q2"> <span class="verse v18" data-usfm="PSA.72.18"><span class="content">අරුමපුදුම දේ කරන්නේ එතුමාණෝ පමණක් ය.</span></span> 
     </div> 
     <div class="q"> <span class="verse v18" data-usfm="PSA.72.18"><span class="content"> </span></span><span class="verse v19" data-usfm="PSA.72.19"><span class="label">19</span><span class="content">එතුමන්ගේ ශ්‍රී නාමයට සදා පැසසුම් වේ වා!</span></span> 
     </div> 
     <div class="q2"> <span class="verse v19" data-usfm="PSA.72.19"><span class="content">එතුමන්ගේ මහිමය ලොව පුරා පැතිරේ වා!</span></span> 
     </div> 
     <div class="q2"> <span class="verse v19" data-usfm="PSA.72.19"><span class="content">එසේ ම වේ වා! එසේ ම වේ වා!</span></span> 
     </div> 
     <div class="q"> <span class="verse v19" data-usfm="PSA.72.19"><span class="content"> </span></span><span class="verse v20" data-usfm="PSA.72.20"><span class="label">20</span><span class="content">ජෙස්සේගේ පුත් දාවිත්ගේ යැදුම මෙසේ අවසන් වේ.</span></span> 
     </div> 
    </div> 
   </div> 
  </div>
 </body>
</html>