<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch116" data-usfm="PSA.116">  
     <div class="s1"> <span class="heading"><b>මරණින් මිදීම ගැන ස්තුති දීම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.116.1"><span class="label">1</span><span class="content">සමිඳුන්ට ප්‍රේම කරමි, මන්ද, එතුමාණෝ මගේ අයැදුම ද මාගේ කන්නලව්ව ද ඇසූ සේක.</span></span> 
     </div> 
     <div class="q"> <span class="verse v1" data-usfm="PSA.116.1"><span class="content"> </span></span><span class="verse v2" data-usfm="PSA.116.2"><span class="label">2</span><span class="content">එතුමාණන් මා දෙසට කන් යොමු කළ බැවින් දිවි ඇතිතාක් මම එතුමන්ට යාච්ඤා කරන්නෙමි.</span></span> 
     </div> 
     <div class="q"> <span class="verse v2" data-usfm="PSA.116.2"><span class="content"> </span></span><span class="verse v3" data-usfm="PSA.116.3"><span class="label">3</span><span class="content">මාරක රැහැනෙන් මම වෙළුණෙමි.</span></span> 
     </div> 
     <div class="q2"> <span class="verse v3" data-usfm="PSA.116.3"><span class="content">පාතාලයේ වේදනා මා අසු කරගත්තේ ය;</span></span> 
     </div> 
     <div class="q2"> <span class="verse v3" data-usfm="PSA.116.3"><span class="content">විපත හා දුක මා වෙළාගත්තේ ය.</span></span> 
     </div> 
     <div class="q"> <span class="verse v3" data-usfm="PSA.116.3"><span class="content"> </span></span><span class="verse v4" data-usfm="PSA.116.4"><span class="label">4</span><span class="content">එවිට මම සමිඳුන්ගේ නාමයෙන් අයැදිමි;</span></span> 
     </div> 
     <div class="q2"> <span class="verse v4" data-usfm="PSA.116.4"><span class="content">“සමිඳුනි, මා මිදුව මැනවැ”යි කීමි.</span></span> 
     </div> 
     <div class="q"> <span class="verse v4" data-usfm="PSA.116.4"><span class="content"> </span></span><span class="verse v5" data-usfm="PSA.116.5"><span class="label">5</span><span class="content">සමිඳාණෝ දයාවන්ත ය;</span></span> 
     </div> 
     <div class="q2"> <span class="verse v5" data-usfm="PSA.116.5"><span class="content">දැහැමි ය.</span></span> 
     </div> 
     <div class="q2"> <span class="verse v5" data-usfm="PSA.116.5"><span class="content">එසේ ය, අපේ දෙවිඳාණෝ අනුකම්පාවෙන් යුක්ත ය.</span></span> 
     </div> 
     <div class="q"> <span class="verse v5" data-usfm="PSA.116.5"><span class="content"> </span></span><span class="verse v6" data-usfm="PSA.116.6"><span class="label">6</span><span class="content">සමිඳාණෝ නිහතමානි අය සුරකින සේක.</span></span> 
     </div> 
     <div class="q2"> <span class="verse v6" data-usfm="PSA.116.6"><span class="content">මා අනතුරේ වැටී සිටිය දී එතුමාණෝ මා ගළවාගත් සේක.</span></span> 
     </div> 
     <div class="q"> <span class="verse v6" data-usfm="PSA.116.6"><span class="content"> </span></span><span class="verse v7" data-usfm="PSA.116.7"><span class="label">7</span><span class="content">මාගේ සිත, යළි සන්සුන් වන්න.</span></span> 
     </div> 
     <div class="q2"> <span class="verse v7" data-usfm="PSA.116.7"><span class="content">මන්ද, සමිඳාණෝ ඔබට බොහෝ සේ යහපත්කම් කළ සේක.</span></span> 
     </div> 
     <div class="q"> <span class="verse v7" data-usfm="PSA.116.7"><span class="content"> </span></span><span class="verse v8" data-usfm="PSA.116.8"><span class="label">8</span><span class="content">එතුමාණෝ මාගේ ජීවිතය මරණයෙන් ද මාගේ ඇස් කඳුළෙන් ද මාගේ පාද පැකිළීමෙන් ද ගළවාගත් සේක.</span></span> 
     </div> 
     <div class="q"> <span class="verse v8" data-usfm="PSA.116.8"><span class="content"> </span></span><span class="verse v9" data-usfm="PSA.116.9"><span class="label">9</span><span class="content">එසේ හෙයින්, මම ජීවතුන් අතර සමිඳුන් ඉදිරියෙහි හැසිරෙන්නෙමි.</span></span> 
     </div> 
     <div class="q"> <span class="verse v9" data-usfm="PSA.116.9"><span class="content"> </span></span><span class="verse v10" data-usfm="PSA.116.10"><span class="label">10</span><span class="content"> </span><span class="content">“මම බොහෝ පීඩා විඳිමි”යි කී අතර වුව ද මාගේ විශ්වාසය තිර ලෙස රැකගතිමි.</span></span> 
     </div> 
     <div class="q"> <span class="verse v10" data-usfm="PSA.116.10"><span class="content"> </span></span><span class="verse v11" data-usfm="PSA.116.11"><span class="label">11</span><span class="content">මා භීතියට පත් ව සිටිය දී, “මිනිසෙකු තුළ බලාපොරොත්තුව තැබීම නිෂ්ඵල ය”යි කීවෙමි.</span></span> 
     </div> 
     <div class="q"> <span class="verse v11" data-usfm="PSA.116.11"><span class="content"> </span></span><span class="verse v12" data-usfm="PSA.116.12"><span class="label">12</span><span class="content">සමිඳුන් මා හට කළ සියලු යහපත්කම් ගැන එතුමන්ට මම කුමක් පුදම් ද?</span></span> 
     </div> 
     <div class="q"> <span class="verse v12" data-usfm="PSA.116.12"><span class="content"> </span></span><span class="verse v13" data-usfm="PSA.116.13"><span class="label">13</span><span class="content">මම ගැළවීමේ කුසලාන ගන්නෙමි;</span></span> 
     </div> 
     <div class="q2"> <span class="verse v13" data-usfm="PSA.116.13"><span class="content">සමිඳුන්ගේ නාමයෙන් යාච්ඤා කරන්නෙමි.</span></span> 
     </div> 
     <div class="q"> <span class="verse v13" data-usfm="PSA.116.13"><span class="content"> </span></span><span class="verse v14" data-usfm="PSA.116.14"><span class="label">14</span><span class="content">එසේ ය, සමිඳුන්ගේ මුළු සෙනඟ ඉදිරියෙහි මාගේ බාරහාර මම ඉටු කරන්නෙමි.</span></span> 
     </div> 
     <div class="q"> <span class="verse v14" data-usfm="PSA.116.14"><span class="content"> </span></span><span class="verse v15" data-usfm="PSA.116.15"><span class="label">15</span><span class="content">සැදැහැවතුන්ගේ මරණය සමිඳුන් අබියස අගනේ ය.</span></span> 
     </div> 
     <div class="q"> <span class="verse v15" data-usfm="PSA.116.15"><span class="content"> </span></span><span class="verse v16" data-usfm="PSA.116.16"><span class="label">16</span><span class="content">සමිඳුනි, මම ඔබේ මෙහෙකරුවෙක් වෙමි;</span></span> 
     </div> 
     <div class="q2"> <span class="verse v16" data-usfm="PSA.116.16"><span class="content">සැබැවින් ම ඔබේ මෙහෙකරුවෙක් වෙමි;</span></span> 
     </div> 
     <div class="q2"> <span class="verse v16" data-usfm="PSA.116.16"><span class="content">ඔබේ දාසිගේ පුත්‍රයා වෙමි.</span></span> 
     </div> 
     <div class="q2"> <span class="verse v16" data-usfm="PSA.116.16"><span class="content">ඔබ මාගේ බැඳුම් මිදූ සේක.</span></span> 
     </div> 
     <div class="q"> <span class="verse v16" data-usfm="PSA.116.16"><span class="content"> </span></span><span class="verse v17" data-usfm="PSA.116.17"><span class="label">17</span><span class="content">මම ඔබට ස්තුති පූජාව පුදන්නෙමි;</span></span> 
     </div> 
     <div class="q2"> <span class="verse v17" data-usfm="PSA.116.17"><span class="content">සමිඳුන්ගේ නාමය අමතා අයැදින්නෙමි.</span></span> 
     </div> 
     <div class="q"> <span class="verse v17" data-usfm="PSA.116.17"><span class="content"> </span></span><span class="verse v18" data-usfm="PSA.116.18"><span class="label">18</span><span class="content">එසේ ය, සමිඳුන්ගේ මුළු සෙනඟ ඉදිරියෙහි මාගේ බාරහාර ඉටු කරන්නෙමි,</span></span> 
     </div> 
     <div class="q"> <span class="verse v18" data-usfm="PSA.116.18"><span class="content"> </span></span><span class="verse v19" data-usfm="PSA.116.19"><span class="label">19</span><span class="content">සමිඳුන්ගේ මාලිගාවේ මළුවල දීත්, එම්බා ජෙරුසලම!</span></span> 
     </div> 
     <div class="q2"> <span class="verse v19" data-usfm="PSA.116.19"><span class="content">තී මධ්‍යයෙහි දීත් එසේ කරන්නෙමි.</span></span> 
     </div> 
     <div class="q2"> <span class="verse v19" data-usfm="PSA.116.19"><span class="content">සමිඳුන්ට ප්‍රශංසා කරන්න.</span></span> 
     </div> 
    </div> 
   </div> 
  </div>
 </body>
</html>