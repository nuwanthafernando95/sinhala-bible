<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch103" data-usfm="PSA.103">  
     <div class="s1"> <span class="heading"><b>දේව ප්‍රේමය</b></span> 
     </div> 
     <div class="p"> <span class="content"> </span><span class="verse v1" data-usfm="PSA.103.1"><span class="label">1</span><span class="content">මාගේ සිත, සමිඳුන් පසසන්න;</span></span> 
     </div> 
     <div class="q2"> <span class="verse v1" data-usfm="PSA.103.1"><span class="content">හද පත්ලෙන් ම එතුමන්ගේ ශුද්ධ නම පසසන්න.</span></span> 
     </div> 
     <div class="q"> <span class="verse v1" data-usfm="PSA.103.1"><span class="content"> </span></span><span class="verse v2" data-usfm="PSA.103.2"><span class="label">2</span><span class="content">මාගේ සිත, සමිඳුන් පසසන්න;</span></span> 
     </div> 
     <div class="q2"> <span class="verse v2" data-usfm="PSA.103.2"><span class="content">එතුමන්ගේ සියලු උපකාර අමතක නොකරන්න.</span></span> 
     </div> 
     <div class="q"> <span class="verse v2" data-usfm="PSA.103.2"><span class="content"> </span></span><span class="verse v3" data-usfm="PSA.103.3"><span class="label">3</span><span class="content">එතුමාණෝ මාගේ සියලු පාප කමා කරන සේක;</span></span> 
     </div> 
     <div class="q2"> <span class="verse v3" data-usfm="PSA.103.3"><span class="content">මාගේ සියලු රෝග සුව කරන සේක.</span></span> 
     </div> 
     <div class="q"> <span class="verse v3" data-usfm="PSA.103.3"><span class="content"> </span></span><span class="verse v4" data-usfm="PSA.103.4"><span class="label">4</span><span class="content">මාගේ ජීවිතය පාතාල ලෝකයෙන් මුදාලන සේක;</span></span> 
     </div> 
     <div class="q2"> <span class="verse v4" data-usfm="PSA.103.4"><span class="content">ප්‍රේමය හා දයාව නමැති කිරුළෙන් මා සරසන සේක.</span></span> 
     </div> 
     <div class="q"> <span class="verse v4" data-usfm="PSA.103.4"><span class="content"> </span></span><span class="verse v5" data-usfm="PSA.103.5"><span class="label">5</span><span class="content">රාජාලියෙකුගේ මෙන් මාගේ යොවුන් බව අලුත් කරන පිණිස, දිවි ඇති තාක් මා යහපත් දෙයින් තෘප්තියට පමුණුවන සේක.</span></span> 
     </div> 
     <div class="q"> <span class="verse v5" data-usfm="PSA.103.5"><span class="content"> </span></span><span class="verse v6" data-usfm="PSA.103.6"><span class="label">6</span><span class="content">සමිඳාණෝ සාධාරණ ලෙස ක්‍රියා කරන සේක.</span></span> 
     </div> 
     <div class="q2"> <span class="verse v6" data-usfm="PSA.103.6"><span class="content">පීඩිතයන්ට එතුමාණෝ යුක්තිය ඉටු කරන සේක.</span></span> 
     </div> 
     <div class="q"> <span class="verse v6" data-usfm="PSA.103.6"><span class="content"> </span></span><span class="verse v7" data-usfm="PSA.103.7"><span class="label">7</span><span class="content">සමිඳාණෝ ස්වකීය මාර්ග මෝසෙස්ටත්, තම බලවත් ක්‍රියා ඉශ්රායෙල් සෙනඟටත් දැක් වූ සේක.</span></span> 
     </div> 
     <div class="q"> <span class="verse v7" data-usfm="PSA.103.7"><span class="content"> </span></span><span class="verse v8" data-usfm="PSA.103.8"><span class="label">8</span><span class="content"> </span><span class="content">සමිඳාණෝ අනුකම්පාවෙන් හා දයාවෙන් පරිපූර්ණ ය;</span></span> 
     </div> 
     <div class="q2"> <span class="verse v8" data-usfm="PSA.103.8"><span class="content">නොකිපෙන සුලු ය, අතිශයින් කරුණාවන්ත ය.</span></span> 
     </div> 
     <div class="q"> <span class="verse v8" data-usfm="PSA.103.8"><span class="content"> </span></span><span class="verse v9" data-usfm="PSA.103.9"><span class="label">9</span><span class="content">එතුමාණෝ නිතර තරවටු නොකරන සේක;</span></span> 
     </div> 
     <div class="q2"> <span class="verse v9" data-usfm="PSA.103.9"><span class="content">සදහට ම සිතෙහි කෝපය තබා නොගන්න සේක.</span></span> 
     </div> 
     <div class="q"> <span class="verse v9" data-usfm="PSA.103.9"><span class="content"> </span></span><span class="verse v10" data-usfm="PSA.103.10"><span class="label">10</span><span class="content">එතුමාණෝ අපේ පාපවලට සරිලන ලෙස අපට දඬුවම් නොදෙන සේක;</span></span> 
     </div> 
     <div class="q2"> <span class="verse v10" data-usfm="PSA.103.10"><span class="content">අපේ අයුතුකම්වලට සැසඳෙන ලෙස ප්‍රතිවිපාක නොදෙන සේක.</span></span> 
     </div> 
     <div class="q"> <span class="verse v10" data-usfm="PSA.103.10"><span class="content"> </span></span><span class="verse v11" data-usfm="PSA.103.11"><span class="label">11</span><span class="content">මන්ද, පොළොවට ඉහළින් අහස උස් ව තිබෙන්නාක් මෙන් එතුමාණන් කෙරෙහි ගරුබිය පාන අයට එතුමාණන්ගේ කරුණාව මහත් ය.</span></span> 
     </div> 
     <div class="q"> <span class="verse v11" data-usfm="PSA.103.11"><span class="content"> </span></span><span class="verse v12" data-usfm="PSA.103.12"><span class="label">12</span><span class="content">නැගෙනහිරෙන් බටහිර ඈත් ව තිබෙන්නාක් මෙන් එතුමාණෝ අපේ පාප අපෙන් දුරු කරන සේක.</span></span> 
     </div> 
     <div class="q"> <span class="verse v12" data-usfm="PSA.103.12"><span class="content"> </span></span><span class="verse v13" data-usfm="PSA.103.13"><span class="label">13</span><span class="content">පියෙකු දරුවන්ට අනුකම්පා කරන සේ සමිඳාණෝ, තමන් කෙරෙහි ගරුබිය ඇත්තන්ට අනුකම්පා කරන සේක.</span></span> 
     </div> 
     <div class="q"> <span class="verse v13" data-usfm="PSA.103.13"><span class="content"> </span></span><span class="verse v14" data-usfm="PSA.103.14"><span class="label">14</span><span class="content">මන්ද, එතුමාණෝ අපේ ස්වරූපය දන්න සේක;</span></span> 
     </div> 
     <div class="q2"> <span class="verse v14" data-usfm="PSA.103.14"><span class="content">අප ධූලි බව සිහි කරන සේක.</span></span> 
     </div> 
     <div class="q"> <span class="verse v14" data-usfm="PSA.103.14"><span class="content"> </span></span><span class="verse v15" data-usfm="PSA.103.15"><span class="label">15</span><span class="content">මිනිසාගේ ජීවිත කාලය තණ පත් වැනි ය, ඔහු කෙතේ කුසුමක් මෙන් සරු ලෙස වැඩේ;</span></span> 
     </div> 
     <div class="q"> <span class="verse v15" data-usfm="PSA.103.15"><span class="content"> </span></span><span class="verse v16" data-usfm="PSA.103.16"><span class="label">16</span><span class="content">එහෙත්, සුළං පහර වැදී එය නැති වී යයි;</span></span> 
     </div> 
     <div class="q2"> <span class="verse v16" data-usfm="PSA.103.16"><span class="content">එය තිබුණ තැන වත් දක්නට නොලැබේ.</span></span> 
     </div> 
     <div class="q"> <span class="verse v16" data-usfm="PSA.103.16"><span class="content"> </span></span><span class="verse v17" data-usfm="PSA.103.17"><span class="label">17</span><span class="content">සමිඳුන්ගේ තිර පෙම, තමන්ට ගරුබිය පාන අය කෙරෙහි සදාකාලයෙන් සදාකාලයට වේ.</span></span> 
     </div> 
     <div class="q"> <span class="verse v17" data-usfm="PSA.103.17"><span class="content"> </span></span><span class="verse v18" data-usfm="PSA.103.18"><span class="label">18</span><span class="content">එතුමන්ගේ ගිවිසුම රක්ෂා කරන්නන්ටත්, එතුමන්ගේ ශික්ෂාවන් ඉටු කිරීමට ඒවා මෙනෙහි කරන්නන්ටත්,</span></span> 
     </div> 
     <div class="q2"> <span class="verse v18" data-usfm="PSA.103.18"><span class="content">එතුමන්ගේ දමිටුකම පරපුරෙන් පරපුරට පවත්නේ ය.</span></span> 
     </div> 
     <div class="q"> <span class="verse v18" data-usfm="PSA.103.18"><span class="content"> </span></span><span class="verse v19" data-usfm="PSA.103.19"><span class="label">19</span><span class="content">සමිඳාණෝ සිය සිහසුන සගලොවෙහි පිහිටෙවු සේක.</span></span> 
     </div> 
     <div class="q2"> <span class="verse v19" data-usfm="PSA.103.19"><span class="content">එතුමන්ගේ රාජ්‍යය ද සියල්ලන් කෙරෙහි බල පවත්වයි.</span></span> 
     </div> 
     <div class="q"> <span class="verse v19" data-usfm="PSA.103.19"><span class="content"> </span></span><span class="verse v20" data-usfm="PSA.103.20"><span class="label">20</span><span class="content">සමිඳුන්ගේ අණ පිළිපදින, එතුමන්ගේ වචනයට සවන් දෙන, එතුමන්ගේ බලවන්ත දූතයෙනි, එතුමන් පසසන්න.</span></span> 
     </div> 
     <div class="q"> <span class="verse v20" data-usfm="PSA.103.20"><span class="content"> </span></span><span class="verse v21" data-usfm="PSA.103.21"><span class="label">21</span><span class="content">සමිඳුන්ගේ සේනා සියල්ලෙනි, එතුමන්ගේ කැමැත්ත ඉටු කරන මෙහෙකරුවෙනි, සමිඳුන් පසසන්න.</span></span> 
     </div> 
     <div class="q"> <span class="verse v21" data-usfm="PSA.103.21"><span class="content"> </span></span><span class="verse v22" data-usfm="PSA.103.22"><span class="label">22</span><span class="content">සකල මැවිල්ලෙනි, සමිඳුන් සිහසුන පවතින සැම තැන එතුමන් පසසන්න.</span></span> 
     </div> 
     <div class="q2"> <span class="verse v22" data-usfm="PSA.103.22"><span class="content">මාගේ සිත, සමිඳුන් පසසන්න.</span></span> 
     </div> 
    </div> 
   </div> 
  </div>
 </body>
</html>