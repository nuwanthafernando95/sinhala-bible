<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch108" data-usfm="PSA.108">  
     <div class="s1"> <span class="heading"><b>උදෑසන ගීතයක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.108.1"><span class="label">1</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.108.1"><span class="content">මට අචල විශ්වාසයක් ඇත්තේ ය.</span></span> 
     </div> 
     <div class="q2"> <span class="verse v1" data-usfm="PSA.108.1"><span class="content">මම ගී ගයා ඔබ පසසමි.</span></span> 
     </div> 
     <div class="q2"> <span class="verse v1" data-usfm="PSA.108.1"><span class="content">මාගේ හදවත, අවදි වන්න!</span></span> 
     </div> 
     <div class="q"> <span class="verse v1" data-usfm="PSA.108.1"><span class="content"> </span></span><span class="verse v2" data-usfm="PSA.108.2"><span class="label">2</span><span class="content">එම්බා කුඩා වීණාව!</span></span> 
     </div> 
     <div class="q2"> <span class="verse v2" data-usfm="PSA.108.2"><span class="content">මහා වීණාව, පිබිදෙන්න!</span></span> 
     </div> 
     <div class="q2"> <span class="verse v2" data-usfm="PSA.108.2"><span class="content">එවිට මම උදා හිරු අවදි කරන්නෙමි.</span></span> 
     </div> 
     <div class="q"> <span class="verse v2" data-usfm="PSA.108.2"><span class="content"> </span></span><span class="verse v3" data-usfm="PSA.108.3"><span class="label">3</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v3" data-usfm="PSA.108.3"><span class="content">මම ජනතාව අතර ඔබ පසසමි;</span></span> 
     </div> 
     <div class="q2"> <span class="verse v3" data-usfm="PSA.108.3"><span class="content">විජාතීන් අතර මම ඔබට ගී ගයමි.</span></span> 
     </div> 
     <div class="q"> <span class="verse v3" data-usfm="PSA.108.3"><span class="content"> </span></span><span class="verse v4" data-usfm="PSA.108.4"><span class="label">4</span><span class="content">ඔබේ තිර පෙම සගලොව දක්වා නඟින්නේ ය;</span></span> 
     </div> 
     <div class="q2"> <span class="verse v4" data-usfm="PSA.108.4"><span class="content">ඔබේ සත්‍යවාදීකම අහස උසට නැඟී ඇත්තේ ය.</span></span> 
     </div> 
     <div class="q"> <span class="verse v4" data-usfm="PSA.108.4"><span class="content"> </span></span><span class="verse v5" data-usfm="PSA.108.5"><span class="label">5</span><span class="content">දෙවිඳුනි, ඔබේ ශ්‍රේෂ්ඨත්වය අහසට වඩා උසස් බව දැක්වුව මැනව;</span></span> 
     </div> 
     <div class="q2"> <span class="verse v5" data-usfm="PSA.108.5"><span class="content">ඔබේ මහිමාලංකාරය ලොව පුරා පැතිරේ වා!</span></span> 
     </div> 
     <div class="q"> <span class="verse v5" data-usfm="PSA.108.5"><span class="content"> </span></span><span class="verse v6" data-usfm="PSA.108.6"><span class="label">6</span><span class="content">ඔබ ප්‍රේම කරන්නන් මිදෙන පිණිස ඔබේ දකුණතින් අපට ගැළවීම දුන මැනව.</span></span> 
     </div> 
     <div class="q2"> <span class="verse v6" data-usfm="PSA.108.6"><span class="content">අපේ අයැදුමට පිළිතුරු දුන මැනව.</span></span> 
     </div> 
     <div class="q"> <span class="verse v6" data-usfm="PSA.108.6"><span class="content"> </span></span><span class="verse v7" data-usfm="PSA.108.7"><span class="label">7</span><span class="content">දෙවිඳාණෝ සිය ශුද්ධස්ථානයෙන් මෙසේ වදාළ සේක:</span></span> 
     </div> 
     <div class="q2"> <span class="verse v7" data-usfm="PSA.108.7"><span class="content">“විජයශ්‍රීයෙන් මම ෂෙකෙම් නම් පෙදෙස බෙදා දෙන්නෙමි;</span></span> 
     </div> 
     <div class="q2"> <span class="verse v7" data-usfm="PSA.108.7"><span class="content">සුක්කොත් නම් මිටියාවත මැන වෙන් කරන්නෙමි.</span></span> 
     </div> 
     <div class="q"> <span class="verse v7" data-usfm="PSA.108.7"><span class="content"> </span></span><span class="verse v8" data-usfm="PSA.108.8"><span class="label">8</span><span class="content">ගිලියද් සහ මනස්සේ යන රටවල් මාගේ ය;</span></span> 
     </div> 
     <div class="q2"> <span class="verse v8" data-usfm="PSA.108.8"><span class="content">එප්‍රායිම් දේශය මාගේ හිස් වැස්ම වන්නේ ය;</span></span> 
     </div> 
     <div class="q2"> <span class="verse v8" data-usfm="PSA.108.8"><span class="content">ජුදා පෙදෙස මාගේ රාජකීය ජයකොන්තය වන්නේ ය;</span></span> 
     </div> 
     <div class="q"> <span class="verse v8" data-usfm="PSA.108.8"><span class="content"> </span></span><span class="verse v9" data-usfm="PSA.108.9"><span class="label">9</span><span class="content">මෝවබ් පෙදෙස මාගේ පා දොවන බඳුන වන්නේ ය;</span></span> 
     </div> 
     <div class="q2"> <span class="verse v9" data-usfm="PSA.108.9"><span class="content">මාගේ පා වහන් ඒදොම් දේශයට වීසි කොට එය අයිති කරගන්නෙමි.</span></span> 
     </div> 
     <div class="q2"> <span class="verse v9" data-usfm="PSA.108.9"><span class="content">පිලිස්තිය යටත් කොට ජය ඝෝෂා නඟන්නෙමි.”</span></span> 
     </div> 
     <div class="q"> <span class="verse v9" data-usfm="PSA.108.9"><span class="content"> </span></span><span class="verse v10" data-usfm="PSA.108.10"><span class="label">10</span><span class="content">කොටු පවුරු ඇති පුරයට මා කැඳවාගෙන යන්නේ කවරෙක් ද?</span></span> 
     </div> 
     <div class="q2"> <span class="verse v10" data-usfm="PSA.108.10"><span class="content">ඒදොම් දේශයට මා ජය පෙරහරින් ගෙන යන්නේ කවරෙක් ද?</span></span> 
     </div> 
     <div class="q"> <span class="verse v10" data-usfm="PSA.108.10"><span class="content"> </span></span><span class="verse v11" data-usfm="PSA.108.11"><span class="label">11</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v11" data-usfm="PSA.108.11"><span class="content">ඔබ අප සමඟ කෝප වී සිටින සේක් ද?</span></span> 
     </div> 
     <div class="q2"> <span class="verse v11" data-usfm="PSA.108.11"><span class="content">අප සේනාවන් සමඟ ඔබ නොවඩින සේක් ද?</span></span> 
     </div> 
     <div class="q"> <span class="verse v11" data-usfm="PSA.108.11"><span class="content"> </span></span><span class="verse v12" data-usfm="PSA.108.12"><span class="label">12</span><span class="content">එදිරිකරුට විරුද්ධ ව ඔබ අපට සහාය දානය කළ මැනව.</span></span> 
     </div> 
     <div class="q2"> <span class="verse v12" data-usfm="PSA.108.12"><span class="content">මන්ද, මිනිසාගේ උපකාරය නිෂ්ඵල වන්නේ ය.</span></span> 
     </div> 
     <div class="q"> <span class="verse v12" data-usfm="PSA.108.12"><span class="content"> </span></span><span class="verse v13" data-usfm="PSA.108.13"><span class="label">13</span><span class="content">දෙවිඳුන්ගේ සහය ඇති ව අපි වීරයන් මෙන් සටන් කරන්නෙමු;</span></span> 
     </div> 
     <div class="q2"> <span class="verse v13" data-usfm="PSA.108.13"><span class="content">එතුමාණෝ ම අපේ එදිරිකරුවන් පයින් පාගාදමන සේක.</span></span> 
     </div> 
    </div> 
   </div> 
  </div>
 </body>
</html>