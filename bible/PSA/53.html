<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch53" data-usfm="PSA.53">  
     <div class="s1"> <span class="heading"><b>අභක්තික මිනිසා</b></span> 
     </div> 
     <div class="cd"> <span class="heading"><b>දාවිත් ලියූ සංගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.53.1"><span class="label">1</span><span class="content"> </span><span class="content">අඥානයා, “දෙවි කෙනෙක් නැතැ”යි සිතින් සිතන්නේ ය.</span></span> 
     </div> 
     <div class="q2"> <span class="verse v1" data-usfm="PSA.53.1"><span class="content">එසේ සිතන්නෝ, දූෂිත, පිළිකුල්, අපරාධ කරන්නෝ ය.</span></span> 
     </div> 
     <div class="q2"> <span class="verse v1" data-usfm="PSA.53.1"><span class="content">යහපත කරන කිසිවෙක් නැත.</span></span> 
     </div> 
     <div class="q"> <span class="verse v1" data-usfm="PSA.53.1"><span class="content"> </span></span><span class="verse v2" data-usfm="PSA.53.2"><span class="label">2</span><span class="content">සුරලොව සිට දෙවිඳාණෝ නරලොව නරඹන සේක.</span></span> 
     </div> 
     <div class="q2"> <span class="verse v2" data-usfm="PSA.53.2"><span class="content">එසේ ය, දෙවිඳුන් සොයා යන නුවණැති අය ඇද්දැ යි එතුමාණෝ විමසන සේක.</span></span> 
     </div> 
     <div class="q"> <span class="verse v2" data-usfm="PSA.53.2"><span class="content"> </span></span><span class="verse v3" data-usfm="PSA.53.3"><span class="label">3</span><span class="content">සියලු දෙනා නපුරට වැටී ඇත;</span></span> 
     </div> 
     <div class="q2"> <span class="verse v3" data-usfm="PSA.53.3"><span class="content">එක ලෙස දූෂණය වී ඇත.</span></span> 
     </div> 
     <div class="q2"> <span class="verse v3" data-usfm="PSA.53.3"><span class="content">යහපත කරන්නෙක් නැත;</span></span> 
     </div> 
     <div class="q2"> <span class="verse v3" data-usfm="PSA.53.3"><span class="content">ඇත්තේ ම නැත.</span></span> 
     </div> 
     <div class="q"> <span class="verse v3" data-usfm="PSA.53.3"><span class="content"> </span></span><span class="verse v4" data-usfm="PSA.53.4"><span class="label">4</span><span class="content">අහරක් බුදින ලෙස මාගේ සෙනඟ කාදමන, දෙවිඳුන් නොඅයදින, අපරාධ කරන අයට කිසි ම දැනුමක් නැද් ද?</span></span> 
     </div> 
     <div class="q"> <span class="verse v4" data-usfm="PSA.53.4"><span class="content"> </span></span><span class="verse v5" data-usfm="PSA.53.5"><span class="label">5</span><span class="content">පෙර නොවූ විරූ බියකින් ඔව්හු බියට පත් වූ හ.</span></span> 
     </div> 
     <div class="q2"> <span class="verse v5" data-usfm="PSA.53.5"><span class="content">ඔබ වැටලූ සතුරන්ගේ ඇටකටු දෙවිඳාණෝ විසුරුවා හැරිය සේක.</span></span> 
     </div> 
     <div class="q2"> <span class="verse v5" data-usfm="PSA.53.5"><span class="content">එතුමාණන් ඔවුන් ප්‍රතික්ෂේප කළ බැවින් ඔව්හු අවමන් ලැබූ හ.</span></span> 
     </div> 
     <div class="q"> <span class="verse v5" data-usfm="PSA.53.5"><span class="content"> </span></span><span class="verse v6" data-usfm="PSA.53.6"><span class="label">6</span><span class="content">සියොන් කන්දෙන් ඉශ්රායෙල්වරුන්ගේ විමුක්තිය පැමිණියොත් කොතරම් යහපත් ද?</span></span> 
     </div> 
     <div class="q2"> <span class="verse v6" data-usfm="PSA.53.6"><span class="content">දෙවිඳුන් සිය සෙනඟට සැප සම්පත් සලසා දුන් විට,</span></span> 
     </div> 
     <div class="q2"> <span class="verse v6" data-usfm="PSA.53.6"><span class="content">ජාකොබ්ගේ සෙනඟ ප්‍රීති ප්‍රමෝද වන්නෝ ය;</span></span> 
     </div> 
     <div class="q2"> <span class="verse v6" data-usfm="PSA.53.6"><span class="content">ඉශ්රායෙල් ජනතාව ප්‍රීති සන්තෝෂ වන්නෝ ය.</span></span> 
     </div> 
    </div> 
   </div> 
  </div>
 </body>
</html>