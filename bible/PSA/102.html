<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch102" data-usfm="PSA.102">  
     <div class="s1"> <span class="heading"><b>විපතේ දී යැදුමක්</b></span> 
     </div> 
     <div class="cd"> <span class="heading"><b>තද විපතින් ක්ලාන්ත භාවයට පත් ව තමාගේ දුක්ගැනවිලි සමිඳාණන් වහන්සේ ඉදිරියෙහි වැගිරෙව් කෙනෙකුගේ යැදුමකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.102.1"><span class="label">1</span><span class="content">සමිඳුනි, මාගේ යැදුම ඇසුව මැනව.</span></span> 
     </div> 
     <div class="q2"> <span class="verse v1" data-usfm="PSA.102.1"><span class="content">මාගේ මොරගැසීම ඔබ වෙත පැමිණේ වා!</span></span> 
     </div> 
     <div class="q"> <span class="verse v1" data-usfm="PSA.102.1"><span class="content"> </span></span><span class="verse v2" data-usfm="PSA.102.2"><span class="label">2</span><span class="content">මාගේ විපත්ති සමයේ දී ඔබේ මුහුණ මා කෙරෙන් සඟවා නොගත මැනව;</span></span> 
     </div> 
     <div class="q2"> <span class="verse v2" data-usfm="PSA.102.2"><span class="content">යැදුම් පුදන විට මට සවන් දී නොපමා ව පිළිතුරු දුන මැනව.</span></span> 
     </div> 
     <div class="q"> <span class="verse v2" data-usfm="PSA.102.2"><span class="content"> </span></span><span class="verse v3" data-usfm="PSA.102.3"><span class="label">3</span><span class="content">මන්ද, මාගේ දවස් දුම් මෙන් පහ වී යයි, මාගේ ඇටකටු ගිනි උදුනක් මෙන් දැවෙයි.</span></span> 
     </div> 
     <div class="q"> <span class="verse v3" data-usfm="PSA.102.3"><span class="content"> </span></span><span class="verse v4" data-usfm="PSA.102.4"><span class="label">4</span><span class="content">මාගේ සිත තණ කොළ මෙන් තැළී වියළී ඇත.</span></span> 
     </div> 
     <div class="q2"> <span class="verse v4" data-usfm="PSA.102.4"><span class="content">ආහාර ගැනීමට වත් මට රුචියක් නැත.</span></span> 
     </div> 
     <div class="q"> <span class="verse v4" data-usfm="PSA.102.4"><span class="content"> </span></span><span class="verse v5" data-usfm="PSA.102.5"><span class="label">5</span><span class="content">මම මහා හඬින් සුසුම්ලමින් සිටිමි.</span></span> 
     </div> 
     <div class="q2"> <span class="verse v5" data-usfm="PSA.102.5"><span class="content">මාගේ ඇටකටු හමට ම ඇළී ඇත.</span></span> 
     </div> 
     <div class="q"> <span class="verse v5" data-usfm="PSA.102.5"><span class="content"> </span></span><span class="verse v6" data-usfm="PSA.102.6"><span class="label">6</span><span class="content">මම මරු කතරේ වසන කරවැල් කොකෙකුට සමාන වෙමි;</span></span> 
     </div> 
     <div class="q2"> <span class="verse v6" data-usfm="PSA.102.6"><span class="content">මම පාළු තැන්හි වසන බකමූණෙකු මෙන් වෙමි.</span></span> 
     </div> 
     <div class="q"> <span class="verse v6" data-usfm="PSA.102.6"><span class="content"> </span></span><span class="verse v7" data-usfm="PSA.102.7"><span class="label">7</span><span class="content">මම නොනිදා සිටිමි;</span></span> 
     </div> 
     <div class="q2"> <span class="verse v7" data-usfm="PSA.102.7"><span class="content">වහල උඩ තනි ව වැලපෙන කුරුල්ලෙකුට සමාන වෙමි.</span></span> 
     </div> 
     <div class="q"> <span class="verse v7" data-usfm="PSA.102.7"><span class="content"> </span></span><span class="verse v8" data-usfm="PSA.102.8"><span class="label">8</span><span class="content">දවස මුළුල්ලේ මාගේ සතුරෝ මට නින්දා කරති;</span></span> 
     </div> 
     <div class="q2"> <span class="verse v8" data-usfm="PSA.102.8"><span class="content">මට අපහාස කරන්නෝ සාප කිරීමට මාගේ නාමය යොදා ගනිති.</span></span> 
     </div> 
     <div class="q"> <span class="verse v8" data-usfm="PSA.102.8"><span class="content"> </span></span><span class="verse v9" data-usfm="PSA.102.9"><span class="label">9</span><span class="content">මාගේ කෑම අළු ය;</span></span> 
     </div> 
     <div class="q2"> <span class="verse v9" data-usfm="PSA.102.9"><span class="content">මාගේ බීම කඳුළින් මුසු ය.</span></span> 
     </div> 
     <div class="q"> <span class="verse v9" data-usfm="PSA.102.9"><span class="content"> </span></span><span class="verse v10" data-usfm="PSA.102.10"><span class="label">10</span><span class="content">එසේ වී ඇත්තේ, ඔබේ කෝපය හා උදහස නිසා ය;</span></span> 
     </div> 
     <div class="q2"> <span class="verse v10" data-usfm="PSA.102.10"><span class="content">ඔබ මා උසස් කොට පහතට හෙළා ඇති නිසා ය.</span></span> 
     </div> 
     <div class="q"> <span class="verse v10" data-usfm="PSA.102.10"><span class="content"> </span></span><span class="verse v11" data-usfm="PSA.102.11"><span class="label">11</span><span class="content">මාගේ ජීවිත කාලය සැඳෑ සෙවණැලි වැනි ය, මම තණ පත් මෙන් වියළී සිටිමි.</span></span> 
     </div> 
     <div class="q"> <span class="verse v11" data-usfm="PSA.102.11"><span class="content"> </span></span><span class="verse v12" data-usfm="PSA.102.12"><span class="label">12</span><span class="content">එහෙත් සමිඳුනි, ඔබ සදහට සිහසුන් අරා වැඩ සිටින සේක;</span></span> 
     </div> 
     <div class="q2"> <span class="verse v12" data-usfm="PSA.102.12"><span class="content">හැම පරපුරක් ම ඔබ සිහි කරනු ඇත.</span></span> 
     </div> 
     <div class="q"> <span class="verse v12" data-usfm="PSA.102.12"><span class="content"> </span></span><span class="verse v13" data-usfm="PSA.102.13"><span class="label">13</span><span class="content">ඔබ පිබිද සියොන්ට කරුණා කරන සේක.</span></span> 
     </div> 
     <div class="q2"> <span class="verse v13" data-usfm="PSA.102.13"><span class="content">ඊට අනුකම්පා කළ යුතු කාලය දැන් ය;</span></span> 
     </div> 
     <div class="q2"> <span class="verse v13" data-usfm="PSA.102.13"><span class="content">නියම කාලය පැමිණ තිබේ.</span></span> 
     </div> 
     <div class="q"> <span class="verse v13" data-usfm="PSA.102.13"><span class="content"> </span></span><span class="verse v14" data-usfm="PSA.102.14"><span class="label">14</span><span class="content">සියොන්හි ගල්වලට සේවකයෝ ප්‍රිය කරන්නෝ ය.</span></span> 
     </div> 
     <div class="q2"> <span class="verse v14" data-usfm="PSA.102.14"><span class="content">ඔව්හු එහි දූවිල්ලට පවා අනුකම්පා කරන්නෝ ය.</span></span> 
     </div> 
     <div class="q"> <span class="verse v14" data-usfm="PSA.102.14"><span class="content"> </span></span><span class="verse v15" data-usfm="PSA.102.15"><span class="label">15</span><span class="content">එහෙයින් විජාතීහු සමිඳුන්ගේ නාමයටත් බිය වන්නෝ ය;</span></span> 
     </div> 
     <div class="q2"> <span class="verse v15" data-usfm="PSA.102.15"><span class="content">පොළොවේ සියලු රජවරු ඔබේ මහිමයට බිය වන්නෝ ය.</span></span> 
     </div> 
     <div class="q"> <span class="verse v15" data-usfm="PSA.102.15"><span class="content"> </span></span><span class="verse v16" data-usfm="PSA.102.16"><span class="label">16</span><span class="content">සමිඳාණෝ සියොන් යළි ගොඩනඟන සේක;</span></span> 
     </div> 
     <div class="q2"> <span class="verse v16" data-usfm="PSA.102.16"><span class="content">සිය මහිමාලංකාරයෙන් ප්‍රකාශ වන සේක.</span></span> 
     </div> 
     <div class="q"> <span class="verse v16" data-usfm="PSA.102.16"><span class="content"> </span></span><span class="verse v17" data-usfm="PSA.102.17"><span class="label">17</span><span class="content">එතුමාණෝ අසරණයන්ගේ යැදුමට සවන් දෙන සේක;</span></span> 
     </div> 
     <div class="q2"> <span class="verse v17" data-usfm="PSA.102.17"><span class="content">ඔවුන්ගේ යැදුම හෙළා නොදකින සේක.</span></span> 
     </div> 
     <div class="q"> <span class="verse v17" data-usfm="PSA.102.17"><span class="content"> </span></span><span class="verse v18" data-usfm="PSA.102.18"><span class="label">18</span><span class="content">මේ තාක් නූපන් අය ඔබට පැසසුම් කරන පිණිස,</span></span> 
     </div> 
     <div class="q2"> <span class="verse v18" data-usfm="PSA.102.18"><span class="content">මතු එන පරම්පරාව උදෙසා මෙය සටහන් කරනු ලැබේ වා!</span></span> 
     </div> 
     <div class="q"> <span class="verse v18" data-usfm="PSA.102.18"><span class="content"> </span></span><span class="verse v19" data-usfm="PSA.102.19"><span class="label">19</span><span class="content">සමිඳාණෝ සිය ශුද්ධස්ථානයේ සිට පහත බැලූ සේක;</span></span> 
     </div> 
     <div class="q2"> <span class="verse v19" data-usfm="PSA.102.19"><span class="content">එතුමාණෝ ස්වර්ගයේ සිට පොළොව දෙස බැලූ සේක.</span></span> 
     </div> 
     <div class="q"> <span class="verse v19" data-usfm="PSA.102.19"><span class="content"> </span></span><span class="verse v20" data-usfm="PSA.102.20"><span class="label">20</span><span class="content">එසේ කෙළේ, සිරකරුවන්ගේ දුක් සුසුම් අසන්න ය;</span></span> 
     </div> 
     <div class="q2"> <span class="verse v20" data-usfm="PSA.102.20"><span class="content">මරණයට නියම වූවන් මුදන්න ය.</span></span> 
     </div> 
     <div class="q"> <span class="verse v20" data-usfm="PSA.102.20"><span class="content"> </span></span><span class="verse v21" data-usfm="PSA.102.21"><span class="label">21</span><span class="content">ජනයෝ සියොන්හි දී සමිඳුන්ගේ නාමයත් ජෙරුසලමේ දී එතුමන්ගේ ප්‍රශංසාවත් පළ කරන්නෝ ය.</span></span> 
     </div> 
     <div class="q"> <span class="verse v21" data-usfm="PSA.102.21"><span class="content"> </span></span><span class="verse v22" data-usfm="PSA.102.22"><span class="label">22</span><span class="content">රාජ්‍යයෝ ද මිනිස් සංහතිය ද සමිඳුන්ට මෙහෙ කිරීමට එක් රැස් වන සෑම විට එසේ කරන්නෝ ය.</span></span> 
     </div> 
     <div class="q"> <span class="verse v22" data-usfm="PSA.102.22"><span class="content"> </span></span><span class="verse v23" data-usfm="PSA.102.23"><span class="label">23</span><span class="content">එතුමාණෝ තරුණ වියේ දී මාගේ ශක්තිය හීන කළ සේක;</span></span> 
     </div> 
     <div class="q2"> <span class="verse v23" data-usfm="PSA.102.23"><span class="content">මාගේ ජීවිත කාලය කෙටි කළ සේක.</span></span> 
     </div> 
     <div class="q"> <span class="verse v23" data-usfm="PSA.102.23"><span class="content"> </span></span><span class="verse v24" data-usfm="PSA.102.24"><span class="label">24</span><span class="content">මම ද කතා කොට මෙසේ කීවෙමි:</span></span> 
     </div> 
     <div class="q2"> <span class="verse v24" data-usfm="PSA.102.24"><span class="content">“අහෝ මාගේ දෙවිඳුනි!</span></span> 
     </div> 
     <div class="q2"> <span class="verse v24" data-usfm="PSA.102.24"><span class="content">මා වයස්ගත වන්න පෙර මා පහ නොකළ මැනව.</span></span> 
     </div> 
     <div class="q2"> <span class="verse v24" data-usfm="PSA.102.24"><span class="content">සමිඳුනි, ඔබ සදහට ම ජීවත් වන සේක.”</span></span> 
     </div> 
     <div class="q"> <span class="verse v24" data-usfm="PSA.102.24"><span class="content"> </span></span><span class="verse v25" data-usfm="PSA.102.25"><span class="label">25</span><span class="content"> </span><span class="content">ආදියේ දී ඔබ පොළොවේ පදනම ලූ සේක.</span></span> 
     </div> 
     <div class="q2"> <span class="verse v25" data-usfm="PSA.102.25"><span class="content">අහස් ගැබ ඔබේ දෑතින් සාදන ලද්දේ ය.</span></span> 
     </div> 
     <div class="q"> <span class="verse v25" data-usfm="PSA.102.25"><span class="content"> </span></span><span class="verse v26" data-usfm="PSA.102.26"><span class="label">26</span><span class="content">ඒවා විනාශ වන්නේ ය;</span></span> 
     </div> 
     <div class="q2"> <span class="verse v26" data-usfm="PSA.102.26"><span class="content">එහෙත්, ඔබ ජීවත් වන සේක.</span></span> 
     </div> 
     <div class="q2"> <span class="verse v26" data-usfm="PSA.102.26"><span class="content">එසේ ය, ඒ සියල්ල වස්ත්‍රයක් මෙන් පැරණි වන්නේ ය.</span></span> 
     </div> 
     <div class="q2"> <span class="verse v26" data-usfm="PSA.102.26"><span class="content">උතුරු සළුවක් මෙන් ඔබ ඒවා මාරු කරන සේක.</span></span> 
     </div> 
     <div class="q2"> <span class="verse v26" data-usfm="PSA.102.26"><span class="content">ඒවා ද පහ වී යන්නේ ය.</span></span> 
     </div> 
     <div class="q"> <span class="verse v26" data-usfm="PSA.102.26"><span class="content"> </span></span><span class="verse v27" data-usfm="PSA.102.27"><span class="label">27</span><span class="content">එහෙත්, ඔබ ඒකාකාර ම ය, ඔබේ ජීවිතය නිම නොවන්නේ ය.</span></span> 
     </div> 
     <div class="q"> <span class="verse v27" data-usfm="PSA.102.27"><span class="content"> </span></span><span class="verse v28" data-usfm="PSA.102.28"><span class="label">28</span><span class="content">ඔබේ මෙහෙකරුවන්ගේ දරුවෝ සුරැකි ව සිටින්නෝ ය.</span></span> 
     </div> 
     <div class="q2"> <span class="verse v28" data-usfm="PSA.102.28"><span class="content">ඔවුන්ගේ පරපුර ද ඔබ ඉදිරියෙහි පිහිටුවනු ලබන්නේ ය.</span></span> 
     </div> 
    </div> 
   </div> 
  </div>
 </body>
</html>