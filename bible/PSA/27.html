<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch27" data-usfm="PSA.27">  
     <div class="s1"> <span class="heading"><b>විශ්වාසය හා ධෛර්යය</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.27.1"><span class="label">1</span><span class="content">හිමිසඳ මාගේ ආලෝකය හා විමුක්තිය ය;</span></span> 
     </div> 
     <div class="q2"> <span class="verse v1" data-usfm="PSA.27.1"><span class="content">මම කිසිවෙකුට බිය නොවෙමි.</span></span> 
     </div> 
     <div class="q2"> <span class="verse v1" data-usfm="PSA.27.1"><span class="content">හිමිසඳ මාගේ ජීව ශක්තිය ය;</span></span> 
     </div> 
     <div class="q2"> <span class="verse v1" data-usfm="PSA.27.1"><span class="content">මට භීතියක් නැත.</span></span> 
     </div> 
     <div class="q"> <span class="verse v1" data-usfm="PSA.27.1"><span class="content"> </span></span><span class="verse v2" data-usfm="PSA.27.2"><span class="label">2</span><span class="content">දුදනන් වන මාගේ විරුද්ධකාරයෝ සහ සතුරෝ මා කා දමන පිණිස ආ කල ඔව්හු පැකිළී වැටුණෝ ය.</span></span> 
     </div> 
     <div class="q"> <span class="verse v2" data-usfm="PSA.27.2"><span class="content"> </span></span><span class="verse v3" data-usfm="PSA.27.3"><span class="label">3</span><span class="content">බළ ඇණියක් මට විරුද්ධ ව කඳවුරු බැන්දත්, මසිතට බියක් නැත.</span></span> 
     </div> 
     <div class="q2"> <span class="verse v3" data-usfm="PSA.27.3"><span class="content">මට විරුද්ධ ව යුද ගිනි ඇවිළුණත්, මම සුරක්ෂිත ව සිටිමි.</span></span> 
     </div> 
     <div class="q"> <span class="verse v3" data-usfm="PSA.27.3"><span class="content"> </span></span><span class="verse v4" data-usfm="PSA.27.4"><span class="label">4</span><span class="content">හිමි තුමන්ගෙන් එක ම යැදුමක් යදිමි;</span></span> 
     </div> 
     <div class="q2"> <span class="verse v4" data-usfm="PSA.27.4"><span class="content">එය තරයේ සොයන්නෙමි.</span></span> 
     </div> 
     <div class="q2"> <span class="verse v4" data-usfm="PSA.27.4"><span class="content">එනම්, හිමි තුමන්ගේ ශෝභාලංකාරය නරඹන පිණිසත්, දේව මාලිගාවේ දී උදය භාවනා කරන පිණිසත් මා දිවි ඇති තාක් හැම දා සමිඳුන්ගේ මන්දිරයේ විසීමට ය.</span></span> 
     </div> 
     <div class="q"> <span class="verse v4" data-usfm="PSA.27.4"><span class="content"> </span></span><span class="verse v5" data-usfm="PSA.27.5"><span class="label">5</span><span class="content">විපත් දවසේ දී එතුමාණෝ සිය භවනෙහි මා තබා රක්නා සේක;</span></span> 
     </div> 
     <div class="q2"> <span class="verse v5" data-usfm="PSA.27.5"><span class="content">සිය මණ්ඩපයෙහි රහස් කාමරයක මා සඟවන සේක.</span></span> 
     </div> 
     <div class="q2"> <span class="verse v5" data-usfm="PSA.27.5"><span class="content">එතුමාණෝ මා ඔසවා පව්වක් මත මා තබන සේක.</span></span> 
     </div> 
     <div class="q"> <span class="verse v5" data-usfm="PSA.27.5"><span class="content"> </span></span><span class="verse v6" data-usfm="PSA.27.6"><span class="label">6</span><span class="content">දැනුදු මා සිසාරා සිටින මාගේ සතුරන්ට ඉහළින් මාගේ හිස ඔසවමි;</span></span> 
     </div> 
     <div class="q2"> <span class="verse v6" data-usfm="PSA.27.6"><span class="content">එතුමන්ගේ මණ්ඩපයෙහි ප්‍රීති පූජා පුදන්නෙමි;</span></span> 
     </div> 
     <div class="q2"> <span class="verse v6" data-usfm="PSA.27.6"><span class="content">හිමි සඳුට ගී ගයා වාදනය කරන්නෙමි.</span></span> 
     </div> 
     <div class="q"> <span class="verse v6" data-usfm="PSA.27.6"><span class="content"> </span></span><span class="verse v7" data-usfm="PSA.27.7"><span class="label">7</span><span class="content">හිමි තුමාණෙනි, මා හඬ නඟා කියන දෙයට සවන් දුන මැනව;</span></span> 
     </div> 
     <div class="q2"> <span class="verse v7" data-usfm="PSA.27.7"><span class="content">මට කරුණා කොට උත්තර දුන මැනව.</span></span> 
     </div> 
     <div class="q"> <span class="verse v7" data-usfm="PSA.27.7"><span class="content"> </span></span><span class="verse v8" data-usfm="PSA.27.8"><span class="label">8</span><span class="content">“මා අබිමුවට එන්නැ”යි ඔබ කියන කල, සමිඳුනි, “ඔබ අබිමුවට එන්නෙමි”යි මාගේ සිතින් කීවෙමි.</span></span> 
     </div> 
     <div class="q"> <span class="verse v8" data-usfm="PSA.27.8"><span class="content"> </span></span><span class="verse v9" data-usfm="PSA.27.9"><span class="label">9</span><span class="content">මා කෙරෙන් ඔබේ මුහුණ සඟවා නොගත මැනව;</span></span> 
     </div> 
     <div class="q2"> <span class="verse v9" data-usfm="PSA.27.9"><span class="content">උදහසින් ඔබ මෙහෙකරුවා බැහැර නොකළ මැනව.</span></span> 
     </div> 
     <div class="q2"> <span class="verse v9" data-usfm="PSA.27.9"><span class="content">ඔබ මාගේ සරණ වන සේක.</span></span> 
     </div> 
     <div class="q2"> <span class="verse v9" data-usfm="PSA.27.9"><span class="content">මාගේ විමුක්තිදායක දෙවියෙනි, මා පහ නොකළ මැනව;</span></span> 
     </div> 
     <div class="q2"> <span class="verse v9" data-usfm="PSA.27.9"><span class="content">මා අත් නොහළ මැනව.</span></span> 
     </div> 
     <div class="q"> <span class="verse v9" data-usfm="PSA.27.9"><span class="content"> </span></span><span class="verse v10" data-usfm="PSA.27.10"><span class="label">10</span><span class="content">මාගේ මවුපිය දෙදෙනා මා අත්හැරියෝ ය;</span></span> 
     </div> 
     <div class="q2"> <span class="verse v10" data-usfm="PSA.27.10"><span class="content">එහෙත්, හිමි තුමාණෝ මා පිළිගන්න සේක.</span></span> 
     </div> 
     <div class="q"> <span class="verse v10" data-usfm="PSA.27.10"><span class="content"> </span></span><span class="verse v11" data-usfm="PSA.27.11"><span class="label">11</span><span class="content">සමිඳුනි, ඔබේ දහම් මඟ මට ඉගැන්නුව මැනව;</span></span> 
     </div> 
     <div class="q2"> <span class="verse v11" data-usfm="PSA.27.11"><span class="content">මාගේ සතුරන් නිසා උවදුරු රහිත මඟක මා ගෙන ගිය මැනව.</span></span> 
     </div> 
     <div class="q"> <span class="verse v11" data-usfm="PSA.27.11"><span class="content"> </span></span><span class="verse v12" data-usfm="PSA.27.12"><span class="label">12</span><span class="content">මාගේ එදිරිකරුවන්ගේ අභිප්‍රායවලට මා පාවා නුදුන මැනව.</span></span> 
     </div> 
     <div class="q2"> <span class="verse v12" data-usfm="PSA.27.12"><span class="content">බොරු සාක්ෂිකාරයෝ ද කෲර ලෙස තර්ජන කරන්නෝ ද මට විරුද්ධ ව නැඟී සිටිති.</span></span> 
     </div> 
     <div class="q"> <span class="verse v12" data-usfm="PSA.27.12"><span class="content"> </span></span><span class="verse v13" data-usfm="PSA.27.13"><span class="label">13</span><span class="content">“ජීවතුන් අතර සමිඳුන්ගේ යහපත්කම මට දක්නට ලැබේ ය”යි මම විශ්වාස කරමි.</span></span> 
     </div> 
     <div class="q"> <span class="verse v13" data-usfm="PSA.27.13"><span class="content"> </span></span><span class="verse v14" data-usfm="PSA.27.14"><span class="label">14</span><span class="content">සමිඳුන් කෙරේ බලා සිටින්න;</span></span> 
     </div> 
     <div class="q2"> <span class="verse v14" data-usfm="PSA.27.14"><span class="content">ශක්තිමත් වන්න;</span></span> 
     </div> 
     <div class="q2"> <span class="verse v14" data-usfm="PSA.27.14"><span class="content">ධෛර්යවත් වන්න;</span></span> 
     </div> 
     <div class="q2"> <span class="verse v14" data-usfm="PSA.27.14"><span class="content">සමිඳුන් කෙරේ බලා සිටින්න.</span></span> 
     </div> 
    </div> 
   </div> 
  </div>
 </body>
</html>