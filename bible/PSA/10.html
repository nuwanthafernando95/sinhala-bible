<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch10" data-usfm="PSA.10">  
     <div class="s1"> <span class="heading"><b>පිහිට සඳහා යැදුම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.10.1"><span class="label">1</span><span class="content">සමිඳුනි, ඔබ ඈත් වී සිටින්නේ මන් ද?</span></span> 
     </div> 
     <div class="q2"> <span class="verse v1" data-usfm="PSA.10.1"><span class="content">විපත් සමයේ කුමට සැඟවී සිටින සේක් ද?</span></span> 
     </div> 
     <div class="q"> <span class="verse v1" data-usfm="PSA.10.1"><span class="content"> </span></span><span class="verse v2" data-usfm="PSA.10.2"><span class="label">2</span><span class="content">අහංකාර පවිටු දනෝ දිළිඳුන් හට පීඩා කරති;</span></span> 
     </div> 
     <div class="q2"> <span class="verse v2" data-usfm="PSA.10.2"><span class="content">එබැවින් තමන් අටවන උගුල්වල තුමූ ම අසුවෙති.</span></span> 
     </div> 
     <div class="q"> <span class="verse v2" data-usfm="PSA.10.2"><span class="content"> </span></span><span class="verse v3" data-usfm="PSA.10.3"><span class="label">3</span><span class="content">දුදනන්ගේ පාරට්ටුව තමන් ගැන ම වෙයි.</span></span> 
     </div> 
     <div class="q2"> <span class="verse v3" data-usfm="PSA.10.3"><span class="content">මසුරු දනෝ සමිඳුන්ට නිගා කරති, එතුමන් හෙළා දකිති.</span></span> 
     </div> 
     <div class="q"> <span class="verse v3" data-usfm="PSA.10.3"><span class="content"> </span></span><span class="verse v4" data-usfm="PSA.10.4"><span class="label">4</span><span class="content">දුදනා උඩඟුකම නිසා දෙවිඳුන් සොයා නොයයි.</span></span> 
     </div> 
     <div class="q2"> <span class="verse v4" data-usfm="PSA.10.4"><span class="content">‘දෙවි කෙනෙක් ලොවේ නැත’ යනු ඔහුගේ නිගමනය යි.</span></span> 
     </div> 
     <div class="q"> <span class="verse v4" data-usfm="PSA.10.4"><span class="content"> </span></span><span class="verse v5" data-usfm="PSA.10.5"><span class="label">5</span><span class="content">ඒ මිනිසා සැම විට ම සව් ඉසුරෙන් වැජඹෙනු ඇත.</span></span> 
     </div> 
     <div class="q2"> <span class="verse v5" data-usfm="PSA.10.5"><span class="content">ඉහළින් එන දෙව් නියමය ගැන නම් කිසි දැනුමක් ඔහුට නැත.</span></span> 
     </div> 
     <div class="q2"> <span class="verse v5" data-usfm="PSA.10.5"><span class="content">සිය සතුරන්ට ඔහු නිගා කරයි.</span></span> 
     </div> 
     <div class="q"> <span class="verse v5" data-usfm="PSA.10.5"><span class="content"> </span></span><span class="verse v6" data-usfm="PSA.10.6"><span class="label">6</span><span class="content">ඔහු තමා හට මෙසේ කියාගනියි:</span></span> 
     </div> 
     <div class="q2"> <span class="verse v6" data-usfm="PSA.10.6"><span class="content">“නොවැටෙමි මම කවදාවත්;</span></span> 
     </div> 
     <div class="q2"> <span class="verse v6" data-usfm="PSA.10.6"><span class="content">කිසි විපතක් නැත මා හට.”</span></span> 
     </div> 
     <div class="q"> <span class="verse v6" data-usfm="PSA.10.6"><span class="content"> </span></span><span class="verse v7" data-usfm="PSA.10.7"><span class="label">7</span><span class="content"> </span><span class="content">සාපයෙන්, රැවටිල්ලෙන්, සැහැසිකමෙන් ඔහුගේ මුව පිරී තිබේ.</span></span> 
     </div> 
     <div class="q2"> <span class="verse v7" data-usfm="PSA.10.7"><span class="content">නපුර සමඟ අයුක්තිය ඔහුගේ දිවග ලෙල දෙයි.</span></span> 
     </div> 
     <div class="q"> <span class="verse v7" data-usfm="PSA.10.7"><span class="content"> </span></span><span class="verse v8" data-usfm="PSA.10.8"><span class="label">8</span><span class="content">ගම්මානයේ සැඟවී සිට ඔහු නිදොස් අය කපා කොටයි;</span></span> 
     </div> 
     <div class="q2"> <span class="verse v8" data-usfm="PSA.10.8"><span class="content">පිහිටක් නැති අසරණයින් එන තුරු ඔහු මාන බලයි.</span></span> 
     </div> 
     <div class="q"> <span class="verse v8" data-usfm="PSA.10.8"><span class="content"> </span></span><span class="verse v9" data-usfm="PSA.10.9"><span class="label">9</span><span class="content">ගුහාවේ නිදන සිහ රදකු මෙන් ඔහු ගොදුරු සොයා රහස් තැනක ලැග ඇත;</span></span> 
     </div> 
     <div class="q2"> <span class="verse v9" data-usfm="PSA.10.9"><span class="content">දිළිඳු දනන් ඩැහැගනු ඇත;</span></span> 
     </div> 
     <div class="q2"> <span class="verse v9" data-usfm="PSA.10.9"><span class="content">මරු දැල දා ඇදගනු ඇත.</span></span> 
     </div> 
     <div class="q"> <span class="verse v9" data-usfm="PSA.10.9"><span class="content"> </span></span><span class="verse v10" data-usfm="PSA.10.10"><span class="label">10</span><span class="content">සුදනා පහර ලබා, බිම වැටී, ගුළි ගැසී සිටියි;</span></span> 
     </div> 
     <div class="q2"> <span class="verse v10" data-usfm="PSA.10.10"><span class="content">ඒ අසරණ අය දුදනන්ගේ අතට අසු වී සිටිති.</span></span> 
     </div> 
     <div class="q"> <span class="verse v10" data-usfm="PSA.10.10"><span class="content"> </span></span><span class="verse v11" data-usfm="PSA.10.11"><span class="label">11</span><span class="content">“දෙවිඳුන් මෙතන නැත;</span></span> 
     </div> 
     <div class="q2"> <span class="verse v11" data-usfm="PSA.10.11"><span class="content">එතුමාණන් මුහුණ වසාගෙන ඇත.</span></span> 
     </div> 
     <div class="q2"> <span class="verse v11" data-usfm="PSA.10.11"><span class="content">කිසි කලක එය නොදකිනු ඇතැ”යි ඔහු සිතින් සිතාගනියි.</span></span> 
     </div> 
     <div class="q"> <span class="verse v11" data-usfm="PSA.10.11"><span class="content"> </span></span><span class="verse v12" data-usfm="PSA.10.12"><span class="label">12</span><span class="content">සමිඳුනි, අවදි වන්න;</span></span> 
     </div> 
     <div class="q2"> <span class="verse v12" data-usfm="PSA.10.12"><span class="content">ඔබ අත ඔසවා මුදාගන්න;</span></span> 
     </div> 
     <div class="q2"> <span class="verse v12" data-usfm="PSA.10.12"><span class="content">දිළිඳු අය සිහි කරන්න.</span></span> 
     </div> 
     <div class="q"> <span class="verse v12" data-usfm="PSA.10.12"><span class="content"> </span></span><span class="verse v13" data-usfm="PSA.10.13"><span class="label">13</span><span class="content">දුෂ්ටයා දෙවිඳුන් හට නිගා කරන්නේ මන් ද?</span></span> 
     </div> 
     <div class="q2"> <span class="verse v13" data-usfm="PSA.10.13"><span class="content">“ඔබ දඬුවම් නොදෙන සේකැ”යි ඔහු සිතින් කියාගන්නේ මන් ද?</span></span> 
     </div> 
     <div class="q"> <span class="verse v13" data-usfm="PSA.10.13"><span class="content"> </span></span><span class="verse v14" data-usfm="PSA.10.14"><span class="label">14</span><span class="content">ඔබ දුක් කරදර ගැන සලකන සේක;</span></span> 
     </div> 
     <div class="q2"> <span class="verse v14" data-usfm="PSA.10.14"><span class="content">ඔබ උපකාර කරන්නට නිතර සූදානම් ය.</span></span> 
     </div> 
     <div class="q2"> <span class="verse v14" data-usfm="PSA.10.14"><span class="content">අසරණයා සිය ජීවිතය ඔබට භාර දෙයි.</span></span> 
     </div> 
     <div class="q2"> <span class="verse v14" data-usfm="PSA.10.14"><span class="content">ඔබ අනාථයාගේ ආධාරකරු වන සේක.</span></span> 
     </div> 
     <div class="q"> <span class="verse v14" data-usfm="PSA.10.14"><span class="content"> </span></span><span class="verse v15" data-usfm="PSA.10.15"><span class="label">15</span><span class="content">නපුරන්ගේ හා දුදනන්ගේ බලය සිඳ බිඳලන්න;</span></span> 
     </div> 
     <div class="q2"> <span class="verse v15" data-usfm="PSA.10.15"><span class="content">කිසි නපුරක් ඉතිරි නොවන ලෙස ඔවුන්ට දඬුවම් කරන්න.</span></span> 
     </div> 
     <div class="q"> <span class="verse v15" data-usfm="PSA.10.15"><span class="content"> </span></span><span class="verse v16" data-usfm="PSA.10.16"><span class="label">16</span><span class="content">සදහට ම සමිඳාණෝ රජිඳාණෝ ය, එතුමන්ගේ විජිතයෙන් විජාතීන් වැනසෙනු ඇත.</span></span> 
     </div> 
     <div class="q"> <span class="verse v16" data-usfm="PSA.10.16"><span class="content"> </span></span><span class="verse v17" data-usfm="PSA.10.17"><span class="label">17</span><span class="content">සමිඳුනි, පීඩිතයන්ගේ විලාපයන්ට ඔබ සවන් දෙන සේක;</span></span> 
     </div> 
     <div class="q2"> <span class="verse v17" data-usfm="PSA.10.17"><span class="content">ඔවුන්ට ඔබ දිරිය දෙන සේක.</span></span> 
     </div> 
     <div class="q"> <span class="verse v17" data-usfm="PSA.10.17"><span class="content"> </span></span><span class="verse v18" data-usfm="PSA.10.18"><span class="label">18</span><span class="content">මිහි පිට වසන මිනිසාගෙන් තවත් බියක් ඇති නොවන පරිදි, අනාථයා හා පීඩිතයා සාධාරණ ලෙස විනිශ්චය කළ මැනව.</span></span> 
     </div> 
    </div> 
   </div> 
  </div>
 </body>
</html>