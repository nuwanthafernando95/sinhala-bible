<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch9" data-usfm="PSA.9">  
     <div class="s1"> <span class="heading"><b>දැහැමි විනිශ්චය ගැන පැසසුම්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.9.1"><span class="label">1</span><span class="content">සමිඳුනි, හද පත්ලෙන් මම ඔබ හට තුති පුදමි;</span></span> 
     </div> 
     <div class="q2"> <span class="verse v1" data-usfm="PSA.9.1"><span class="content">ඔබ කළ හැම අසිරිමත් ක්‍රියා පතුරා හරින්නෙමි;</span></span> 
     </div> 
     <div class="q"> <span class="verse v1" data-usfm="PSA.9.1"><span class="content"> </span></span><span class="verse v2" data-usfm="PSA.9.2"><span class="label">2</span><span class="content">ඔබ ගැන සිත සිතා කුල්මත් වී උදන් අනන්නෙමි;</span></span> 
     </div> 
     <div class="q"> <span class="verse v2" data-usfm="PSA.9.2"><span class="content">මහෝත්තමයාණෙනි, ඔබේ නම ප්‍රශස්ති ගීතයෙන් පසසන්නෙමි.</span></span> 
     </div> 
     <div class="q"> <span class="verse v2" data-usfm="PSA.9.2"><span class="content"> </span></span><span class="verse v3" data-usfm="PSA.9.3"><span class="label">3</span><span class="content">ඔබේ ආගමනය නරඹා සතුරෝ පසු බැස යති;</span></span> 
     </div> 
     <div class="q2"> <span class="verse v3" data-usfm="PSA.9.3"><span class="content">පැකිළ වැටෙති, වැනසෙති.</span></span> 
     </div> 
     <div class="q"> <span class="verse v3" data-usfm="PSA.9.3"><span class="content"> </span></span><span class="verse v4" data-usfm="PSA.9.4"><span class="label">4</span><span class="content">සාධාරණ විනිසකරුනි, සිහසුන් අරා ඔබ වැඩ හිඳින සේක;</span></span> 
     </div> 
     <div class="q2"> <span class="verse v4" data-usfm="PSA.9.4"><span class="content">මා ගැන නඩුව අසා මට යුක්තිය ඉටු කළ සේක.</span></span> 
     </div> 
     <div class="q"> <span class="verse v4" data-usfm="PSA.9.4"><span class="content"> </span></span><span class="verse v5" data-usfm="PSA.9.5"><span class="label">5</span><span class="content">ජාතීන්ට තරවටු කොට, අදමිටුවන් විනාශ කොට, ඔවුන්ගේ නම සදහට ම මකා හරින සේක.</span></span> 
     </div> 
     <div class="q"> <span class="verse v5" data-usfm="PSA.9.5"><span class="content"> </span></span><span class="verse v6" data-usfm="PSA.9.6"><span class="label">6</span><span class="content">සතුරන්ගේ නගර සුණු විසුණු කර ඇත.</span></span> 
     </div> 
     <div class="q2"> <span class="verse v6" data-usfm="PSA.9.6"><span class="content">ඒවායේ නම්ගම් මතකයෙන් පහකර ඇත.</span></span> 
     </div> 
     <div class="q2"> <span class="verse v6" data-usfm="PSA.9.6"><span class="content">ඔවුන් සදාකල් විනාශයට පැමිණෙවු සේක.</span></span> 
     </div> 
     <div class="q"> <span class="verse v6" data-usfm="PSA.9.6"><span class="content"> </span></span><span class="verse v7" data-usfm="PSA.9.7"><span class="label">7</span><span class="content">සමිඳාණෝ සිහසුන් අරා සදා වැඩ සිටින සේක;</span></span> 
     </div> 
     <div class="q2"> <span class="verse v7" data-usfm="PSA.9.7"><span class="content">විනිසය පිණිස සිය සිහසුන පිහිටෙවු සේක.</span></span> 
     </div> 
     <div class="q"> <span class="verse v7" data-usfm="PSA.9.7"><span class="content"> </span></span><span class="verse v8" data-usfm="PSA.9.8"><span class="label">8</span><span class="content">එතුමාණෝ දැහැමිකමින් මුළු ලොව නඩු විසඳාලන සේක;</span></span> 
     </div> 
     <div class="q2"> <span class="verse v8" data-usfm="PSA.9.8"><span class="content">ජාතීන් යුක්ති සහගත ලෙස විනිශ්චය කරන සේක.</span></span> 
     </div> 
     <div class="q"> <span class="verse v8" data-usfm="PSA.9.8"><span class="content"> </span></span><span class="verse v9" data-usfm="PSA.9.9"><span class="label">9</span><span class="content">සමිඳාණෝ පීඩිතයන් හට උස් බලකොටුවකි;</span></span> 
     </div> 
     <div class="q2"> <span class="verse v9" data-usfm="PSA.9.9"><span class="content">විපත්ති සමයෙහි මහ බලකොටුවකි.</span></span> 
     </div> 
     <div class="q"> <span class="verse v9" data-usfm="PSA.9.9"><span class="content"> </span></span><span class="verse v10" data-usfm="PSA.9.10"><span class="label">10</span><span class="content">ඔබ පිළිගන්නෝ ඔබ විශ්වාස කරති.</span></span> 
     </div> 
     <div class="q2"> <span class="verse v10" data-usfm="PSA.9.10"><span class="content">ඔබ සොයා එන්නන් ඔබ කිසි දා අත් නොහරින සේක.</span></span> 
     </div> 
     <div class="q"> <span class="verse v10" data-usfm="PSA.9.10"><span class="content"> </span></span><span class="verse v11" data-usfm="PSA.9.11"><span class="label">11</span><span class="content">සියොන් ගිරෙහි වැඩ වසන සමිඳුන් හට ගී ගයන්න;</span></span> 
     </div> 
     <div class="q2"> <span class="verse v11" data-usfm="PSA.9.11"><span class="content">මුළු ලොව හැම ජාතීන්ට සමිඳුන් කළ දෙය පවසන්න.</span></span> 
     </div> 
     <div class="q"> <span class="verse v11" data-usfm="PSA.9.11"><span class="content"> </span></span><span class="verse v12" data-usfm="PSA.9.12"><span class="label">12</span><span class="content">දුක්ගැනවිලි ඇති කවරෙකු වත් එතුමාණෝ අමතක නොකරන සේක.</span></span> 
     </div> 
     <div class="q2"> <span class="verse v12" data-usfm="PSA.9.12"><span class="content">වරද කරන කාටත් සමිඳුන්ගේ දඬුවම හිමි වේ.</span></span> 
     </div> 
     <div class="q"> <span class="verse v12" data-usfm="PSA.9.12"><span class="content"> </span></span><span class="verse v13" data-usfm="PSA.9.13"><span class="label">13</span><span class="content">සමිඳුනි, මට කරුණා කළ මැනව.</span></span> 
     </div> 
     <div class="q2"> <span class="verse v13" data-usfm="PSA.9.13"><span class="content">සතුරන්ගෙන් වූ මාගේ දැඩි දුක සලකාලුව මැනව.</span></span> 
     </div> 
     <div class="q2"> <span class="verse v13" data-usfm="PSA.9.13"><span class="content">මරු මුවෙන් මා වෙන් කරගත මැනව.</span></span> 
     </div> 
     <div class="q"> <span class="verse v13" data-usfm="PSA.9.13"><span class="content"> </span></span><span class="verse v14" data-usfm="PSA.9.14"><span class="label">14</span><span class="content">එවිට ඔබ මට දුන් සෙත් සිරි ගැන ජෙරුසලමේ සව් සත හට ජය තුති ගී පවසන්නෙමි.</span></span> 
     </div> 
     <div class="q"> <span class="verse v14" data-usfm="PSA.9.14"><span class="content"> </span></span><span class="verse v15" data-usfm="PSA.9.15"><span class="label">15</span><span class="content">විජාතීහු වළක් කපා එම වළෙහි වැටී සිටිති.</span></span> 
     </div> 
     <div class="q2"> <span class="verse v15" data-usfm="PSA.9.15"><span class="content">එලෙස ම උගුලක් අටවා එම උගුලට අසු වී සිටිති.</span></span> 
     </div> 
     <div class="q"> <span class="verse v15" data-usfm="PSA.9.15"><span class="content"> </span></span><span class="verse v16" data-usfm="PSA.9.16"><span class="label">16</span><span class="content">සමිඳාණෝ යුක්තිය ඉටු කොට ප්‍රකාශ වූ සේක.</span></span> 
     </div> 
     <div class="q2"> <span class="verse v16" data-usfm="PSA.9.16"><span class="content">කුදිටු දනෝ තමන් හෙළන උපා දැලේ පැටලී සිටිති.</span></span> 
     </div> 
     <div class="q"> <span class="verse v16" data-usfm="PSA.9.16"><span class="content"> </span></span><span class="verse v17" data-usfm="PSA.9.17"><span class="label">17</span><span class="content">දුදනන්ගේ ඉරණම පාතාලය වේ;</span></span> 
     </div> 
     <div class="q2"> <span class="verse v17" data-usfm="PSA.9.17"><span class="content">දෙවිඳුන් අමතක කරන ජාතීන්ටත් එසේ ම වේ.</span></span> 
     </div> 
     <div class="q"> <span class="verse v17" data-usfm="PSA.9.17"><span class="content"> </span></span><span class="verse v18" data-usfm="PSA.9.18"><span class="label">18</span><span class="content">දිළිඳා හැම දා අමතක නොවනු ඇත.</span></span> 
     </div> 
     <div class="q2"> <span class="verse v18" data-usfm="PSA.9.18"><span class="content">පීඩිත අයගේ පැතුමත් සදහට ම යටපත් නොවනු ඇත.</span></span> 
     </div> 
     <div class="q"> <span class="verse v18" data-usfm="PSA.9.18"><span class="content"> </span></span><span class="verse v19" data-usfm="PSA.9.19"><span class="label">19</span><span class="content">වඩිනු මැනව සමිඳුනි, ඔබට එරෙහි ව නැඟිටින්නට මිනිසාට ඉඩ නුදුන මැනව.</span></span> 
     </div> 
     <div class="q2"> <span class="verse v19" data-usfm="PSA.9.19"><span class="content">ජාතීහු ඔබ අබිමුව විනිශ්චය කරනු ලබත් වා!</span></span> 
     </div> 
     <div class="q"> <span class="verse v19" data-usfm="PSA.9.19"><span class="content"> </span></span><span class="verse v20" data-usfm="PSA.9.20"><span class="label">20</span><span class="content">සමිඳුනි, ඔවුන් භීතියෙන් ඇලළී යන්නට සැලසුව මැනව.</span></span> 
     </div> 
     <div class="q2"> <span class="verse v20" data-usfm="PSA.9.20"><span class="content">ජාතීන් මැරෙන සුලු අය පමණක් බව දැනගන්නට සැලසුව මැනව.</span></span> 
     </div> 
    </div> 
   </div> 
  </div>
 </body>
</html>