<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch30" data-usfm="PSA.30">  
     <div class="s1"> <span class="heading"><b>සුවය ගැන ප්‍රශස්ති ගීයක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි. දේව ගෘහය කැප කිරීමේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.30.1"><span class="label">1</span><span class="content">ඔබ මා උසස් කළ බැවින් ද මාගේ දුක් ගැන මා සතුරන්ට ප්‍රීති වීමට නුදුන් බැවින් ද සමිඳුනි, ඔබට ප්‍රශස්ති ගී ගයමි.</span></span> 
     </div> 
     <div class="q"> <span class="verse v1" data-usfm="PSA.30.1"><span class="content"> </span></span><span class="verse v2" data-usfm="PSA.30.2"><span class="label">2</span><span class="content">මාගේ දෙවි සමිඳුනි, ඔබට යාදිනි කීවෙමි, ඔබ මට සුව සෙත දුන් සේක.</span></span> 
     </div> 
     <div class="q"> <span class="verse v2" data-usfm="PSA.30.2"><span class="content"> </span></span><span class="verse v3" data-usfm="PSA.30.3"><span class="label">3</span><span class="content">සමිඳුනි, ඔබ පාතාලයෙන් මා ගොඩ ගත් සේක;</span></span> 
     </div> 
     <div class="q2"> <span class="verse v3" data-usfm="PSA.30.3"><span class="content">මා වළ පල්ලට නොයන පරිදි ඔබ මා දිවි රැකගත් සේක.</span></span> 
     </div> 
     <div class="q"> <span class="verse v3" data-usfm="PSA.30.3"><span class="content"> </span></span><span class="verse v4" data-usfm="PSA.30.4"><span class="label">4</span><span class="content">පින්වතුනි, සමිඳුන්ට ගී පසස් නඟන්න;</span></span> 
     </div> 
     <div class="q2"> <span class="verse v4" data-usfm="PSA.30.4"><span class="content">ඒ නිර්මල නාමයට තුති ගී ගයන්න.</span></span> 
     </div> 
     <div class="q"> <span class="verse v4" data-usfm="PSA.30.4"><span class="content"> </span></span><span class="verse v5" data-usfm="PSA.30.5"><span class="label">5</span><span class="content">මන්ද, එතුමන්ගේ උදහස ඇසිල්ලකට පමණ ය.</span></span> 
     </div> 
     <div class="q2"> <span class="verse v5" data-usfm="PSA.30.5"><span class="content">එතුමන්ගේ කරුණාව දිවි ඇති තාක් ය.</span></span> 
     </div> 
     <div class="q2"> <span class="verse v5" data-usfm="PSA.30.5"><span class="content">රැයේ හැඬීම පවතියි;</span></span> 
     </div> 
     <div class="q2"> <span class="verse v5" data-usfm="PSA.30.5"><span class="content">උදය ප්‍රීතිය උදා වෙයි.</span></span> 
     </div> 
     <div class="q"> <span class="verse v5" data-usfm="PSA.30.5"><span class="content"> </span></span><span class="verse v6" data-usfm="PSA.30.6"><span class="label">6</span><span class="content">“සැප සම්පතේ දී කිසිදාක මම නොසෙල්වෙන්නෙමි”යි කියා ගතිමි.</span></span> 
     </div> 
     <div class="q"> <span class="verse v6" data-usfm="PSA.30.6"><span class="content"> </span></span><span class="verse v7" data-usfm="PSA.30.7"><span class="label">7</span><span class="content">සමිඳුනි, ඔබේ කරුණාවෙන් ඔබ මා නොසැලෙන පව්වක් මෙන් තහවුරු කළ සේක.</span></span> 
     </div> 
     <div class="q2"> <span class="verse v7" data-usfm="PSA.30.7"><span class="content">එහෙත්, ඔබ මා කෙරෙන් සැඟවුණ විට, මම කැළඹුණෙමි.</span></span> 
     </div> 
     <div class="q"> <span class="verse v7" data-usfm="PSA.30.7"><span class="content"> </span></span><span class="verse v8" data-usfm="PSA.30.8"><span class="label">8</span><span class="content">සමිඳුනි, ඔබට හඬගැසීමි;</span></span> 
     </div> 
     <div class="q2"> <span class="verse v8" data-usfm="PSA.30.8"><span class="content">සමිඳුන් හට කන්නලව් කෙළෙමි.</span></span> 
     </div> 
     <div class="q"> <span class="verse v8" data-usfm="PSA.30.8"><span class="content"> </span></span><span class="verse v9" data-usfm="PSA.30.9"><span class="label">9</span><span class="content">මා වළ පල්ලට ගිය විට මාගේ මරණයෙන් කුමක් වේ ද?</span></span> 
     </div> 
     <div class="q2"> <span class="verse v9" data-usfm="PSA.30.9"><span class="content">පොළොවේ පසට හැරුණු අයට ඔබේ සත්‍යය පැවසිය හැකි ද?</span></span> 
     </div> 
     <div class="q"> <span class="verse v9" data-usfm="PSA.30.9"><span class="content"> </span></span><span class="verse v10" data-usfm="PSA.30.10"><span class="label">10</span><span class="content">සමිඳුනි, සවන් දී මට කරුණා කළ මැනව.</span></span> 
     </div> 
     <div class="q2"> <span class="verse v10" data-usfm="PSA.30.10"><span class="content">සමිඳුනි, ඔබ මාගේ සරණ වුව මැනව.</span></span> 
     </div> 
     <div class="q"> <span class="verse v10" data-usfm="PSA.30.10"><span class="content"> </span></span><span class="verse v11" data-usfm="PSA.30.11"><span class="label">11</span><span class="content">ඔබ මාගේ දොම්නස සොම්නසට හැරෙවු සේක.</span></span> 
     </div> 
     <div class="q2"> <span class="verse v11" data-usfm="PSA.30.11"><span class="content">ඔබ මාගේ ගෝණි රෙදි මුදා තුටු පිළියෙන් මා සැරසූ සේක.</span></span> 
     </div> 
     <div class="q"> <span class="verse v11" data-usfm="PSA.30.11"><span class="content"> </span></span><span class="verse v12" data-usfm="PSA.30.12"><span class="label">12</span><span class="content">දැන් ඉතින් මම නිහඬ ව නොසිටිමි.</span></span> 
     </div> 
     <div class="q2"> <span class="verse v12" data-usfm="PSA.30.12"><span class="content">ඔබට ගී පසස් ගයන්නෙමි.</span></span> 
     </div> 
     <div class="q2"> <span class="verse v12" data-usfm="PSA.30.12"><span class="content">මාගේ දෙවි සමිඳුනි, සදහට ම ඔබ හට ගී ගයන්නෙමි.</span></span> 
     </div> 
    </div> 
   </div> 
  </div>
 </body>
</html>