<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch81" data-usfm="PSA.81">  
     <div class="s1"> <span class="heading"><b>මංගල ගීයක්</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.81.1"><span class="label">1</span><span class="content">අපේ ශක්තිය වන දෙවිඳුන්ට ඉමහත් ප්‍රීති හඬ නඟන්න;</span></span> 
     </div> 
     <div class="q2"> <span class="verse v1" data-usfm="PSA.81.1"><span class="content">ජාකොබ්ගේ දෙවිඳුන්ට තුති ගී හඬ නඟන්න.</span></span> 
     </div> 
     <div class="q"> <span class="verse v1" data-usfm="PSA.81.1"><span class="content"> </span></span><span class="verse v2" data-usfm="PSA.81.2"><span class="label">2</span><span class="content">ගී ගයා කිකිණි රබන් ගසන්න;</span></span> 
     </div> 
     <div class="q2"> <span class="verse v2" data-usfm="PSA.81.2"><span class="content">මිහිරි වීණාව සහ කුඩා වීණාව වයන්න.</span></span> 
     </div> 
     <div class="q"> <span class="verse v2" data-usfm="PSA.81.2"><span class="content"> </span></span><span class="verse v3" data-usfm="PSA.81.3"><span class="label">3</span><span class="content"> </span><span class="content">අමාවක දවසේ දී ද පසළොස්වක දවසේ දී ද අපේ මහා මංගල දවසේ දී ද හොරණෑව පිඹින්න.</span></span> 
     </div> 
     <div class="q"> <span class="verse v3" data-usfm="PSA.81.3"><span class="content"> </span></span><span class="verse v4" data-usfm="PSA.81.4"><span class="label">4</span><span class="content">එය ඉශ්රායෙල් ජනයාට නීතියක් වන්නේ ය;</span></span> 
     </div> 
     <div class="q2"> <span class="verse v4" data-usfm="PSA.81.4"><span class="content">ජාකොබ්ගේ දෙවිඳුන් පැනවූ නියෝගයක් වන්නේ ය.</span></span> 
     </div> 
     <div class="q"> <span class="verse v4" data-usfm="PSA.81.4"><span class="content"> </span></span><span class="verse v5" data-usfm="PSA.81.5"><span class="label">5</span><span class="content">ජෝසෙප් මිසර දේශයෙන් පිටත් ව යන ගමනේ දී එතුමාණෝ එය ඔහුට නියෝගයක් ලෙස භාර දුන් සේක.</span></span> 
     </div> 
     <div class="q2"> <span class="verse v5" data-usfm="PSA.81.5"><span class="content">නුපුරුදු හඬක් මෙසේ කියනු මම ඇසුවෙමි:</span></span> 
     </div> 
     <div class="q"> <span class="verse v5" data-usfm="PSA.81.5"><span class="content"> </span></span><span class="verse v6" data-usfm="PSA.81.6"><span class="label">6</span><span class="content">“මම ඔබේ කරෙන් බර ඉවත් කෙළෙමි;</span></span> 
     </div> 
     <div class="q2"> <span class="verse v6" data-usfm="PSA.81.6"><span class="content">ඔබේ අත් දෙක කූඩා ඇදීමෙන් නිදහස් කෙළෙමි.</span></span> 
     </div> 
     <div class="q"> <span class="verse v6" data-usfm="PSA.81.6"><span class="content"> </span></span><span class="verse v7" data-usfm="PSA.81.7"><span class="label">7</span><span class="content"> </span><span class="content">විපතේ දී ඔබ අඬගැසුවහු ය;</span></span> 
     </div> 
     <div class="q2"> <span class="verse v7" data-usfm="PSA.81.7"><span class="content">මම ඔබ නිදහස් කෙළෙමි.</span></span> 
     </div> 
     <div class="q2"> <span class="verse v7" data-usfm="PSA.81.7"><span class="content">මම අහස් ගිගුරුමේ සිට ඔබට පිළිතුරු දුන්නෙමි.</span></span> 
     </div> 
     <div class="q2"> <span class="verse v7" data-usfm="PSA.81.7"><span class="content">මෙරිබා දිය උල්පත ළඟ දී මම ඔබ සෝදිසි කෙළෙමි.</span></span> 
     </div> 
     <div class="q"> <span class="verse v7" data-usfm="PSA.81.7"><span class="content"> </span></span><span class="verse v8" data-usfm="PSA.81.8"><span class="label">8</span><span class="content">අහෝ මාගේ සෙනඟෙනි!</span></span> 
     </div> 
     <div class="q2"> <span class="verse v8" data-usfm="PSA.81.8"><span class="content">මා ඔබට විරුද්ධ ව අනතුරු අඟවන විට මට සවන් දෙන්න;</span></span> 
     </div> 
     <div class="q2"> <span class="verse v8" data-usfm="PSA.81.8"><span class="content">අහෝ ඉශ්රායෙල්වරුනි!</span></span> 
     </div> 
     <div class="q2"> <span class="verse v8" data-usfm="PSA.81.8"><span class="content">ඔබ මට සවන් දෙන්නහු නම්, කොපමණ යහපත් ද?</span></span> 
     </div> 
     <div class="q"> <span class="verse v8" data-usfm="PSA.81.8"><span class="content"> </span></span><span class="verse v9" data-usfm="PSA.81.9"><span class="label">9</span><span class="content"> </span><span class="content">ඔබ අතර බොරු දෙවි දේවතාවන් නොසිටිය යුතු ය;</span></span> 
     </div> 
     <div class="q2"> <span class="verse v9" data-usfm="PSA.81.9"><span class="content">විදේශීය දෙවි දේවතාවන් හට නමස්කාර නොකළ යුතු ය.</span></span> 
     </div> 
     <div class="q"> <span class="verse v9" data-usfm="PSA.81.9"><span class="content"> </span></span><span class="verse v10" data-usfm="PSA.81.10"><span class="label">10</span><span class="content">මිසරයෙන් ඔබ මුදා, ඔබ පිටතට ගෙනා දෙවි සමිඳාණෝ මම වන්නෙමි.</span></span> 
     </div> 
     <div class="q2"> <span class="verse v10" data-usfm="PSA.81.10"><span class="content">ඔබේ මුව හොඳින් විවර කරන්න;</span></span> 
     </div> 
     <div class="q2"> <span class="verse v10" data-usfm="PSA.81.10"><span class="content">එවිට මම ඔබ පෝෂණය කරන්නෙමි.</span></span> 
     </div> 
     <div class="q"> <span class="verse v10" data-usfm="PSA.81.10"><span class="content"> </span></span><span class="verse v11" data-usfm="PSA.81.11"><span class="label">11</span><span class="content">එහෙත්, මාගේ සෙනඟ මාගේ හඬට සවන් නුදුන්නෝ ය.</span></span> 
     </div> 
     <div class="q2"> <span class="verse v11" data-usfm="PSA.81.11"><span class="content">ඉශ්රායෙල්වරු මට කීකරු නො වූ හ.</span></span> 
     </div> 
     <div class="q"> <span class="verse v11" data-usfm="PSA.81.11"><span class="content"> </span></span><span class="verse v12" data-usfm="PSA.81.12"><span class="label">12</span><span class="content">ඔවුන්ගේ ගල් සිත නිසා, මම ඔවුන් ප්‍රතික්ෂේප කෙළෙමි.</span></span> 
     </div> 
     <div class="q2"> <span class="verse v12" data-usfm="PSA.81.12"><span class="content">එවිට ඔව්හු ඔවුන්ගේ ම මතිමතාන්තර අනුව ගමන් කළෝ ය.</span></span> 
     </div> 
     <div class="q"> <span class="verse v12" data-usfm="PSA.81.12"><span class="content"> </span></span><span class="verse v13" data-usfm="PSA.81.13"><span class="label">13</span><span class="content">මාගේ සෙනඟ මට සවන් දෙන්නෝ නම්, ඉශ්රායෙල්වරු මා අනුව එන්නෝ නම්, කොතරම් යහපත් ද?</span></span> 
     </div> 
     <div class="q"> <span class="verse v13" data-usfm="PSA.81.13"><span class="content"> </span></span><span class="verse v14" data-usfm="PSA.81.14"><span class="label">14</span><span class="content">එවිට මම ඔවුන්ගේ සතුරන් වහා පරාජය කරන්නෙමි;</span></span> 
     </div> 
     <div class="q2"> <span class="verse v14" data-usfm="PSA.81.14"><span class="content">ඔවුන්ගේ එදිරිකාරයන්ට විරුද්ධ ව මම පහර දෙන්නෙමි.</span></span> 
     </div> 
     <div class="q"> <span class="verse v14" data-usfm="PSA.81.14"><span class="content"> </span></span><span class="verse v15" data-usfm="PSA.81.15"><span class="label">15</span><span class="content">සමිඳුන් හට වෛර කරන්නෝ එතුමන් අබිමුව බියෙන් පැකිළෙන්නෝ ය.</span></span> 
     </div> 
     <div class="q2"> <span class="verse v15" data-usfm="PSA.81.15"><span class="content">ඔවුන්ගේ විපත සදහට ම තිර වන්නේ ය.</span></span> 
     </div> 
     <div class="q"> <span class="verse v15" data-usfm="PSA.81.15"><span class="content"> </span></span><span class="verse v16" data-usfm="PSA.81.16"><span class="label">16</span><span class="content">එතුමාණෝ ඉස්තරම් ධාන්‍යයෙන් ඔබ පෝෂණය කරන සේක.</span></span> 
     </div> 
     <div class="q2"> <span class="verse v16" data-usfm="PSA.81.16"><span class="content">වන මී පැණියෙන් මම ඔබ සෑහීමට පත් කරන්නෙමි.”</span></span> 
     </div> 
    </div> 
   </div> 
  </div>
 </body>
</html>