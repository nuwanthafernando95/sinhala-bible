<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch58" data-usfm="PSA.58">  
     <div class="s1"> <span class="heading"><b>විනිසකරුවන්ගේ විනිසකරුවාණෝ</b></span> 
     </div> 
     <div class="cd"> <span class="heading"><b>දාවිත් ලියූ සෙල් ලිපියකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.58.1"><span class="label">1</span><span class="content">බලවතුනි, ඔබ සාධාරණ තීන්දු දෙන්නහු ද?</span></span> 
     </div> 
     <div class="q2"> <span class="verse v1" data-usfm="PSA.58.1"><span class="content">නායකයෙනි, ඔබ යුතු ලෙස සෙනඟ පාලනය කරන්නහු ද?</span></span> 
     </div> 
     <div class="q"> <span class="verse v1" data-usfm="PSA.58.1"><span class="content"> </span></span><span class="verse v2" data-usfm="PSA.58.2"><span class="label">2</span><span class="content">එහෙත්, ඔබ එසේ නොකර දුෂ්ට අදහස් සිත්හි මවාගන්නහු ය;</span></span> 
     </div> 
     <div class="q2"> <span class="verse v2" data-usfm="PSA.58.2"><span class="content">නීතියට පිටුපා සැහැසිකම් කරන්නහු ය.</span></span> 
     </div> 
     <div class="q"> <span class="verse v2" data-usfm="PSA.58.2"><span class="content"> </span></span><span class="verse v3" data-usfm="PSA.58.3"><span class="label">3</span><span class="content">දුදනෝ මවු කුස පටන් නොමඟ යන්නෝ ය;</span></span> 
     </div> 
     <div class="q2"> <span class="verse v3" data-usfm="PSA.58.3"><span class="content">උපන් දා සිට ම ඔව්හු බොරු කියන්නෝ ය.</span></span> 
     </div> 
     <div class="q"> <span class="verse v3" data-usfm="PSA.58.3"><span class="content"> </span></span><span class="verse v4" data-usfm="PSA.58.4"><span class="label">4</span><span class="content">ඔවුන්ගේ වස විස සර්ප විස මෙන් වන්නේ ය.</span></span> 
     </div> 
     <div class="q2"> <span class="verse v4" data-usfm="PSA.58.4"><span class="content">ඔව්හු කන් බිහිරි කරගත් පොළඟුන් වැනි ය.</span></span> 
     </div> 
     <div class="q"> <span class="verse v4" data-usfm="PSA.58.4"><span class="content"> </span></span><span class="verse v5" data-usfm="PSA.58.5"><span class="label">5</span><span class="content">එවැන්නෝ නයි නටවන්නන්ගේ හඬට කන් නොදෙති;</span></span> 
     </div> 
     <div class="q2"> <span class="verse v5" data-usfm="PSA.58.5"><span class="content">මතුරන්නන්ගේ මැතිරීමට සවන් නොදෙති.</span></span> 
     </div> 
     <div class="q"> <span class="verse v5" data-usfm="PSA.58.5"><span class="content"> </span></span><span class="verse v6" data-usfm="PSA.58.6"><span class="label">6</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v6" data-usfm="PSA.58.6"><span class="content">ඔවුන්ගේ මුඛයේ දත් පොඩි කළ මැනව;</span></span> 
     </div> 
     <div class="q2"> <span class="verse v6" data-usfm="PSA.58.6"><span class="content">මේ සිංහ පෝතකයන්ගේ දළ බිඳ දැමුව මැනව.</span></span> 
     </div> 
     <div class="q"> <span class="verse v6" data-usfm="PSA.58.6"><span class="content"> </span></span><span class="verse v7" data-usfm="PSA.58.7"><span class="label">7</span><span class="content">ඔව්හු වේගයෙන් ගලා යන වතුර මෙන් පහ ව යත් වා!</span></span> 
     </div> 
     <div class="q2"> <span class="verse v7" data-usfm="PSA.58.7"><span class="content">පයට පෑගුණ තණ මෙන් වියළී යත් වා!</span></span> 
     </div> 
     <div class="q"> <span class="verse v7" data-usfm="PSA.58.7"><span class="content"> </span></span><span class="verse v8" data-usfm="PSA.58.8"><span class="label">8</span><span class="content">සෙවලෙහි ම දිරා යන ගොළුබෙල්ලන් මෙන් ඔව්හු දිරා යත් වා!</span></span> 
     </div> 
     <div class="q2"> <span class="verse v8" data-usfm="PSA.58.8"><span class="content">මියගිය කළල රූප මෙන් ඔව්හු ඉරු එළිය නොදකිත් වා!</span></span> 
     </div> 
     <div class="q"> <span class="verse v8" data-usfm="PSA.58.8"><span class="content"> </span></span><span class="verse v9" data-usfm="PSA.58.9"><span class="label">9</span><span class="content">ඔව්හු මුලිනුපුටා දැමූ කටු පඳුරු මෙන් වෙත් වා!</span></span> 
     </div> 
     <div class="q2"> <span class="verse v9" data-usfm="PSA.58.9"><span class="content">කෝපයෙන් උදලුගා දැමූ වල් පැළෑටි මෙන් වෙත් වා!</span></span> 
     </div> 
     <div class="q"> <span class="verse v9" data-usfm="PSA.58.9"><span class="content"> </span></span><span class="verse v10" data-usfm="PSA.58.10"><span class="label">10</span><span class="content">පවිටුන්ට දඬුවම් ලැබෙන විට දැහැමියා ප්‍රීති ප්‍රමෝද වන්නේ ය.</span></span> 
     </div> 
     <div class="q2"> <span class="verse v10" data-usfm="PSA.58.10"><span class="content">දුදන ලෙයින් ඔහු තම පා සෝදා ගන්නේ ය.</span></span> 
     </div> 
     <div class="q"> <span class="verse v10" data-usfm="PSA.58.10"><span class="content"> </span></span><span class="verse v11" data-usfm="PSA.58.11"><span class="label">11</span><span class="content">එවිට සෙනඟ මෙසේ කියති:</span></span> 
     </div> 
     <div class="q2"> <span class="verse v11" data-usfm="PSA.58.11"><span class="content">“දැහැමියාට විපාකයක් සත්තට ම හිමි වන්නේ ය;</span></span> 
     </div> 
     <div class="q2"> <span class="verse v11" data-usfm="PSA.58.11"><span class="content">මිහි පිට යුක්තිය ඉටු කරන දෙවිඳාණෝ සැබැවින් ම වැඩ සිටින සේක.”</span></span> 
     </div> 
    </div> 
   </div> 
  </div>
 </body>
</html>