<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch101" data-usfm="PSA.101">  
     <div class="s1"> <span class="heading"><b>යහපත් රජ කෙනෙකුගේ ගුණ දහම්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.101.1"><span class="label">1</span><span class="content">කරුණාව හා යුක්තිය ගැන මම ගී ගයන්නෙමි;</span></span> 
     </div> 
     <div class="q2"> <span class="verse v1" data-usfm="PSA.101.1"><span class="content">සමිඳුනි, ඔබ හට පැසසුම් ගී ගයන්නෙමි.</span></span> 
     </div> 
     <div class="q"> <span class="verse v1" data-usfm="PSA.101.1"><span class="content"> </span></span><span class="verse v2" data-usfm="PSA.101.2"><span class="label">2</span><span class="content">නිදොස් මඟෙහි සිහි නුවණින් ගමන් කරන්නෙමි.</span></span> 
     </div> 
     <div class="q2"> <span class="verse v2" data-usfm="PSA.101.2"><span class="content">ඔබ කවදා මා වෙත වඩින සේක් ද?</span></span> 
     </div> 
     <div class="q2"> <span class="verse v2" data-usfm="PSA.101.2"><span class="content">පිරිසිදු සිතින් මාගේ නිවෙසහි මම වාසය කරන්නෙමි.</span></span> 
     </div> 
     <div class="q"> <span class="verse v2" data-usfm="PSA.101.2"><span class="content"> </span></span><span class="verse v3" data-usfm="PSA.101.3"><span class="label">3</span><span class="content">මාගේ ඇස් කිසි නීච දෙයක් කෙරෙහි නොරඳවන්නෙමි.</span></span> 
     </div> 
     <div class="q2"> <span class="verse v3" data-usfm="PSA.101.3"><span class="content">දෙවිඳුන් කෙරෙන් ඈත් වන්නන්ගේ ක්‍රියා මම නුරුස්සන්නෙමි.</span></span> 
     </div> 
     <div class="q2"> <span class="verse v3" data-usfm="PSA.101.3"><span class="content">ඒවාට මම ඇලුම් නොවන්නෙමි.</span></span> 
     </div> 
     <div class="q"> <span class="verse v3" data-usfm="PSA.101.3"><span class="content"> </span></span><span class="verse v4" data-usfm="PSA.101.4"><span class="label">4</span><span class="content">සියලු වංක සිතුවිලි මම ප්‍රතික්ෂේප කරන්නෙමි;</span></span> 
     </div> 
     <div class="q2"> <span class="verse v4" data-usfm="PSA.101.4"><span class="content">නපුරට මම කිසි විටෙක හවුල් නොවන්නෙමි.</span></span> 
     </div> 
     <div class="q"> <span class="verse v4" data-usfm="PSA.101.4"><span class="content"> </span></span><span class="verse v5" data-usfm="PSA.101.5"><span class="label">5</span><span class="content">සිය අසල්වැසියාට විරුද්ධ ව රහසින් අපවාද දොඩන්නා මම වනසන්නෙමි;</span></span> 
     </div> 
     <div class="q2"> <span class="verse v5" data-usfm="PSA.101.5"><span class="content">උඩඟු බැල්ම හා අහංකාර සිත ඇත්තා මම නුරුස්සන්නෙමි.</span></span> 
     </div> 
     <div class="q"> <span class="verse v5" data-usfm="PSA.101.5"><span class="content"> </span></span><span class="verse v6" data-usfm="PSA.101.6"><span class="label">6</span><span class="content">මා සමඟ වසන පිණිස මම දේශයෙහි සැදැහැවතුන් තෝරාගතිමි.</span></span> 
     </div> 
     <div class="q2"> <span class="verse v6" data-usfm="PSA.101.6"><span class="content">නිදොස් ලෙස දිවි ගෙවන්නෝ මාගේ සේවකයෝ වන්නෝ ය.</span></span> 
     </div> 
     <div class="q"> <span class="verse v6" data-usfm="PSA.101.6"><span class="content"> </span></span><span class="verse v7" data-usfm="PSA.101.7"><span class="label">7</span><span class="content">වංචනික කිසිවෙක් මාගේ නිවෙසෙහි නොවසන්නේ ය.</span></span> 
     </div> 
     <div class="q2"> <span class="verse v7" data-usfm="PSA.101.7"><span class="content">මුසාවාදී කිසිවෙක් මා ඉදිරියෙහි නොසිටින්නේ ය.</span></span> 
     </div> 
     <div class="q"> <span class="verse v7" data-usfm="PSA.101.7"><span class="content"> </span></span><span class="verse v8" data-usfm="PSA.101.8"><span class="label">8</span><span class="content">දිනෙන් දින දේශයේ සියලු දුදනන් මම වනසන්නෙමි.</span></span> 
     </div> 
     <div class="q2"> <span class="verse v8" data-usfm="PSA.101.8"><span class="content">අයුතුකම් කරන සියල්ලන් මම සමිඳුන්ගේ නුවරින් නෙරපාදමන්නෙමි.</span></span> 
     </div> 
    </div> 
   </div> 
  </div>
 </body>
</html>