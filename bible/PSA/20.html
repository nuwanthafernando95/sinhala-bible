<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch20" data-usfm="PSA.20">  
     <div class="s1"> <span class="heading"><b>රජුගේ විජයශ්‍රීය</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.20.1"><span class="label">1</span><span class="content">විපත්ති දවසේ දී හිමි තුමාණෝ ඔබට පිළිතුරු දෙන සේක් වා!</span></span> 
     </div> 
     <div class="q2"> <span class="verse v1" data-usfm="PSA.20.1"><span class="content">ජාකොබ්ගේ දෙවිඳාණෝ ඔබට බලකොටුවක් වන සේක් වා!</span></span> 
     </div> 
     <div class="q"> <span class="verse v1" data-usfm="PSA.20.1"><span class="content"> </span></span><span class="verse v2" data-usfm="PSA.20.2"><span class="label">2</span><span class="content">එතුමාණෝ ශුද්ධස්ථානයෙන් ඔබට පිහිට එවා, සියොන් කන්දේ සිට ඔබ බලවත් කරන සේක් වා!</span></span> 
     </div> 
     <div class="q"> <span class="verse v2" data-usfm="PSA.20.2"><span class="content"> </span></span><span class="verse v3" data-usfm="PSA.20.3"><span class="label">3</span><span class="content">ඔබේ පුද පූජා සියල්ල සිහි කරන සේක් වා!</span></span> 
     </div> 
     <div class="q2"> <span class="verse v3" data-usfm="PSA.20.3"><span class="content">ඔබේ දවන යාග පූජා පිළිගන්න සේක් වා!</span></span> 
     </div> 
     <div class="q"> <span class="verse v3" data-usfm="PSA.20.3"><span class="content"> </span></span><span class="verse v4" data-usfm="PSA.20.4"><span class="label">4</span><span class="content">ඔබේ මන දොළ ඉටු කරන සේක් වා!</span></span> 
     </div> 
     <div class="q2"> <span class="verse v4" data-usfm="PSA.20.4"><span class="content">ඔබේ පැතුම් සාර්ථක කරන සේක් වා!</span></span> 
     </div> 
     <div class="q"> <span class="verse v4" data-usfm="PSA.20.4"><span class="content"> </span></span><span class="verse v5" data-usfm="PSA.20.5"><span class="label">5</span><span class="content">ඔබේ ජය සිරි ගැන අපි තුති පසස් නඟමු;</span></span> 
     </div> 
     <div class="q2"> <span class="verse v5" data-usfm="PSA.20.5"><span class="content">අපේ දෙවිඳුන් නමින් ජය කෙහෙලි නංවමු.</span></span> 
     </div> 
     <div class="q2"> <span class="verse v5" data-usfm="PSA.20.5"><span class="content">සමිඳාණෝ නුඹේ සියලු අයැදුම් ඉටු කරන සේක් වා!</span></span> 
     </div> 
     <div class="q"> <span class="verse v5" data-usfm="PSA.20.5"><span class="content"> </span></span><span class="verse v6" data-usfm="PSA.20.6"><span class="label">6</span><span class="content">හිමි සඳ සිය අබිසෙස් ලත් අය මුදන බව දනිමි.</span></span> 
     </div> 
     <div class="q2"> <span class="verse v6" data-usfm="PSA.20.6"><span class="content">සමිඳාණෝ, සිය සුපිරිසිදු සගලොව සිට සිය දකුණතේ විමුක්ති ශක්තියෙන් ඔහුට පිළිතුරු දෙන සේක.</span></span> 
     </div> 
     <div class="q"> <span class="verse v6" data-usfm="PSA.20.6"><span class="content"> </span></span><span class="verse v7" data-usfm="PSA.20.7"><span class="label">7</span><span class="content">සමහරු යුද රිය කෙරෙහි ද ඔවුන්ගේ අශ්වයන් කෙරෙහි ද විශ්වාසය තබති.</span></span> 
     </div> 
     <div class="q2"> <span class="verse v7" data-usfm="PSA.20.7"><span class="content">එහෙත්, අපි නම් දෙවි සමිඳාණන් කෙරෙහි විශ්වාසය තබමු.</span></span> 
     </div> 
     <div class="q"> <span class="verse v7" data-usfm="PSA.20.7"><span class="content"> </span></span><span class="verse v8" data-usfm="PSA.20.8"><span class="label">8</span><span class="content">ඔව්හු වකුටු වී වැටෙන්නෝ ය.</span></span> 
     </div> 
     <div class="q2"> <span class="verse v8" data-usfm="PSA.20.8"><span class="content">එහෙත්, අපි නැඟිට කෙළින් සිටිමු.</span></span> 
     </div> 
     <div class="q"> <span class="verse v8" data-usfm="PSA.20.8"><span class="content"> </span></span><span class="verse v9" data-usfm="PSA.20.9"><span class="label">9</span><span class="content">සමිඳුනි, රජතුමා මිදුව මැනව;</span></span> 
     </div> 
     <div class="q2"> <span class="verse v9" data-usfm="PSA.20.9"><span class="content">අප යදින විට පිළිතුරු දුන මැනව.</span></span> 
     </div> 
    </div> 
   </div> 
  </div>
 </body>
</html>