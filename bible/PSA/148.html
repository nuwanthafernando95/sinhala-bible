<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch148" data-usfm="PSA.148">  
     <div class="s1"> <span class="heading"><b>මුළු විශ්වයෙන් සමිඳුන්ට පැසසුම්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.148.1"><span class="label">1</span><span class="content">සමිඳුන් පසසන්න. සගලෝ සිට සමිඳුන් පසසන්න.</span></span> 
     </div> 
     <div class="q2"> <span class="verse v1" data-usfm="PSA.148.1"><span class="content">උස් තැන්හි දී ඔබ හැම එතුමන් පසසන්න.</span></span> 
     </div> 
     <div class="q"> <span class="verse v1" data-usfm="PSA.148.1"><span class="content"> </span></span><span class="verse v2" data-usfm="PSA.148.2"><span class="label">2</span><span class="content">එතුමන්ගේ සියලු දූතයෙනි, එතුමන් පසසන්න.</span></span> 
     </div> 
     <div class="q2"> <span class="verse v2" data-usfm="PSA.148.2"><span class="content">එතුමන්ගේ මුළු සේනාවෙනි, එතුමන් පසසන්න.</span></span> 
     </div> 
     <div class="q"> <span class="verse v2" data-usfm="PSA.148.2"><span class="content"> </span></span><span class="verse v3" data-usfm="PSA.148.3"><span class="label">3</span><span class="content">ඉර හඳ මඬලෙනි, එතුමන් පසසන්න.</span></span> 
     </div> 
     <div class="q2"> <span class="verse v3" data-usfm="PSA.148.3"><span class="content">දිළිහෙන තරු සියල්ලෙනි, එතුමන් පසසන්න.</span></span> 
     </div> 
     <div class="q"> <span class="verse v3" data-usfm="PSA.148.3"><span class="content"> </span></span><span class="verse v4" data-usfm="PSA.148.4"><span class="label">4</span><span class="content">උසස් ම ස්වර්ගයෙනි, අහසට උඩින් තිබෙන ජලයෙනි, එතුමන් පසසන්න.</span></span> 
     </div> 
     <div class="q"> <span class="verse v4" data-usfm="PSA.148.4"><span class="content"> </span></span><span class="verse v5" data-usfm="PSA.148.5"><span class="label">5</span><span class="content">ඒ සියල්ලෝ සමිඳුන්ට ප්‍රශංසා කරත් වා!</span></span> 
     </div> 
     <div class="q2"> <span class="verse v5" data-usfm="PSA.148.5"><span class="content">මන්ද, එතුමාණෝ අණ කළ සේක.</span></span> 
     </div> 
     <div class="q2"> <span class="verse v5" data-usfm="PSA.148.5"><span class="content">එවිට ඒවා මවන ලද්දේ ය.</span></span> 
     </div> 
     <div class="q"> <span class="verse v5" data-usfm="PSA.148.5"><span class="content"> </span></span><span class="verse v6" data-usfm="PSA.148.6"><span class="label">6</span><span class="content">එතුමාණෝ සදහට ම ඒවා පිහිටෙවූ සේක.</span></span> 
     </div> 
     <div class="q2"> <span class="verse v6" data-usfm="PSA.148.6"><span class="content">ඒවාට ඉක්මවා ගිය නොහැකි සීමාවක් තැබූ සේක.</span></span> 
     </div> 
     <div class="q"> <span class="verse v6" data-usfm="PSA.148.6"><span class="content"> </span></span><span class="verse v7" data-usfm="PSA.148.7"><span class="label">7</span><span class="content">මහ මුහුද හා එහි වසන මසුනි,</span></span> 
     </div> 
     <div class="q"> <span class="verse v7" data-usfm="PSA.148.7"><span class="content"> </span></span><span class="verse v8" data-usfm="PSA.148.8"><span class="label">8</span><span class="content">ගිනි හා ගල් වැහි වලාවෙනි, හිම හා වාෂ්පයෙනි, එතුමන්ගේ අණ ඉටු කරන මාරුතයෙනි, පොළොවේ සිට සමිඳුන් පසසන්න.</span></span> 
     </div> 
     <div class="q"> <span class="verse v8" data-usfm="PSA.148.8"><span class="content"> </span></span><span class="verse v9" data-usfm="PSA.148.9"><span class="label">9</span><span class="content">කඳු හා හෙල් සියල්ලෙනි, පල දෙන ගස් හා කිහිරි රුක් සියල්ලෙනි,</span></span> 
     </div> 
     <div class="q"> <span class="verse v9" data-usfm="PSA.148.9"><span class="content"> </span></span><span class="verse v10" data-usfm="PSA.148.10"><span class="label">10</span><span class="content">වන සතුන්, උරගයින්, පක්ෂීන් හා සියලු සිව්පාවෙනි, සමිඳුන් පසසන්න.</span></span> 
     </div> 
     <div class="q"> <span class="verse v10" data-usfm="PSA.148.10"><span class="content"> </span></span><span class="verse v11" data-usfm="PSA.148.11"><span class="label">11</span><span class="content">මිහි පිට රජවරුන් හා සියලු මිනිස් වර්ගයෙනි, අධිපතිවරුනි, ලොවේ සියලු විනිසකරුවෙනි,</span></span> 
     </div> 
     <div class="q"> <span class="verse v11" data-usfm="PSA.148.11"><span class="content"> </span></span><span class="verse v12" data-usfm="PSA.148.12"><span class="label">12</span><span class="content">තරුණ තරුණියනි, මහල්ලන් හා බාලයෙනි, සමිඳුන් පසසන්න.</span></span> 
     </div> 
     <div class="q"> <span class="verse v12" data-usfm="PSA.148.12"><span class="content"> </span></span><span class="verse v13" data-usfm="PSA.148.13"><span class="label">13</span><span class="content">මොවුහු සමිඳුන්ගේ නාමයට ප්‍රශංසා කරත් වා!</span></span> 
     </div> 
     <div class="q2"> <span class="verse v13" data-usfm="PSA.148.13"><span class="content">එතුමන්ගේ නාමය පමණක් උදාරතර ය.</span></span> 
     </div> 
     <div class="q2"> <span class="verse v13" data-usfm="PSA.148.13"><span class="content">එතුමන්ගේ මහිමය අහසත්, පොළොවත් ඉක්මවා යන්නේ ය.</span></span> 
     </div> 
     <div class="q"> <span class="verse v13" data-usfm="PSA.148.13"><span class="content"> </span></span><span class="verse v14" data-usfm="PSA.148.14"><span class="label">14</span><span class="content">එතුමන්ගේ සියලු සෙනඟ ද එතුමන්ට ප්‍රිය ඉශ්රායෙල් සෙනඟ ද සියලු සැදැහැවතුන් ද පැසසුමට හා මහිමයට එතුමාණෝ එසෙවූ සේක.</span></span> 
     </div> 
     <div class="q2"> <span class="verse v14" data-usfm="PSA.148.14"><span class="content">සමිඳුන්ට ප්‍රශංසා කරන්න.</span></span> 
     </div> 
    </div> 
   </div> 
  </div>
 </body>
</html>