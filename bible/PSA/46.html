<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch46" data-usfm="PSA.46">  
     <div class="s1"> <span class="heading"><b>දෙවිඳාණෝ අප සමඟ ය</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ට යි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.46.1"><span class="label">1</span><span class="content">දෙවිඳාණෝ අපේ ශක්තිය හා සරණ වන සේක;</span></span> 
     </div> 
     <div class="q2"> <span class="verse v1" data-usfm="PSA.46.1"><span class="content">හැම දා විපතේ දී අප හට පිළිසරණක් වන සේක.</span></span> 
     </div> 
     <div class="q"> <span class="verse v1" data-usfm="PSA.46.1"><span class="content"> </span></span><span class="verse v2" data-usfm="PSA.46.2"><span class="label">2</span><span class="content">මහ පොළොව කම්පා වෙතත්, කඳු වැටි මහ මුහුදට කඩා වැටෙතත්,</span></span> 
     </div> 
     <div class="q"> <span class="verse v2" data-usfm="PSA.46.2"><span class="content"> </span></span><span class="verse v3" data-usfm="PSA.46.3"><span class="label">3</span><span class="content">සත් සමුදුර ගුගුරා කැළඹෙතත්, එයින් නැඟෙන රැළ වේගයෙන් කඳු වැටි සැලෙතත් අපට කිසි විටක බියක් නැත.</span></span> 
     </div> 
     <div class="q"> <span class="verse v3" data-usfm="PSA.46.3"><span class="content"> </span></span><span class="verse v4" data-usfm="PSA.46.4"><span class="label">4</span><span class="content">එක් ගංගාවක් ඇත.</span></span> 
     </div> 
     <div class="q2"> <span class="verse v4" data-usfm="PSA.46.4"><span class="content">එහි දිය පාරවල් ගලා ගොස්, අපේ උතුම් දෙවිඳුන්ගේ ශුද්ධ මණ්ඩපය වන දෙව් නුවරට සතොස ගෙන දෙයි.</span></span> 
     </div> 
     <div class="q"> <span class="verse v4" data-usfm="PSA.46.4"><span class="content"> </span></span><span class="verse v5" data-usfm="PSA.46.5"><span class="label">5</span><span class="content">දෙවි තුමාණෝ ඒ නුවර වැඩ වසන සේක.</span></span> 
     </div> 
     <div class="q2"> <span class="verse v5" data-usfm="PSA.46.5"><span class="content">ඊට කිසි දා විපතක් නොවනු ඇත.</span></span> 
     </div> 
     <div class="q2"> <span class="verse v5" data-usfm="PSA.46.5"><span class="content">දෙවි තුමාණෝ අලුයම් වේලෙහි ඊට පිහිට වන සේක.</span></span> 
     </div> 
     <div class="q"> <span class="verse v5" data-usfm="PSA.46.5"><span class="content"> </span></span><span class="verse v6" data-usfm="PSA.46.6"><span class="label">6</span><span class="content">ජාතීහු කෝලහල කළහ;</span></span> 
     </div> 
     <div class="q2"> <span class="verse v6" data-usfm="PSA.46.6"><span class="content">රාජධානි බිඳ වැටිණි.</span></span> 
     </div> 
     <div class="q2"> <span class="verse v6" data-usfm="PSA.46.6"><span class="content">දෙවි තුමාණෝ ගිගුරුම් දුන් සේක.</span></span> 
     </div> 
     <div class="q2"> <span class="verse v6" data-usfm="PSA.46.6"><span class="content">මහ පොළොව දිය විණි.</span></span> 
     </div> 
     <div class="q"> <span class="verse v6" data-usfm="PSA.46.6"><span class="content"> </span></span><span class="verse v7" data-usfm="PSA.46.7"><span class="label">7</span><span class="content">සව් බලැති සමිඳාණෝ අප සමඟ ය.</span></span> 
     </div> 
     <div class="q2"> <span class="verse v7" data-usfm="PSA.46.7"><span class="content">ජාකොබ්ගේ දෙවිඳාණෝ අපේ බලකොටුව ය.</span></span> 
     </div> 
     <div class="q"> <span class="verse v7" data-usfm="PSA.46.7"><span class="content"> </span></span><span class="verse v8" data-usfm="PSA.46.8"><span class="label">8</span><span class="content">එන්න, සමිඳුන්ගේ වික්‍රම ක්‍රියා බලන්න;</span></span> 
     </div> 
     <div class="q2"> <span class="verse v8" data-usfm="PSA.46.8"><span class="content">මිහි මත කර ඇති පුදුම ක්‍රියා නරඹන්න.</span></span> 
     </div> 
     <div class="q"> <span class="verse v8" data-usfm="PSA.46.8"><span class="content"> </span></span><span class="verse v9" data-usfm="PSA.46.9"><span class="label">9</span><span class="content">එතුමාණෝ මිහි මත දස දෙස යුද බිය නවත්වන සේක;</span></span> 
     </div> 
     <div class="q2"> <span class="verse v9" data-usfm="PSA.46.9"><span class="content">දුන්න බිඳ, හෙල්ලය කපා, පලිහ ගින්නෙන් දවන සේක.</span></span> 
     </div> 
     <div class="q"> <span class="verse v9" data-usfm="PSA.46.9"><span class="content"> </span></span><span class="verse v10" data-usfm="PSA.46.10"><span class="label">10</span><span class="content">නිශ්චල වන්න;</span></span> 
     </div> 
     <div class="q2"> <span class="verse v10" data-usfm="PSA.46.10"><span class="content">මා දෙවිඳුන් බව සිතට ගන්න;</span></span> 
     </div> 
     <div class="q2"> <span class="verse v10" data-usfm="PSA.46.10"><span class="content">මුළු දෙරණට අග රජ බව, සව් සත හට අග රජ බව වටහාගන්න;</span></span> 
     </div> 
     <div class="q"> <span class="verse v10" data-usfm="PSA.46.10"><span class="content"> </span></span><span class="verse v11" data-usfm="PSA.46.11"><span class="label">11</span><span class="content">සව් බලැති සමිඳාණෝ අප සමඟ ය;</span></span> 
     </div> 
     <div class="q2"> <span class="verse v11" data-usfm="PSA.46.11"><span class="content">ජාකොබ්ගේ දෙවිඳාණෝ අපේ බලකොටුව ය.</span></span> 
     </div> 
    </div> 
   </div> 
  </div>
 </body>
</html>