<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch33" data-usfm="PSA.33">  
     <div class="s1"> <span class="heading"><b>විමුක්ති ඉතිහාසය ගැන ප්‍රශංසා</b></span> 
     </div> 
     <div class="p"> <span class="content"> </span><span class="verse v1" data-usfm="PSA.33.1"><span class="label">1</span><span class="content">දමිටුනි, හිමි තුමන් කෙරේ ප්‍රීති සන්තෝෂ වන්න.</span></span> 
     </div> 
     <div class="q2"> <span class="verse v1" data-usfm="PSA.33.1"><span class="content">ප්‍රශංසාව අවංක අයට හොබනා දෙයකි.</span></span> 
     </div> 
     <div class="q"> <span class="verse v1" data-usfm="PSA.33.1"><span class="content"> </span></span><span class="verse v2" data-usfm="PSA.33.2"><span class="label">2</span><span class="content">වීණාව වයා හිමි තුමන් පසසන්න;</span></span> 
     </div> 
     <div class="q2"> <span class="verse v2" data-usfm="PSA.33.2"><span class="content">තත් දසයේ වීණාව ගෙන එතුමන්ට පැසසුම් ගීත ගයන්න.</span></span> 
     </div> 
     <div class="q"> <span class="verse v2" data-usfm="PSA.33.2"><span class="content"> </span></span><span class="verse v3" data-usfm="PSA.33.3"><span class="label">3</span><span class="content">එතුමන්ට නව ගීතයක් නඟන්න;</span></span> 
     </div> 
     <div class="q2"> <span class="verse v3" data-usfm="PSA.33.3"><span class="content">මහ හඬකින් දක්ෂ ලෙස වාදනය කරන්න.</span></span> 
     </div> 
     <div class="q"> <span class="verse v3" data-usfm="PSA.33.3"><span class="content"> </span></span><span class="verse v4" data-usfm="PSA.33.4"><span class="label">4</span><span class="content">සමිඳුන්ගේ වචනය අවංක ය;</span></span> 
     </div> 
     <div class="q2"> <span class="verse v4" data-usfm="PSA.33.4"><span class="content">එතුමන්ගේ ක්‍රියා සියල්ලක් ම විශ්වාසශීලී ය.</span></span> 
     </div> 
     <div class="q"> <span class="verse v4" data-usfm="PSA.33.4"><span class="content"> </span></span><span class="verse v5" data-usfm="PSA.33.5"><span class="label">5</span><span class="content">දැහැමි බව හා යුක්තිය එතුමන්ට ප්‍රිය ය.</span></span> 
     </div> 
     <div class="q2"> <span class="verse v5" data-usfm="PSA.33.5"><span class="content">මහ පොළොව හිමි තුමන්ගේ කරුණාවෙන් පිරී ඇත.</span></span> 
     </div> 
     <div class="q"> <span class="verse v5" data-usfm="PSA.33.5"><span class="content"> </span></span><span class="verse v6" data-usfm="PSA.33.6"><span class="label">6</span><span class="content">හිමි තුමන්ගේ වචනයෙන් ආකාශය ද එතුමන්ගේ හුස්මෙන් සියලු ආකාශ වස්තූහු ද මවනු ලැබූ හ.</span></span> 
     </div> 
     <div class="q"> <span class="verse v6" data-usfm="PSA.33.6"><span class="content"> </span></span><span class="verse v7" data-usfm="PSA.33.7"><span class="label">7</span><span class="content">එතුමාණෝ මුහුදු දිය දහර එක් ගොඩකට රැස් කරන සේක;</span></span> 
     </div> 
     <div class="q2"> <span class="verse v7" data-usfm="PSA.33.7"><span class="content">ගැඹුරු දිය ගබඩාවල නිදන් කරන සේක.</span></span> 
     </div> 
     <div class="q"> <span class="verse v7" data-usfm="PSA.33.7"><span class="content"> </span></span><span class="verse v8" data-usfm="PSA.33.8"><span class="label">8</span><span class="content">මුළු මහ පොළොව හිමි තුමන්ට බිය වේවා.</span></span> 
     </div> 
     <div class="q2"> <span class="verse v8" data-usfm="PSA.33.8"><span class="content">සියලු ලෝ වැසියෝත් එතුමන්ට බියෙන් සිටිත් වා!</span></span> 
     </div> 
     <div class="q"> <span class="verse v8" data-usfm="PSA.33.8"><span class="content"> </span></span><span class="verse v9" data-usfm="PSA.33.9"><span class="label">9</span><span class="content">මන්ද, එතුමාණෝ වචනයෙන් සියල්ල මවන සේක;</span></span> 
     </div> 
     <div class="q2"> <span class="verse v9" data-usfm="PSA.33.9"><span class="content">ආඥාවකින් සියල්ල තහවුරු කරන සේක.</span></span> 
     </div> 
     <div class="q"> <span class="verse v9" data-usfm="PSA.33.9"><span class="content"> </span></span><span class="verse v10" data-usfm="PSA.33.10"><span class="label">10</span><span class="content">හිමි තුමාණෝ ජාතීන්ගේ සැලසුම් නිෂ්ප්‍රභා කරන සේක;</span></span> 
     </div> 
     <div class="q2"> <span class="verse v10" data-usfm="PSA.33.10"><span class="content">මනුෂ්‍යය ජාතීන්ගේ සිතුවිලි ව්‍යර්ථ කරන සේක.</span></span> 
     </div> 
     <div class="q"> <span class="verse v10" data-usfm="PSA.33.10"><span class="content"> </span></span><span class="verse v11" data-usfm="PSA.33.11"><span class="label">11</span><span class="content">එහෙත්, සමිඳුන්ගේ සැලසුම් සදහට ම ද එතුමන්ගේ සිතිවිලි පරපුරෙන් පරපුරට ද පවත්නේ ය.</span></span> 
     </div> 
     <div class="q"> <span class="verse v11" data-usfm="PSA.33.11"><span class="content"> </span></span><span class="verse v12" data-usfm="PSA.33.12"><span class="label">12</span><span class="content">සමිඳුන් තමන් දෙවියන් කොට සලකන ජාතිය ද දෙවිඳුන් සතු උරුමය ලෙස තේරුණු සෙනඟ ද ආසිරි ලද්දෝ ය.</span></span> 
     </div> 
     <div class="q"> <span class="verse v12" data-usfm="PSA.33.12"><span class="content"> </span></span><span class="verse v13" data-usfm="PSA.33.13"><span class="label">13</span><span class="content">හිමි තුමාණෝ සගලොව සිට නරඹන සේක;</span></span> 
     </div> 
     <div class="q2"> <span class="verse v13" data-usfm="PSA.33.13"><span class="content">මුළු මිනිස් සංහතිය දක්නා සේක.</span></span> 
     </div> 
     <div class="q"> <span class="verse v13" data-usfm="PSA.33.13"><span class="content"> </span></span><span class="verse v14" data-usfm="PSA.33.14"><span class="label">14</span><span class="content">එතුමාණෝ සිය මන්දිරයෙහි සිට ලෝවැසි සියල්ලන් දෙස බලන සේක.</span></span> 
     </div> 
     <div class="q"> <span class="verse v14" data-usfm="PSA.33.14"><span class="content"> </span></span><span class="verse v15" data-usfm="PSA.33.15"><span class="label">15</span><span class="content">ඔවුන්ගේ සිතුවිලි හැඩ ගස්වන්නේත්, ඔවුන්ගේ ක්‍රියා කල්පනාවට ගන්නේත් එතුමාණෝ ය.</span></span> 
     </div> 
     <div class="q"> <span class="verse v15" data-usfm="PSA.33.15"><span class="content"> </span></span><span class="verse v16" data-usfm="PSA.33.16"><span class="label">16</span><span class="content">චතුරංගනි සේනා බලය නිසා ගැළවුණු රජෙක් නැත;</span></span> 
     </div> 
     <div class="q2"> <span class="verse v16" data-usfm="PSA.33.16"><span class="content">තම වීර වික්‍රමයෙන් ගැළවීම සලසා ගත් රණ ශූරයෙක් නැත.</span></span> 
     </div> 
     <div class="q"> <span class="verse v16" data-usfm="PSA.33.16"><span class="content"> </span></span><span class="verse v17" data-usfm="PSA.33.17"><span class="label">17</span><span class="content">ස්වාරක්ෂාව පිණිස යුද්ධ අශ්වයෙකුගෙන් වැඩක් නැත;</span></span> 
     </div> 
     <div class="q2"> <span class="verse v17" data-usfm="PSA.33.17"><span class="content">උගේ මහත් බලයෙන් ඌ කිසිවෙකු නොගළවයි.</span></span> 
     </div> 
     <div class="q"> <span class="verse v17" data-usfm="PSA.33.17"><span class="content"> </span></span><span class="verse v18" data-usfm="PSA.33.18"><span class="label">18</span><span class="content">සමිඳුන්ගේ නෙත් දේව ගරුබිය ඇත්තන් කෙරෙහි ය;</span></span> 
     </div> 
     <div class="q2"> <span class="verse v18" data-usfm="PSA.33.18"><span class="content">මරණයෙන් ගළවන පිණිස ද</span></span> 
     </div> 
     <div class="q"> <span class="verse v18" data-usfm="PSA.33.18"><span class="content"> </span></span><span class="verse v19" data-usfm="PSA.33.19"><span class="label">19</span><span class="content">දුබික් දුරු කොට දිවි රක්නා පිණිස ද එතුමාණෝ දිවැසින් බලන සේක.</span></span> 
     </div> 
     <div class="q"> <span class="verse v19" data-usfm="PSA.33.19"><span class="content"> </span></span><span class="verse v20" data-usfm="PSA.33.20"><span class="label">20</span><span class="content">අපි හිමි තුමන් කෙරේ විශ්වාසයෙන් බලා සිටියෙමු.</span></span> 
     </div> 
     <div class="q2"> <span class="verse v20" data-usfm="PSA.33.20"><span class="content">අපේ පිහිටත්, පලිහත් එතුමාණෝ ය.</span></span> 
     </div> 
     <div class="q"> <span class="verse v20" data-usfm="PSA.33.20"><span class="content"> </span></span><span class="verse v21" data-usfm="PSA.33.21"><span class="label">21</span><span class="content">අපි එතුමන්ගේ සුවිශුද්ධනාමය කෙරේ විශ්වාසය තැබුවෙමු.</span></span> 
     </div> 
     <div class="q2"> <span class="verse v21" data-usfm="PSA.33.21"><span class="content">එබැවින් අපේ සිත් ප්‍රීතියෙන් පිනා යයි.</span></span> 
     </div> 
     <div class="q"> <span class="verse v21" data-usfm="PSA.33.21"><span class="content"> </span></span><span class="verse v22" data-usfm="PSA.33.22"><span class="label">22</span><span class="content">සමිඳුනි, ඔබ කෙරේ අපේ බලාපොරොත්තු පිහිටෙවු ලෙස ම ඔබේ කරුණාව අප කෙරෙහි වේ වා!</span></span> 
     </div> 
    </div> 
   </div> 
  </div>
 </body>
</html>