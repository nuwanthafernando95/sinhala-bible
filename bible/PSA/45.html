<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch45" data-usfm="PSA.45">  
     <div class="s1"> <span class="heading"><b>රාජකීය මංගල ගීතයක්</b></span> 
     </div> 
     <div class="cd"> <span class="heading"><b>කෝරාගේ පුත්‍රයන්ටයි. අනුශාසනාවක් වන, ප්‍රේමවන්තියන් ගැන සෑදූ ගීතිකාවකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.45.1"><span class="label">1</span><span class="content">රජිඳුන් උදෙසා මේ කාව්‍යය රචනා කරමි.</span></span> 
     </div> 
     <div class="q2"> <span class="verse v1" data-usfm="PSA.45.1"><span class="content">එවිට මාගේ සිත විසිතුරු තේමාවකින් පිබිදෙයි.</span></span> 
     </div> 
     <div class="q2"> <span class="verse v1" data-usfm="PSA.45.1"><span class="content">මාගේ දිව දක්ෂ ලේඛකයෙකුගේ පන්හිඳ වැනි ය.</span></span> 
     </div> 
     <div class="q"> <span class="verse v1" data-usfm="PSA.45.1"><span class="content"> </span></span><span class="verse v2" data-usfm="PSA.45.2"><span class="label">2</span><span class="content">රජිඳුනි, ඔබ මෙන් රූපසම්පන්න කෙනෙක් මිනිසුන් අතර තවත් නැත.</span></span> 
     </div> 
     <div class="q2"> <span class="verse v2" data-usfm="PSA.45.2"><span class="content">ඔබ ව්‍යක්ත කථිකයෙකි, දෙවි තුමාණෝ ඔබට සැම දා ආසිරි දුන් සේක.</span></span> 
     </div> 
     <div class="q"> <span class="verse v2" data-usfm="PSA.45.2"><span class="content"> </span></span><span class="verse v3" data-usfm="PSA.45.3"><span class="label">3</span><span class="content">ප්‍රතාපවත් නිරිඳුනි, ඔබේ මඟුල් කඩුව ඉඟටියෙහි බැඳගන්න;</span></span> 
     </div> 
     <div class="q2"> <span class="verse v3" data-usfm="PSA.45.3"><span class="content">ඔබ වික්‍රමාන්විත ය;</span></span> 
     </div> 
     <div class="q2"> <span class="verse v3" data-usfm="PSA.45.3"><span class="content">තේජාන්විත ය.</span></span> 
     </div> 
     <div class="q"> <span class="verse v3" data-usfm="PSA.45.3"><span class="content"> </span></span><span class="verse v4" data-usfm="PSA.45.4"><span class="label">4</span><span class="content">සත්‍යය හා යුක්තිය රක්නා පිණිස මංගල රථයෙන් තේජසින් ජය බිම් බලා වැඩිය මැනව;</span></span> 
     </div> 
     <div class="q2"> <span class="verse v4" data-usfm="PSA.45.4"><span class="content">ඔබේ බාහු බලයෙන් ඔබ උදුල ජය කෙහෙලි නංවනු ඇත.</span></span> 
     </div> 
     <div class="q"> <span class="verse v4" data-usfm="PSA.45.4"><span class="content"> </span></span><span class="verse v5" data-usfm="PSA.45.5"><span class="label">5</span><span class="content">ඔබේ ඊගස් තියුණු ය;</span></span> 
     </div> 
     <div class="q2"> <span class="verse v5" data-usfm="PSA.45.5"><span class="content">ඒවා ඔබේ රුපුන් හදවත් විදගෙන යයි.</span></span> 
     </div> 
     <div class="q2"> <span class="verse v5" data-usfm="PSA.45.5"><span class="content">විජාතීහු පැරදී ඔබ පාමුල වැටෙති.</span></span> 
     </div> 
     <div class="q"> <span class="verse v5" data-usfm="PSA.45.5"><span class="content"> </span></span><span class="verse v6" data-usfm="PSA.45.6"><span class="label">6</span><span class="content"> </span><span class="content">ඔබේ සිහසුන දෙවි සිහසුන මෙන් සදා වැජඹෙනු ඇත.</span></span> 
     </div> 
     <div class="q2"> <span class="verse v6" data-usfm="PSA.45.6"><span class="content">ඔබේ රජයේ ජයකොන්තය සාධාරණකමේ ජයකොන්තයකි.</span></span> 
     </div> 
     <div class="q"> <span class="verse v6" data-usfm="PSA.45.6"><span class="content"> </span></span><span class="verse v7" data-usfm="PSA.45.7"><span class="label">7</span><span class="content">ඔබ යුක්තියට ප්‍රේම කොට, අයුක්තියට ද්වේෂ කරයි.</span></span> 
     </div> 
     <div class="q2"> <span class="verse v7" data-usfm="PSA.45.7"><span class="content">එබැවින් දෙවිඳුන්, ඔබේ දෙවිඳුන්, ඔබ තෝරාගෙන අන් හැමට වඩා ඔබට සව්සිරි දී ඇත.</span></span> 
     </div> 
     <div class="q"> <span class="verse v7" data-usfm="PSA.45.7"><span class="content"> </span></span><span class="verse v8" data-usfm="PSA.45.8"><span class="label">8</span><span class="content">ඔබේ රාජකීය වස්ත්‍රවලින් සඳුන්, කපුරු, කස්තුරි සුවඳ විහිදෙයි.</span></span> 
     </div> 
     <div class="q2"> <span class="verse v8" data-usfm="PSA.45.8"><span class="content">ඇත්දත් මාලිගාවල සංගීතකරුවෝ ඔබ මන පිනවති.</span></span> 
     </div> 
     <div class="q"> <span class="verse v8" data-usfm="PSA.45.8"><span class="content"> </span></span><span class="verse v9" data-usfm="PSA.45.9"><span class="label">9</span><span class="content">ඔබේ කුලකතුන් අතර රජ කුමරියෝ ඇත.</span></span> 
     </div> 
     <div class="q2"> <span class="verse v9" data-usfm="PSA.45.9"><span class="content">ඕපීර්හි රන් අබරණින් සැරසුණු ඔබේ අග රැජින ඔබ සිහසුනේ දකුණු පසින් වැජඹෙන්නී ය.</span></span> 
     </div> 
     <div class="q"> <span class="verse v9" data-usfm="PSA.45.9"><span class="content"> </span></span><span class="verse v10" data-usfm="PSA.45.10"><span class="label">10</span><span class="content">දියණියනි, මා වදනට සවන් දෙන්න;</span></span> 
     </div> 
     <div class="q2"> <span class="verse v10" data-usfm="PSA.45.10"><span class="content">ඒවා සිතට ගන්න.</span></span> 
     </div> 
     <div class="q2"> <span class="verse v10" data-usfm="PSA.45.10"><span class="content">ඔබේ ජාතිය, ඔබේ ගම රට සිතින් අමතක කරන්න.</span></span> 
     </div> 
     <div class="q"> <span class="verse v10" data-usfm="PSA.45.10"><span class="content"> </span></span><span class="verse v11" data-usfm="PSA.45.11"><span class="label">11</span><span class="content">එවිට නිරිඳු ඔබේ රූ සපුවට ප්‍රිය වනු ඇත;</span></span> 
     </div> 
     <div class="q2"> <span class="verse v11" data-usfm="PSA.45.11"><span class="content">ඔහු ඔබේ ස්වාමියා ය, ඔහුට අවනත වන්න.</span></span> 
     </div> 
     <div class="q"> <span class="verse v11" data-usfm="PSA.45.11"><span class="content"> </span></span><span class="verse v12" data-usfm="PSA.45.12"><span class="label">12</span><span class="content">තීර්හි වැසියන් පඬුරු රැගෙන ඔබ වෙත එනු ඇත.</span></span> 
     </div> 
     <div class="q"> <span class="verse v12" data-usfm="PSA.45.12"><span class="content"> </span></span><span class="verse v13" data-usfm="PSA.45.13"><span class="label">13</span><span class="content">මාලිගයෙහි රාජ දියණිය, රාජ තේජසින් වැජඹෙන්නී ය.</span></span> 
     </div> 
     <div class="q2"> <span class="verse v13" data-usfm="PSA.45.13"><span class="content">ඇගේ සළුව රන්කමින් විසිතුරු කොට ඇත.</span></span> 
     </div> 
     <div class="q"> <span class="verse v13" data-usfm="PSA.45.13"><span class="content"> </span></span><span class="verse v14" data-usfm="PSA.45.14"><span class="label">14</span><span class="content">මල්කම් හා ලියකම් කළ සළුවෙන් සැරසී, ඈ රජු වෙත එන්නී ය.</span></span> 
     </div> 
     <div class="q2"> <span class="verse v14" data-usfm="PSA.45.14"><span class="content">ඇගේ යෙහෙළියෝ ද රජු වෙත ගෙනෙනු ලබන්නෝ ය.</span></span> 
     </div> 
     <div class="q"> <span class="verse v14" data-usfm="PSA.45.14"><span class="content"> </span></span><span class="verse v15" data-usfm="PSA.45.15"><span class="label">15</span><span class="content">සිත් සතොසින් ඇලළී ඔව්හු රජ මැදුරට පිවිසෙති.</span></span> 
     </div> 
     <div class="q"> <span class="verse v15" data-usfm="PSA.45.15"><span class="content"> </span></span><span class="verse v16" data-usfm="PSA.45.16"><span class="label">16</span><span class="content">නිරිඳුනි, ඔබේ පිය රජුන් වෙනුවට, ඔබට පුත් කුමරුවෝ රැසක් ඇති වන්නෝ ය.</span></span> 
     </div> 
     <div class="q2"> <span class="verse v16" data-usfm="PSA.45.16"><span class="content">ඔබ ඔවුන් මුළු පොළොවෙහි මහීපාලයන් කරන්නෙහි ය.</span></span> 
     </div> 
     <div class="q"> <span class="verse v16" data-usfm="PSA.45.16"><span class="content"> </span></span><span class="verse v17" data-usfm="PSA.45.17"><span class="label">17</span><span class="content">මම ඔබේ යසස, සියලු පරපුරට සිහි කරවන්නෙමි.</span></span> 
     </div> 
     <div class="q2"> <span class="verse v17" data-usfm="PSA.45.17"><span class="content">සව් සත සදා ඔබට පසස් ගී ගයන්නෝ ය.</span></span> 
     </div> 
    </div> 
   </div> 
  </div>
 </body>
</html>