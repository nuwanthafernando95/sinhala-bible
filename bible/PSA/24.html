<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch24" data-usfm="PSA.24">  
     <div class="s1"> <span class="heading"><b>මහිමාන්විත රාජයාණෝ</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.24.1"><span class="label">1</span><span class="content"> </span><span class="content">පොළොව හා එහි ඇති සෑම දෙය ද සකල ලෝ වාසීහු ද සමිඳුන් සන්තක වෙති.</span></span> 
     </div> 
     <div class="q"> <span class="verse v1" data-usfm="PSA.24.1"><span class="content"> </span></span><span class="verse v2" data-usfm="PSA.24.2"><span class="label">2</span><span class="content">මුහුදු ජලය පිට පොළොව පිහිටුවා, සයුරු පත්ලෙහි එය ස්ථාපිත කෙළේ එතුමාණෝ ය.</span></span> 
     </div> 
     <div class="q"> <span class="verse v2" data-usfm="PSA.24.2"><span class="content"> </span></span><span class="verse v3" data-usfm="PSA.24.3"><span class="label">3</span><span class="content">හිමි තුමන්ගේ කන්දට නඟින්නට ශුද්ධ කවුරු ද?</span></span> 
     </div> 
     <div class="q2"> <span class="verse v3" data-usfm="PSA.24.3"><span class="content">එතුමන්ගේ ශුද්ධ දෙව් මැදුරෙහි නවතින්නට හැකි කාට ද?</span></span> 
     </div> 
     <div class="q"> <span class="verse v3" data-usfm="PSA.24.3"><span class="content"> </span></span><span class="verse v4" data-usfm="PSA.24.4"><span class="label">4</span><span class="content"> </span><span class="content">ක්‍රියාවෙන් පිරිසිදු, සිතින් නිර්මල, නිෂ්ඵල දෙයට වැඳුම්පිදුම් නොකරන, බොරුවට නොදිවුරන, තැනැත්තාට ය.</span></span> 
     </div> 
     <div class="q"> <span class="verse v4" data-usfm="PSA.24.4"><span class="content"> </span></span><span class="verse v5" data-usfm="PSA.24.5"><span class="label">5</span><span class="content">එවැනි අයට සමිඳාණෝ ආසිරි දෙති;</span></span> 
     </div> 
     <div class="q2"> <span class="verse v5" data-usfm="PSA.24.5"><span class="content">මිදුම්කාර දෙවිඳාණෝ මොක් සුව දෙති.</span></span> 
     </div> 
     <div class="q"> <span class="verse v5" data-usfm="PSA.24.5"><span class="content"> </span></span><span class="verse v6" data-usfm="PSA.24.6"><span class="label">6</span><span class="content">දෙවිඳුන් සොයා යන්නෝ ද ජාකොබ්ගේ දෙවිඳුන්ගේ සරණ පතා යන්නෝ ද එවැනි අය ය.</span></span> 
     </div> 
     <div class="q"> <span class="verse v6" data-usfm="PSA.24.6"><span class="content"> </span></span><span class="verse v7" data-usfm="PSA.24.7"><span class="label">7</span><span class="content">ද්වාරයෙනි, විවෘත ව සිටින්න;</span></span> 
     </div> 
     <div class="q2"> <span class="verse v7" data-usfm="PSA.24.7"><span class="content">පැරණි දොරටුවෙනි, විවෘත ව ම සිටින්න;</span></span> 
     </div> 
     <div class="q2"> <span class="verse v7" data-usfm="PSA.24.7"><span class="content">ප්‍රතාපවත් මහා නිරිඳාණෝ වඩින සේක.</span></span> 
     </div> 
     <div class="q"> <span class="verse v7" data-usfm="PSA.24.7"><span class="content"> </span></span><span class="verse v8" data-usfm="PSA.24.8"><span class="label">8</span><span class="content">ඒ මහා ප්‍රතාපවත් නිරිඳාණෝ කවරෙක් ද?</span></span> 
     </div> 
     <div class="q2"> <span class="verse v8" data-usfm="PSA.24.8"><span class="content">තෙද බල යුතු හිමි තුමාණෝ ය;</span></span> 
     </div> 
     <div class="q2"> <span class="verse v8" data-usfm="PSA.24.8"><span class="content">යුද්ධ ජයගත් හිමි තුමාණෝ ය.</span></span> 
     </div> 
     <div class="q"> <span class="verse v8" data-usfm="PSA.24.8"><span class="content"> </span></span><span class="verse v9" data-usfm="PSA.24.9"><span class="label">9</span><span class="content">වාසල් දොරටු හොඳට ම විවෘත කොට තබන්න;</span></span> 
     </div> 
     <div class="q2"> <span class="verse v9" data-usfm="PSA.24.9"><span class="content">පැරණි දොරටු විවෘත කොට තබන්න.</span></span> 
     </div> 
     <div class="q2"> <span class="verse v9" data-usfm="PSA.24.9"><span class="content">ප්‍රතාපවත් මහා නිරිඳාණෝ වඩින සේක.</span></span> 
     </div> 
     <div class="q"> <span class="verse v9" data-usfm="PSA.24.9"><span class="content"> </span></span><span class="verse v10" data-usfm="PSA.24.10"><span class="label">10</span><span class="content">මේ ප්‍රතාපවත් මහා නිරිඳාණෝ කවරෙක් ද?</span></span> 
     </div> 
     <div class="q2"> <span class="verse v10" data-usfm="PSA.24.10"><span class="content">ඒ ප්‍රතාපවත් මහා නිරිඳාණෝ, සව් බලැති හිමි තුමාණෝ වෙති.</span></span> 
     </div> 
    </div> 
   </div> 
  </div>
 </body>
</html>