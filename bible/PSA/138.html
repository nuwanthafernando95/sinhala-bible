<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch138" data-usfm="PSA.138">  
     <div class="s1"> <span class="heading"><b>සමිඳුන් කෙරෙහි විශ්වාසය</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.138.1"><span class="label">1</span><span class="content">සමිඳුනි, හද පත්ලෙන් ඔබට තුති කරන්නෙමි.</span></span> 
     </div> 
     <div class="q2"> <span class="verse v1" data-usfm="PSA.138.1"><span class="content">දෙවිවරුන් ඉදිරියෙහි ඔබට ගී ගයා ඔබ පසසන්නෙමි.</span></span> 
     </div> 
     <div class="q"> <span class="verse v1" data-usfm="PSA.138.1"><span class="content"> </span></span><span class="verse v2" data-usfm="PSA.138.2"><span class="label">2</span><span class="content">ඔබේ ශුද්ධ මාලිගාව දෙස බලා නමස්කාර කරමින් ඔබේ කරුණා ගුණය සහ විශ්වාසවන්තභාවය නිසා ඔබේ නාමයට තුති පුදන්නෙමි.</span></span> 
     </div> 
     <div class="q2"> <span class="verse v2" data-usfm="PSA.138.2"><span class="content">ඔබේ නාමයත්, ආඥාත් උත්තරීතර බව ඔබ පෙන්වූ සේක.</span></span> 
     </div> 
     <div class="q"> <span class="verse v2" data-usfm="PSA.138.2"><span class="content"> </span></span><span class="verse v3" data-usfm="PSA.138.3"><span class="label">3</span><span class="content">මා ඔබ යැදි දවසේ දී ඔබ මට පිළිතුරු දුන් සේක;</span></span> 
     </div> 
     <div class="q2"> <span class="verse v3" data-usfm="PSA.138.3"><span class="content">මාගේ සිත සවි කොට, මට ධෛර්යය දුන් සේක.</span></span> 
     </div> 
     <div class="q"> <span class="verse v3" data-usfm="PSA.138.3"><span class="content"> </span></span><span class="verse v4" data-usfm="PSA.138.4"><span class="label">4</span><span class="content">සමිඳුනි, මෙලොව සියලු රජවරු ඔබේ පොරොන්දු ඇසූ බැවින් ඔබට තුති පුදන්නෝ ය.</span></span> 
     </div> 
     <div class="q"> <span class="verse v4" data-usfm="PSA.138.4"><span class="content"> </span></span><span class="verse v5" data-usfm="PSA.138.5"><span class="label">5</span><span class="content">එසේ ය, සමිඳුන්ගේ මහිමය උතුම් වන්නේ ය;</span></span> 
     </div> 
     <div class="q2"> <span class="verse v5" data-usfm="PSA.138.5"><span class="content">ඔව්හු සමිඳුන්ගේ මාර්ග ගැන ගී ගයන්නෝ ය.</span></span> 
     </div> 
     <div class="q"> <span class="verse v5" data-usfm="PSA.138.5"><span class="content"> </span></span><span class="verse v6" data-usfm="PSA.138.6"><span class="label">6</span><span class="content">සමිඳාණෝ උසස් නමුත්, පහත් අය සලකන සේක.</span></span> 
     </div> 
     <div class="q2"> <span class="verse v6" data-usfm="PSA.138.6"><span class="content">එහෙත්, උඩඟු අය දුර සිට ම හැඳිනගන්න සේක.</span></span> 
     </div> 
     <div class="q"> <span class="verse v6" data-usfm="PSA.138.6"><span class="content"> </span></span><span class="verse v7" data-usfm="PSA.138.7"><span class="label">7</span><span class="content">මම විපත්ති මැද හැසිරෙම් නමුත් ඔබ මා රැක බලාගන්න සේක.</span></span> 
     </div> 
     <div class="q2"> <span class="verse v7" data-usfm="PSA.138.7"><span class="content">ඔබ මාගේ සතුරන්ගේ උදහසට විරුද්ධ ව ඔබේ හස්තය දිගු කරන සේක.</span></span> 
     </div> 
     <div class="q2"> <span class="verse v7" data-usfm="PSA.138.7"><span class="content">ඔබේ සුර’තින් ඔබ මා ගළවන සේක.</span></span> 
     </div> 
     <div class="q"> <span class="verse v7" data-usfm="PSA.138.7"><span class="content"> </span></span><span class="verse v8" data-usfm="PSA.138.8"><span class="label">8</span><span class="content">සමිඳාණෝ මා සම්බන්ධ ව අදහස් කරන දේ ඉටු කරන සේක.</span></span> 
     </div> 
     <div class="q2"> <span class="verse v8" data-usfm="PSA.138.8"><span class="content">සමිඳුනි, ඔබේ ප්‍රේමය සදා පවත්නේ ය.</span></span> 
     </div> 
     <div class="q2"> <span class="verse v8" data-usfm="PSA.138.8"><span class="content">ඔබ ඇරඹුවා වූ දේ නිම කළ මැනව.</span></span> 
     </div> 
    </div> 
   </div> 
  </div>
 </body>
</html>