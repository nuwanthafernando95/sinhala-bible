<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch50" data-usfm="PSA.50">  
     <div class="s1"> <span class="heading"><b>සැබෑ නමස්කාරය</b></span> 
     </div> 
     <div class="cd"> <span class="heading"><b>ආසප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.50.1"><span class="label">1</span><span class="content">සව් බලැති දෙවි සමිඳාණෝ ශ්‍රී මුඛය විවෘත කර පෙරදිග පටන් අපර දිග දක්වා මුළු ලොවට කතා කරන සේක.</span></span> 
     </div> 
     <div class="q"> <span class="verse v1" data-usfm="PSA.50.1"><span class="content"> </span></span><span class="verse v2" data-usfm="PSA.50.2"><span class="label">2</span><span class="content">අලංකාරයෙන් අගතැන් පත් සියොන්හි සිට, දෙවිඳාණෝ වැජඹෙන සේක.</span></span> 
     </div> 
     <div class="q"> <span class="verse v2" data-usfm="PSA.50.2"><span class="content"> </span></span><span class="verse v3" data-usfm="PSA.50.3"><span class="label">3</span><span class="content">අපේ දෙවිඳාණෝ වඩින සේක;</span></span> 
     </div> 
     <div class="q2"> <span class="verse v3" data-usfm="PSA.50.3"><span class="content">නිහඬ ව නොසිටින සේක.</span></span> 
     </div> 
     <div class="q2"> <span class="verse v3" data-usfm="PSA.50.3"><span class="content">එතුමන් අබිමුව විනාශකාරී ගින්නක් ඇත;</span></span> 
     </div> 
     <div class="q2"> <span class="verse v3" data-usfm="PSA.50.3"><span class="content">එතුමන් සිසාරා චණ්ඩ මාරුතයක් හමයි.</span></span> 
     </div> 
     <div class="q"> <span class="verse v3" data-usfm="PSA.50.3"><span class="content"> </span></span><span class="verse v4" data-usfm="PSA.50.4"><span class="label">4</span><span class="content">සිය සෙනඟ හට නඩු තීන්දුව දෙන විට ඉහළ අහසටත්, පහළ පොළොවටත් සාක්ෂිකරුවන් වීමට එතුමාණෝ හඬ ගසන සේක.</span></span> 
     </div> 
     <div class="q"> <span class="verse v4" data-usfm="PSA.50.4"><span class="content"> </span></span><span class="verse v5" data-usfm="PSA.50.5"><span class="label">5</span><span class="content">“පුද පූජා ඇති ව මා සමඟ ගිවිසුමක් කළ මාගේ සැදැහැවතුන් මා වෙත රැස් කරන්නැ”යි එතුමාණෝ වදාළ සේක.</span></span> 
     </div> 
     <div class="q"> <span class="verse v5" data-usfm="PSA.50.5"><span class="content"> </span></span><span class="verse v6" data-usfm="PSA.50.6"><span class="label">6</span><span class="content">දෙවිඳාණන් දැහැමි බව ද දෙවිඳාණන් විනිසකරුවන් බව ද අහස් මඬල ලොවට දන්වයි.</span></span> 
     </div> 
     <div class="q"> <span class="verse v6" data-usfm="PSA.50.6"><span class="content"> </span></span><span class="verse v7" data-usfm="PSA.50.7"><span class="label">7</span><span class="content">“එම්බා මාගේ සෙනඟෙනි, සවන් දෙන්න.</span></span> 
     </div> 
     <div class="q2"> <span class="verse v7" data-usfm="PSA.50.7"><span class="content">මම මෙය වදාරන්නෙමි.</span></span> 
     </div> 
     <div class="q2"> <span class="verse v7" data-usfm="PSA.50.7"><span class="content">එම්බා ඉශ්රායෙල් ජනයෙනි, නුඹලාට විරුද්ධ ව මම සාක්ෂි දෙමි.</span></span> 
     </div> 
     <div class="q2"> <span class="verse v7" data-usfm="PSA.50.7"><span class="content">මම දෙවිඳාණෝ ය;</span></span> 
     </div> 
     <div class="q2"> <span class="verse v7" data-usfm="PSA.50.7"><span class="content">නුඹලාගේ දෙවිඳාණෝ ය.”</span></span> 
     </div> 
     <div class="q"> <span class="verse v7" data-usfm="PSA.50.7"><span class="content"> </span></span><span class="verse v8" data-usfm="PSA.50.8"><span class="label">8</span><span class="content">නුඹලාගේ පූජා ගැන වත්, නිරතුරු මා වෙත ගෙනෙන දවන යාග පූජාවන් ගැන වත් මම දොස් නොපවරමි.</span></span> 
     </div> 
     <div class="q"> <span class="verse v8" data-usfm="PSA.50.8"><span class="content"> </span></span><span class="verse v9" data-usfm="PSA.50.9"><span class="label">9</span><span class="content">එහෙත්, නුඹේ පට්ටිවලින් ගොනුන් වත්, නුඹේ ගාල්වලින් එළුවන් වත් මට වුවමනා නැත.</span></span> 
     </div> 
     <div class="q"> <span class="verse v9" data-usfm="PSA.50.9"><span class="content"> </span></span><span class="verse v10" data-usfm="PSA.50.10"><span class="label">10</span><span class="content">වනයේ වසන සියලු සත්තු මාගේ ය;</span></span> 
     </div> 
     <div class="q2"> <span class="verse v10" data-usfm="PSA.50.10"><span class="content">දහසක් කඳුවල වසන ගවයෝත් මාගේ ය;</span></span> 
     </div> 
     <div class="q"> <span class="verse v10" data-usfm="PSA.50.10"><span class="content"> </span></span><span class="verse v11" data-usfm="PSA.50.11"><span class="label">11</span><span class="content">අහසේ සියලු කුරුල්ලෝ මාගේ ය;</span></span> 
     </div> 
     <div class="q2"> <span class="verse v11" data-usfm="PSA.50.11"><span class="content">කෙත්වතුවල සියලු සත්තු මාගේ ය.</span></span> 
     </div> 
     <div class="q"> <span class="verse v11" data-usfm="PSA.50.11"><span class="content"> </span></span><span class="verse v12" data-usfm="PSA.50.12"><span class="label">12</span><span class="content">“මට කුසගිනි නම්, නුඹට දන්වන්නට වුවමනාවක් නැත;</span></span> 
     </div> 
     <div class="q2"> <span class="verse v12" data-usfm="PSA.50.12"><span class="content">ලොවත්, එහි ඇති සියලු දේත් මා සතු නොවේ ද?</span></span> 
     </div> 
     <div class="q"> <span class="verse v12" data-usfm="PSA.50.12"><span class="content"> </span></span><span class="verse v13" data-usfm="PSA.50.13"><span class="label">13</span><span class="content">ගවමස් බුදීමට හෝ එළු ලේ පානය කිරීමට හෝ මට වුවමනාවක් ඇද් ද?</span></span> 
     </div> 
     <div class="q"> <span class="verse v13" data-usfm="PSA.50.13"><span class="content"> </span></span><span class="verse v14" data-usfm="PSA.50.14"><span class="label">14</span><span class="content">දෙවියන්ට තුති දීම නුඹේ යාගය වේවා.</span></span> 
     </div> 
     <div class="q2"> <span class="verse v14" data-usfm="PSA.50.14"><span class="content">සව් බලැති දෙවිඳුන්ට නුඹේ භාර ඉටු කරන්න.</span></span> 
     </div> 
     <div class="q"> <span class="verse v14" data-usfm="PSA.50.14"><span class="content"> </span></span><span class="verse v15" data-usfm="PSA.50.15"><span class="label">15</span><span class="content">විපත්තියේ දී මට යාච්ඤා කරන්න;</span></span> 
     </div> 
     <div class="q2"> <span class="verse v15" data-usfm="PSA.50.15"><span class="content">මම නුඹ මුදන්නෙමි.</span></span> 
     </div> 
     <div class="q2"> <span class="verse v15" data-usfm="PSA.50.15"><span class="content">නුඹ මට ගෞරව කරනු ඇත.”</span></span> 
     </div> 
     <div class="q"> <span class="verse v15" data-usfm="PSA.50.15"><span class="content"> </span></span><span class="verse v16" data-usfm="PSA.50.16"><span class="label">16</span><span class="content">එහෙත්, දුදනා හට දෙවි තුමාණෝ මෙසේ වදාරන සේක:</span></span> 
     </div> 
     <div class="q2"> <span class="verse v16" data-usfm="PSA.50.16"><span class="content">“නුඹ මාගේ ආඥා කටපාඩමින් කියන්නේත්,</span></span> 
     </div> 
     <div class="q2"> <span class="verse v16" data-usfm="PSA.50.16"><span class="content">මාගේ ගිවිසුම ගැන කතා කරන්නේත් කුමකට ද?</span></span> 
     </div> 
     <div class="q"> <span class="verse v16" data-usfm="PSA.50.16"><span class="content"> </span></span><span class="verse v17" data-usfm="PSA.50.17"><span class="label">17</span><span class="content">මන්ද, නුඹ මාගේ අවවාදය නුරුස්සන්නෙහි ය;</span></span> 
     </div> 
     <div class="q2"> <span class="verse v17" data-usfm="PSA.50.17"><span class="content">මාගේ වචනවලට පිටුපා යන්නෙහි ය.</span></span> 
     </div> 
     <div class="q"> <span class="verse v17" data-usfm="PSA.50.17"><span class="content"> </span></span><span class="verse v18" data-usfm="PSA.50.18"><span class="label">18</span><span class="content">නුඹ සොරෙකු දුටු විට ඔහුගේ මිතුරා වන්නෙහි ය;</span></span> 
     </div> 
     <div class="q2"> <span class="verse v18" data-usfm="PSA.50.18"><span class="content">කාමමිථ්‍යාචාරීන් ඇසුරු කරන්නෙහි ය.</span></span> 
     </div> 
     <div class="q"> <span class="verse v18" data-usfm="PSA.50.18"><span class="content"> </span></span><span class="verse v19" data-usfm="PSA.50.19"><span class="label">19</span><span class="content">නුඹේ කට නපුරට පාවා දී ඇත;</span></span> 
     </div> 
     <div class="q2"> <span class="verse v19" data-usfm="PSA.50.19"><span class="content">නුඹ කට ඇරියොත් කියන්නේ බොරු ම ය.</span></span> 
     </div> 
     <div class="q"> <span class="verse v19" data-usfm="PSA.50.19"><span class="content"> </span></span><span class="verse v20" data-usfm="PSA.50.20"><span class="label">20</span><span class="content">එක් කුසේ උපන් නුඹේ සොහොයුරන්ට විරුද්ධ ව කතා කිරීමට ද ඔවුන්ට දොස් පැවරීමට ද නුඹ සූදානම් ය.</span></span> 
     </div> 
     <div class="q"> <span class="verse v20" data-usfm="PSA.50.20"><span class="content"> </span></span><span class="verse v21" data-usfm="PSA.50.21"><span class="label">21</span><span class="content">මේ සියල්ල නුඹ කෙළෙහි ය;</span></span> 
     </div> 
     <div class="q2"> <span class="verse v21" data-usfm="PSA.50.21"><span class="content">මම කිසිවක් නොකීවෙමි.</span></span> 
     </div> 
     <div class="q2"> <span class="verse v21" data-usfm="PSA.50.21"><span class="content">ඒ නිසා ‘මාත් නුඹ වාගේ ම ය’යි</span></span> 
     </div> 
     <div class="q2"> <span class="verse v21" data-usfm="PSA.50.21"><span class="content">නුඹ සිතුවෙහි ය.</span></span> 
     </div> 
     <div class="q2"> <span class="verse v21" data-usfm="PSA.50.21"><span class="content">එහෙත්, දැන් මම නුඹට දොස් පවරන්නෙමි;</span></span> 
     </div> 
     <div class="q2"> <span class="verse v21" data-usfm="PSA.50.21"><span class="content">නුඹට කරුණු පහදා දෙන්නෙමි.</span></span> 
     </div> 
     <div class="q"> <span class="verse v21" data-usfm="PSA.50.21"><span class="content"> </span></span><span class="verse v22" data-usfm="PSA.50.22"><span class="label">22</span><span class="content">මට පිටුපා යන්නෙනි, මෙය කල්පනාවට ගන්න;</span></span> 
     </div> 
     <div class="q2"> <span class="verse v22" data-usfm="PSA.50.22"><span class="content">නැතහොත්, මම නුඹලා වනසන්නෙමි.</span></span> 
     </div> 
     <div class="q2"> <span class="verse v22" data-usfm="PSA.50.22"><span class="content">නුඹලා ගළවන්නට කිසිවෙකු නොසිටිනු ඇත.</span></span> 
     </div> 
     <div class="q"> <span class="verse v22" data-usfm="PSA.50.22"><span class="content"> </span></span><span class="verse v23" data-usfm="PSA.50.23"><span class="label">23</span><span class="content">ස්තුති පූජා පුදන තැනැත්තේ මට ගෞරව කරයි;</span></span> 
     </div> 
     <div class="q2"> <span class="verse v23" data-usfm="PSA.50.23"><span class="content">මට කීකරු වන හැම දෙන ම මම සැබැවින් ගළවාගන්නෙමි.”</span></span> 
     </div> 
    </div> 
   </div> 
  </div>
 </body>
</html>