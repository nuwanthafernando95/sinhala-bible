<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch89" data-usfm="PSA.89">  
     <div class="s1"> <span class="heading"><b>විශ්වාසී දෙවිඳුන්ට තුති ගීයක්</b></span> 
     </div> 
     <div class="cd"> <span class="heading"><b>එස්රාහි උපන් ඒතාන් නමැත්තාගේ කාව්‍යයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.89.1"><span class="label">1</span><span class="content"> </span><span class="content">සමිඳුනි, ඔබේ තිර පෙම ගැන මම සදහට ම ගයන්නෙමි.</span></span> 
     </div> 
     <div class="q2"> <span class="verse v1" data-usfm="PSA.89.1"><span class="content">ඔබේ විශ්වාසවන්තකම පරපුරෙන් පරපුරට පවසන්නෙමි.</span></span> 
     </div> 
     <div class="q"> <span class="verse v1" data-usfm="PSA.89.1"><span class="content"> </span></span><span class="verse v2" data-usfm="PSA.89.2"><span class="label">2</span><span class="content">ඔබේ තිර පෙම සදහට ම පවතින බව මම ඒකාන්තයෙන් ම පිළිගනිමි;</span></span> 
     </div> 
     <div class="q2"> <span class="verse v2" data-usfm="PSA.89.2"><span class="content">ඔබේ විශ්වාසවන්තකම අහස මෙන් තිරසර බව මම දනිමි.</span></span> 
     </div> 
     <div class="q"> <span class="verse v2" data-usfm="PSA.89.2"><span class="content"> </span></span><span class="verse v3" data-usfm="PSA.89.3"><span class="label">3</span><span class="content">ඔබ මෙසේ වදාළ සේක:</span></span> 
     </div> 
     <div class="q2"> <span class="verse v3" data-usfm="PSA.89.3"><span class="content">“මා තෝරාගත් තැනැත්තා සමඟ මම ගිවිසුමක් කෙළෙමි;</span></span> 
     </div> 
     <div class="q2"> <span class="verse v3" data-usfm="PSA.89.3"><span class="content">මාගේ සේවක දාවිත්ට මම මෙසේ දිවුළෙමි:</span></span> 
     </div> 
     <div class="q"> <span class="verse v3" data-usfm="PSA.89.3"><span class="content"> </span></span><span class="verse v4" data-usfm="PSA.89.4"><span class="label">4</span><span class="content"> </span><span class="content">‘මම ඔබේ පෙළපත සදහට ම පිහිටුවන්නෙමි.</span></span> 
     </div> 
     <div class="q2"> <span class="verse v4" data-usfm="PSA.89.4"><span class="content">පරපුරෙන් පරපුරට ඔබේ සිහසුන ගොඩනඟන්නෙමි.’ “</span></span> 
     </div> 
     <div class="q"> <span class="verse v4" data-usfm="PSA.89.4"><span class="content"> </span></span><span class="verse v5" data-usfm="PSA.89.5"><span class="label">5</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v5" data-usfm="PSA.89.5"><span class="content">ඔබ කරන අසිරිමත් ක්‍රියා ගැන අහස් තලය ගී ගයන්නේ ය.</span></span> 
     </div> 
     <div class="q2"> <span class="verse v5" data-usfm="PSA.89.5"><span class="content">සුරලොව පිරිස් ඔබේ විශ්වාසවන්තකම ගැන ගීතිකා කරන්නෝ ය.</span></span> 
     </div> 
     <div class="q"> <span class="verse v5" data-usfm="PSA.89.5"><span class="content"> </span></span><span class="verse v6" data-usfm="PSA.89.6"><span class="label">6</span><span class="content">සමිඳුන්ට සම කළ හැකි කිසිවෙක් අහස් තලයෙහි ඇද් ද?</span></span> 
     </div> 
     <div class="q2"> <span class="verse v6" data-usfm="PSA.89.6"><span class="content">දෙවිවරුන් අතර සමිඳුන්ට සමාන වනුයේ කවරෙක් ද?</span></span> 
     </div> 
     <div class="q"> <span class="verse v6" data-usfm="PSA.89.6"><span class="content"> </span></span><span class="verse v7" data-usfm="PSA.89.7"><span class="label">7</span><span class="content">සුද්ද සෙන් සබ මැද ඔබට ගරුබිය දක්වන්නෝ ය.</span></span> 
     </div> 
     <div class="q2"> <span class="verse v7" data-usfm="PSA.89.7"><span class="content">සියල්ලෝ ඔබට බියෙන් සිටින්නෝ ය.</span></span> 
     </div> 
     <div class="q"> <span class="verse v7" data-usfm="PSA.89.7"><span class="content"> </span></span><span class="verse v8" data-usfm="PSA.89.8"><span class="label">8</span><span class="content">සව් බලැති දෙවි සමිඳුනි, ඔබ හා සම, බලසම්පන්න අන් කවරෙක් ද?</span></span> 
     </div> 
     <div class="q2"> <span class="verse v8" data-usfm="PSA.89.8"><span class="content">සමිඳුනි, සියල්ලෙහි දී ඔබ විශ්වාසවන්ත ය.</span></span> 
     </div> 
     <div class="q"> <span class="verse v8" data-usfm="PSA.89.8"><span class="content"> </span></span><span class="verse v9" data-usfm="PSA.89.9"><span class="label">9</span><span class="content">ඔබ චණ්ඩ සමුද්‍රය පාලනය කරන සේක;</span></span> 
     </div> 
     <div class="q2"> <span class="verse v9" data-usfm="PSA.89.9"><span class="content">එහි රළපතර නඟින කල ඔබ ඒවා දමනය කරන සේක.</span></span> 
     </div> 
     <div class="q"> <span class="verse v9" data-usfm="PSA.89.9"><span class="content"> </span></span><span class="verse v10" data-usfm="PSA.89.10"><span class="label">10</span><span class="content">ඔබ රාහබ් නම් දිය රකුසා කැබලි කොට සුණු විසුණු කරදැමූ සේක;</span></span> 
     </div> 
     <div class="q2"> <span class="verse v10" data-usfm="PSA.89.10"><span class="content">සිය බාහු බලය පා සතුරන් පලවා හළ සේක.</span></span> 
     </div> 
     <div class="q"> <span class="verse v10" data-usfm="PSA.89.10"><span class="content"> </span></span><span class="verse v11" data-usfm="PSA.89.11"><span class="label">11</span><span class="content">අහස් තලය ඔබේ ය, මිහි තලය ද ඔබේ ය, පොළොවත්, එහි ඇති සියල්ලත් ඔබ මැවූ සේක.</span></span> 
     </div> 
     <div class="q"> <span class="verse v11" data-usfm="PSA.89.11"><span class="content"> </span></span><span class="verse v12" data-usfm="PSA.89.12"><span class="label">12</span><span class="content">උතුරත්, දකුණත් ඔබ මැවූ සේක;</span></span> 
     </div> 
     <div class="q2"> <span class="verse v12" data-usfm="PSA.89.12"><span class="content">තාබෝර් සහ හර්මොන් යන කඳු ඔබේ නමට ප්‍රීතියෙන් ගී ගයන්නේ ය.</span></span> 
     </div> 
     <div class="q"> <span class="verse v12" data-usfm="PSA.89.12"><span class="content"> </span></span><span class="verse v13" data-usfm="PSA.89.13"><span class="label">13</span><span class="content">ඔබේ බාහුව ප්‍රබල ය;</span></span> 
     </div> 
     <div class="q2"> <span class="verse v13" data-usfm="PSA.89.13"><span class="content">ඔබේ අත බලවත් ය.</span></span> 
     </div> 
     <div class="q2"> <span class="verse v13" data-usfm="PSA.89.13"><span class="content">ඔබේ දකුණත ජයෙන් ඔසවා ඇත්තේ ය.</span></span> 
     </div> 
     <div class="q"> <span class="verse v13" data-usfm="PSA.89.13"><span class="content"> </span></span><span class="verse v14" data-usfm="PSA.89.14"><span class="label">14</span><span class="content">සාධාරණකම සහ යුක්තිය ඔබ සිහසුනේ පදනම් ය;</span></span> 
     </div> 
     <div class="q2"> <span class="verse v14" data-usfm="PSA.89.14"><span class="content">තිර පෙම හා සත්‍යය ඔබ කරන සියල්ලෙහි වේ.</span></span> 
     </div> 
     <div class="q"> <span class="verse v14" data-usfm="PSA.89.14"><span class="content"> </span></span><span class="verse v15" data-usfm="PSA.89.15"><span class="label">15</span><span class="content">සමිඳුනි, ගී ගයමින් ඔබ නමදින්නෝ ද ඔබේ කරුණා ආලෝකය තුළ හැසිරෙන්නෝ ද භාග්‍යවන්තයෝ ය.</span></span> 
     </div> 
     <div class="q"> <span class="verse v15" data-usfm="PSA.89.15"><span class="content"> </span></span><span class="verse v16" data-usfm="PSA.89.16"><span class="label">16</span><span class="content">දවස පුරා ඔව්හු ඔබ අබියස ප්‍රීති ප්‍රමෝද වන්නෝ ය;</span></span> 
     </div> 
     <div class="q2"> <span class="verse v16" data-usfm="PSA.89.16"><span class="content">ඔබේ දැහැමිකම ගැන වෙසෙසින් පසසන්නෝ ය.</span></span> 
     </div> 
     <div class="q"> <span class="verse v16" data-usfm="PSA.89.16"><span class="content"> </span></span><span class="verse v17" data-usfm="PSA.89.17"><span class="label">17</span><span class="content">ඔබ අපට මහිමාන්විත ජයග්‍රහණ දෙන සේක.</span></span> 
     </div> 
     <div class="q2"> <span class="verse v17" data-usfm="PSA.89.17"><span class="content">ඔබේ කරුණාවෙන් ඔබ අපට ජය අත්කර දෙන සේක.</span></span> 
     </div> 
     <div class="q"> <span class="verse v17" data-usfm="PSA.89.17"><span class="content"> </span></span><span class="verse v18" data-usfm="PSA.89.18"><span class="label">18</span><span class="content">සමිඳුනි, ඔබ අපේ ආරක්ෂාකරු අපට තෝරා දුන් සේක.</span></span> 
     </div> 
     <div class="q2"> <span class="verse v18" data-usfm="PSA.89.18"><span class="content">ඉශ්රායෙල්වරුන්ගේ සුවිශුද්ධ දෙවිඳුන් වන ඔබ අපේ රජු අපට දුන් සේක.</span></span> 
     </div> 
     <div class="s1"> <span class="heading"><b>දාවිත්ට දේව පොරොන්දුව</b></span> 
     </div> 
     <div class="p"> <span class="verse v18" data-usfm="PSA.89.18"><span class="content"> </span></span><span class="verse v19" data-usfm="PSA.89.19"><span class="label">19</span><span class="content">කලකට පෙර ඔබ දර්ශනය වී, බැතිමතුන් හට කතා කොට මෙසේ වදාළ සේක:</span></span> 
     </div> 
     <div class="q2"> <span class="verse v19" data-usfm="PSA.89.19"><span class="content">“මම වීරයෙකු හිස මත කිරුළ තැබුවෙමි;</span></span> 
     </div> 
     <div class="q2"> <span class="verse v19" data-usfm="PSA.89.19"><span class="content">මාගේ සෙනඟ අතරෙන් තෝරාගත් තැනැත්තෙකුට සිහසුන දිනිමි.</span></span> 
     </div> 
     <div class="q"> <span class="verse v19" data-usfm="PSA.89.19"><span class="content"> </span></span><span class="verse v20" data-usfm="PSA.89.20"><span class="label">20</span><span class="content"> </span><span class="content">මා සේවක දාවිත් මම සොයාගත්තෙමි;</span></span> 
     </div> 
     <div class="q2"> <span class="verse v20" data-usfm="PSA.89.20"><span class="content">ශුද්ධ තෛලයෙන් මම ඔහු ආලේප කෙළෙමි.</span></span> 
     </div> 
     <div class="q"> <span class="verse v20" data-usfm="PSA.89.20"><span class="content"> </span></span><span class="verse v21" data-usfm="PSA.89.21"><span class="label">21</span><span class="content">මාගේ ශක්තිය නිරතුරු ඔහු සමඟ වන්නේ ය;</span></span> 
     </div> 
     <div class="q2"> <span class="verse v21" data-usfm="PSA.89.21"><span class="content">මාගේ බලය ඔහු සවිමත් කරන්නේ ය.</span></span> 
     </div> 
     <div class="q"> <span class="verse v21" data-usfm="PSA.89.21"><span class="content"> </span></span><span class="verse v22" data-usfm="PSA.89.22"><span class="label">22</span><span class="content">කිසි ම සතුරෙක් ඔහුට විරුද්ධ ව නැඟිට ජය ගන්නේ නැත;</span></span> 
     </div> 
     <div class="q2"> <span class="verse v22" data-usfm="PSA.89.22"><span class="content">කිසි ම දුදනෙක් ඔහු පරාජය කරන්නේ නැත.</span></span> 
     </div> 
     <div class="q"> <span class="verse v22" data-usfm="PSA.89.22"><span class="content"> </span></span><span class="verse v23" data-usfm="PSA.89.23"><span class="label">23</span><span class="content">මම ඔහුගේ එදිරිකරුවන්ට පහර දෙන්නෙමි;</span></span> 
     </div> 
     <div class="q2"> <span class="verse v23" data-usfm="PSA.89.23"><span class="content">ඔහුට වෛර කරන සියල්ලන් වනසාලන්නෙමි.</span></span> 
     </div> 
     <div class="q"> <span class="verse v23" data-usfm="PSA.89.23"><span class="content"> </span></span><span class="verse v24" data-usfm="PSA.89.24"><span class="label">24</span><span class="content">මාගේ විශ්වාසවන්තකම සහ තිර පෙම ඔහු සමඟ වන්නේ ය;</span></span> 
     </div> 
     <div class="q2"> <span class="verse v24" data-usfm="PSA.89.24"><span class="content">මාගේ නාමයෙන් ඔහු ජයග්‍රාහී වන්නේ ය.</span></span> 
     </div> 
     <div class="q"> <span class="verse v24" data-usfm="PSA.89.24"><span class="content"> </span></span><span class="verse v25" data-usfm="PSA.89.25"><span class="label">25</span><span class="content">මම ඔහුගේ බලය මහ මුහුදේ පිහිටුවන්නෙමි;</span></span> 
     </div> 
     <div class="q2"> <span class="verse v25" data-usfm="PSA.89.25"><span class="content">එය ගංගාව දක්වා පතුරුවා හරින්නෙමි.</span></span> 
     </div> 
     <div class="q"> <span class="verse v25" data-usfm="PSA.89.25"><span class="content"> </span></span><span class="verse v26" data-usfm="PSA.89.26"><span class="label">26</span><span class="content">ඔහු මට මොරගසමින්, ‘ඔබ මාගේ දෙවිඳාණෝ ය, මාගේ පියාණෝ ය, මාගේ ආරක්ෂක පර්වතයාණෝ ය’ කියන්නේ ය.</span></span> 
     </div> 
     <div class="q"> <span class="verse v26" data-usfm="PSA.89.26"><span class="content"> </span></span><span class="verse v27" data-usfm="PSA.89.27"><span class="label">27</span><span class="content"> </span><span class="content">ඔහු මාගේ කුලුඳුල් පුතණුවන් කොට ද මිහි පිට රජුන් අතර අග රජු කොට ද මම ඔහු පත් කරන්නෙමි.</span></span> 
     </div> 
     <div class="q"> <span class="verse v27" data-usfm="PSA.89.27"><span class="content"> </span></span><span class="verse v28" data-usfm="PSA.89.28"><span class="label">28</span><span class="content">මම ඔහුට සදහට ම ප්‍රේම කරන්නෙමි;</span></span> 
     </div> 
     <div class="q2"> <span class="verse v28" data-usfm="PSA.89.28"><span class="content">ඔහු උදෙසා මාගේ ගිවිසුම ස්ථිර ව පවත්නේ ය.</span></span> 
     </div> 
     <div class="q"> <span class="verse v28" data-usfm="PSA.89.28"><span class="content"> </span></span><span class="verse v29" data-usfm="PSA.89.29"><span class="label">29</span><span class="content">ඔහුගේ රාජ වංශය අහස මෙන් තිරසර ව පවතින්නේ ය;</span></span> 
     </div> 
     <div class="q2"> <span class="verse v29" data-usfm="PSA.89.29"><span class="content">ඔහුගේ පෙළපතෙන් ම කෙනෙක් නිරතුරු රජකමට පත් වන්නේ ය.</span></span> 
     </div> 
     <div class="q"> <span class="verse v29" data-usfm="PSA.89.29"><span class="content"> </span></span><span class="verse v30" data-usfm="PSA.89.30"><span class="label">30</span><span class="content">ඔහුගේ දරුදැරියෝ මාගේ නීතියට අකීකරු වන්නෝ නම්, මාගේ නියමයන්ට අනුව ජීවත් නොවන්නෝ නම්,</span></span> 
     </div> 
     <div class="q"> <span class="verse v30" data-usfm="PSA.89.30"><span class="content"> </span></span><span class="verse v31" data-usfm="PSA.89.31"><span class="label">31</span><span class="content">ඔව්හු මාගේ නියෝග නොසලකා හරින්නෝ නම්, මාගේ අණපණත් නොපිළිපදින්නෝ නම්,</span></span> 
     </div> 
     <div class="q"> <span class="verse v31" data-usfm="PSA.89.31"><span class="content"> </span></span><span class="verse v32" data-usfm="PSA.89.32"><span class="label">32</span><span class="content">එවිට, ඔවුන්ගේ කැරලිගැසීමට දණ්ඩෙන් ද ඔවුන්ගේ අපරාධවලට කස පහරින් ද මම දඬුවම් දෙන්නෙමි.</span></span> 
     </div> 
     <div class="q"> <span class="verse v32" data-usfm="PSA.89.32"><span class="content"> </span></span><span class="verse v33" data-usfm="PSA.89.33"><span class="label">33</span><span class="content">එහෙත්, මම මාගේ ප්‍රේමය කවදාවත් දාවිත්ගෙන් ඉවත් නොකරන්නෙමි.</span></span> 
     </div> 
     <div class="q2"> <span class="verse v33" data-usfm="PSA.89.33"><span class="content">ඔහු කෙරෙහි මාගේ විශ්වාසවන්තකම නිෂ්ප්‍රභ නොකරන්නෙමි.</span></span> 
     </div> 
     <div class="q"> <span class="verse v33" data-usfm="PSA.89.33"><span class="content"> </span></span><span class="verse v34" data-usfm="PSA.89.34"><span class="label">34</span><span class="content">මම මාගේ ගිවිසුම කඩ නොකරන්නෙමි;</span></span> 
     </div> 
     <div class="q2"> <span class="verse v34" data-usfm="PSA.89.34"><span class="content">පොරොන්දු කිසිවක් වෙනස් නොකරන්නෙමි.</span></span> 
     </div> 
     <div class="q"> <span class="verse v34" data-usfm="PSA.89.34"><span class="content"> </span></span><span class="verse v35" data-usfm="PSA.89.35"><span class="label">35</span><span class="content">මම මාගේ ශුද්ධවන්තකම පිට සදහට ම දිවුළෙමි;</span></span> 
     </div> 
     <div class="q2"> <span class="verse v35" data-usfm="PSA.89.35"><span class="content">එබැවින් දාවිත්ට මම බොරුවක් නොකියන්නෙමි.</span></span> 
     </div> 
     <div class="q"> <span class="verse v35" data-usfm="PSA.89.35"><span class="content"> </span></span><span class="verse v36" data-usfm="PSA.89.36"><span class="label">36</span><span class="content">ඔහුගේ පෙළපත සදහට ම පවතින්නේ ය;</span></span> 
     </div> 
     <div class="q2"> <span class="verse v36" data-usfm="PSA.89.36"><span class="content">ඔහුගේ සිහසුන මා අබියස හිරු මෙන් බබළන්නේ ය.</span></span> 
     </div> 
     <div class="q"> <span class="verse v36" data-usfm="PSA.89.36"><span class="content"> </span></span><span class="verse v37" data-usfm="PSA.89.37"><span class="label">37</span><span class="content">ඔහුගේ පෙළපත සඳ මෙන් දිගට ම ජීවත් වන්නේ ය;</span></span> 
     </div> 
     <div class="q2"> <span class="verse v37" data-usfm="PSA.89.37"><span class="content">අහස පවත්නා තෙක් එය තිරසර ව පවතින්නේ ය.”</span></span> 
     </div> 
     <div class="s1"> <span class="heading"><b>පරාජය ගැන විලාපය</b></span> 
     </div> 
     <div class="p"> <span class="verse v37" data-usfm="PSA.89.37"><span class="content"> </span></span><span class="verse v38" data-usfm="PSA.89.38"><span class="label">38</span><span class="content">එහෙත්, ඔබ ඒ රජ කෝපයෙන් පහකළ සේක.</span></span> 
     </div> 
     <div class="q2"> <span class="verse v38" data-usfm="PSA.89.38"><span class="content">ඔබේ අබිසෙස් ලත් තැනැත්තා කෙරෙහි උදහසින් රොස් වූ සේක;</span></span> 
     </div> 
     <div class="q"> <span class="verse v38" data-usfm="PSA.89.38"><span class="content"> </span></span><span class="verse v39" data-usfm="PSA.89.39"><span class="label">39</span><span class="content">ඔබේ සේවකයා සමඟ ඔබ කළ ගිවිසුම ඔබ කඩකළ සේක.</span></span> 
     </div> 
     <div class="q2"> <span class="verse v39" data-usfm="PSA.89.39"><span class="content">ඔහුගේ කිරුළ බිම හෙළා කෙලෙසා දැමූ සේක.</span></span> 
     </div> 
     <div class="q"> <span class="verse v39" data-usfm="PSA.89.39"><span class="content"> </span></span><span class="verse v40" data-usfm="PSA.89.40"><span class="label">40</span><span class="content">ඔබ ඔහුගේ පවුරු සියල්ල බිඳදැමූ සේක;</span></span> 
     </div> 
     <div class="q2"> <span class="verse v40" data-usfm="PSA.89.40"><span class="content">ඔහුගේ බලකොටු නටබුන් කළ සේක.</span></span> 
     </div> 
     <div class="q"> <span class="verse v40" data-usfm="PSA.89.40"><span class="content"> </span></span><span class="verse v41" data-usfm="PSA.89.41"><span class="label">41</span><span class="content">මඟ යන එන සියල්ලෝ ඔහුගෙන් කොල්ල කන්නෝ ය;</span></span> 
     </div> 
     <div class="q2"> <span class="verse v41" data-usfm="PSA.89.41"><span class="content">ඔහුගේ අසල්වැසියෝ ඔහුට සමච්චල් කරන්නෝ ය.</span></span> 
     </div> 
     <div class="q"> <span class="verse v41" data-usfm="PSA.89.41"><span class="content"> </span></span><span class="verse v42" data-usfm="PSA.89.42"><span class="label">42</span><span class="content">ඔබ ඔහුගේ එදිරිකරුවන්ට ජය අත්කර දුන් සේක;</span></span> 
     </div> 
     <div class="q2"> <span class="verse v42" data-usfm="PSA.89.42"><span class="content">ඔබ ඔහුගේ සියලු සතුරන්ට ප්‍රීතිය ගෙන දුන් සේක.</span></span> 
     </div> 
     <div class="q"> <span class="verse v42" data-usfm="PSA.89.42"><span class="content"> </span></span><span class="verse v43" data-usfm="PSA.89.43"><span class="label">43</span><span class="content">ඔබ උදහසින් ඔහුගේ කඩු මුවහත නමාදැමූ සේක;</span></span> 
     </div> 
     <div class="q2"> <span class="verse v43" data-usfm="PSA.89.43"><span class="content">සටනේ දී ඔහුගේ කඩුව එසවීමට ඉඩ නොහැරිය සේක.</span></span> 
     </div> 
     <div class="q"> <span class="verse v43" data-usfm="PSA.89.43"><span class="content"> </span></span><span class="verse v44" data-usfm="PSA.89.44"><span class="label">44</span><span class="content">ඔබ ඔහුගේ ජයකොන්තය පැහැර ගත් සේක;</span></span> 
     </div> 
     <div class="q2"> <span class="verse v44" data-usfm="PSA.89.44"><span class="content">ඔහුගේ සිහසුන බිම හෙළූ සේක.</span></span> 
     </div> 
     <div class="q"> <span class="verse v44" data-usfm="PSA.89.44"><span class="content"> </span></span><span class="verse v45" data-usfm="PSA.89.45"><span class="label">45</span><span class="content">ඔබ ඔහුගේ යොවුන් විය කෙටි කළ සේක.</span></span> 
     </div> 
     <div class="q2"> <span class="verse v45" data-usfm="PSA.89.45"><span class="content">ඔහු අපකීර්තියට පත් කළ සේක.</span></span> 
     </div> 
     <div class="s1"> <span class="heading"><b>විමුක්තිය සඳහා යැදුම</b></span> 
     </div> 
     <div class="p"> <span class="verse v45" data-usfm="PSA.89.45"><span class="content"> </span></span><span class="verse v46" data-usfm="PSA.89.46"><span class="label">46</span><span class="content">සමිඳුනි, ඔබ සදහට ම අපෙන් ඈත් වී සිටින සේක් ද?</span></span> 
     </div> 
     <div class="q2"> <span class="verse v46" data-usfm="PSA.89.46"><span class="content">කොපමණ කලක් ඔබේ උදහස් ගින්න ඇවිලෙන්නේ ද?</span></span> 
     </div> 
     <div class="q"> <span class="verse v46" data-usfm="PSA.89.46"><span class="content"> </span></span><span class="verse v47" data-usfm="PSA.89.47"><span class="label">47</span><span class="content">මාගේ කාලය කොපමණ කෙටි දැ යි සිහි කරනු මැනව.</span></span> 
     </div> 
     <div class="q2"> <span class="verse v47" data-usfm="PSA.89.47"><span class="content">මන්ද, මැරෙන සුලු අය මෙන් ඔබ සියලු මිනිසුන් මැවූ සේක.</span></span> 
     </div> 
     <div class="q"> <span class="verse v47" data-usfm="PSA.89.47"><span class="content"> </span></span><span class="verse v48" data-usfm="PSA.89.48"><span class="label">48</span><span class="content">ජීවමාන කවරෙක් නම්, මරණයට ගොදුරු නොවන්නේ ද?</span></span> 
     </div> 
     <div class="q2"> <span class="verse v48" data-usfm="PSA.89.48"><span class="content">පාතාල ලෝකයේ බලයෙන් කවරෙක් තමා ම මුදාගන්නේ ද?</span></span> 
     </div> 
     <div class="q"> <span class="verse v48" data-usfm="PSA.89.48"><span class="content"> </span></span><span class="verse v49" data-usfm="PSA.89.49"><span class="label">49</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v49" data-usfm="PSA.89.49"><span class="content">ඔබ කලින් පෑ තිර පෙම දැන් කොතැන්හි ද?</span></span> 
     </div> 
     <div class="q2"> <span class="verse v49" data-usfm="PSA.89.49"><span class="content">දාවිත්ට දුන් විශ්වාසවන්ත පොරොන්දු දැන් කොහි ද?</span></span> 
     </div> 
     <div class="q"> <span class="verse v49" data-usfm="PSA.89.49"><span class="content"> </span></span><span class="verse v50" data-usfm="PSA.89.50"><span class="label">50</span><span class="content">සමිඳුනි, ඔබේ සේවකයා ලබන නින්දාව සිහි කරනු මැනව.</span></span> 
     </div> 
     <div class="q2"> <span class="verse v50" data-usfm="PSA.89.50"><span class="content">විජාතීන්ගේ නින්දාව මා විඳින රඟ සිහි කරනු මැනව.</span></span> 
     </div> 
     <div class="q"> <span class="verse v50" data-usfm="PSA.89.50"><span class="content"> </span></span><span class="verse v51" data-usfm="PSA.89.51"><span class="label">51</span><span class="content">සමිඳුනි, ඔබේ සතුරෝ ඔබේ ආලේප ලත් රජුට අපහාස කරන්නෝ ය;</span></span> 
     </div> 
     <div class="q2"> <span class="verse v51" data-usfm="PSA.89.51"><span class="content">ඔහු යන යන තැන ඔහුට ගරහන්නෝ ය.</span></span> 
     </div> 
     <div class="q"> <span class="verse v51" data-usfm="PSA.89.51"><span class="content"> </span></span><span class="verse v52" data-usfm="PSA.89.52"><span class="label">52</span><span class="content">සමිඳුන්ට සදහට ම ආසිරි වේ වා!</span></span> 
     </div> 
    </div> 
   </div> 
  </div>
 </body>
</html>