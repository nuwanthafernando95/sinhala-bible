<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch41" data-usfm="PSA.41">  
     <div class="s1"> <span class="heading"><b>රෝගියෙකුගේ අයැදුම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.41.1"><span class="label">1</span><span class="content">දිළින්දා සලකන්නා ආසිරි ලද්දේ ය.</span></span> 
     </div> 
     <div class="q2"> <span class="verse v1" data-usfm="PSA.41.1"><span class="content">ඔහුගේ විපතින් සමිඳාණෝ ඔහු මුදන සේක.</span></span> 
     </div> 
     <div class="q"> <span class="verse v1" data-usfm="PSA.41.1"><span class="content"> </span></span><span class="verse v2" data-usfm="PSA.41.2"><span class="label">2</span><span class="content">සමිඳාණෝ ඔහු රක්නා සේක;</span></span> 
     </div> 
     <div class="q2"> <span class="verse v2" data-usfm="PSA.41.2"><span class="content">ඔහුට රැකවරණය දෙන සේක;</span></span> 
     </div> 
     <div class="q2"> <span class="verse v2" data-usfm="PSA.41.2"><span class="content">මිහි මත ඔහුට ආසිරි දෙන සේක;</span></span> 
     </div> 
     <div class="q2"> <span class="verse v2" data-usfm="PSA.41.2"><span class="content">සමිඳාණෝ සතුරන් අතට ඔහු පාවා නොදෙන සේක.</span></span> 
     </div> 
     <div class="q"> <span class="verse v2" data-usfm="PSA.41.2"><span class="content"> </span></span><span class="verse v3" data-usfm="PSA.41.3"><span class="label">3</span><span class="content">ලෙඩ ඇඳේ සිටින විට සමිඳාණෝ ඔහුට පිහිට වන සේක;</span></span> 
     </div> 
     <div class="q2"> <span class="verse v3" data-usfm="PSA.41.3"><span class="content">රෝගාතුර ව සිටින විට සුවය දෙන සේක.</span></span> 
     </div> 
     <div class="q"> <span class="verse v3" data-usfm="PSA.41.3"><span class="content"> </span></span><span class="verse v4" data-usfm="PSA.41.4"><span class="label">4</span><span class="content">“සමිඳුනි, මට කරුණා කළ මැනව;</span></span> 
     </div> 
     <div class="q2"> <span class="verse v4" data-usfm="PSA.41.4"><span class="content">ඔබට විරුද්ධ ව පව් කෙළෙමි, මෙමා සුව කළ මැනව”යි මම පවසමි.</span></span> 
     </div> 
     <div class="q"> <span class="verse v4" data-usfm="PSA.41.4"><span class="content"> </span></span><span class="verse v5" data-usfm="PSA.41.5"><span class="label">5</span><span class="content">“ඔය මිනිසා කවදා මැරේ ද?</span></span> 
     </div> 
     <div class="q2"> <span class="verse v5" data-usfm="PSA.41.5"><span class="content">කවදා ඔහුගේ නාමය මැකී යන්නේ දැ”යි මාගේ සතුරෝ මා ගැන අවලාද කියති.</span></span> 
     </div> 
     <div class="q"> <span class="verse v5" data-usfm="PSA.41.5"><span class="content"> </span></span><span class="verse v6" data-usfm="PSA.41.6"><span class="label">6</span><span class="content">මා බලන්න එන අය අවංක නැත.</span></span> 
     </div> 
     <div class="q2"> <span class="verse v6" data-usfm="PSA.41.6"><span class="content">ඔවුහු මා ගැන කිව හැකි නපුරු දේ රැස් කරගනිති;</span></span> 
     </div> 
     <div class="q2"> <span class="verse v6" data-usfm="PSA.41.6"><span class="content">පිටත ගොස් හැම තැන ම ඒවා පළ කරති.</span></span> 
     </div> 
     <div class="q"> <span class="verse v6" data-usfm="PSA.41.6"><span class="content"> </span></span><span class="verse v7" data-usfm="PSA.41.7"><span class="label">7</span><span class="content">මට වෛර කරන්නෝ මට විරුද්ධ ව රහස් කියති;</span></span> 
     </div> 
     <div class="q2"> <span class="verse v7" data-usfm="PSA.41.7"><span class="content">මා වැනසීමට රහසින් උපා යොදති.</span></span> 
     </div> 
     <div class="q"> <span class="verse v7" data-usfm="PSA.41.7"><span class="content"> </span></span><span class="verse v8" data-usfm="PSA.41.8"><span class="label">8</span><span class="content">“අසාධ්‍ය ලෙඩක් ඔහුට වැළඳී ඇත.</span></span> 
     </div> 
     <div class="q2"> <span class="verse v8" data-usfm="PSA.41.8"><span class="content">කවදාවත් ඇඳෙන් නොබසිනු ඇතැ”යි ඔවුහු පවසති.</span></span> 
     </div> 
     <div class="q"> <span class="verse v8" data-usfm="PSA.41.8"><span class="content"> </span></span><span class="verse v9" data-usfm="PSA.41.9"><span class="label">9</span><span class="content"> </span><span class="content">මාගේ හොඳ ම විශ්වාසය දිනාගත් යහළුවා, එක පිඟානෙන් බත් කෑ කල්‍යාණ මිත්‍රයා පවා මට එරෙහි ව සතුරුකම් කෙළේ ය.</span></span> 
     </div> 
     <div class="q"> <span class="verse v9" data-usfm="PSA.41.9"><span class="content"> </span></span><span class="verse v10" data-usfm="PSA.41.10"><span class="label">10</span><span class="content">මාගේ සතුරන්ට යස පාඩමක් උගන්වන පිණිස සමිඳුනි, මට කරුණා කළ මැනව;</span></span> 
     </div> 
     <div class="q2"> <span class="verse v10" data-usfm="PSA.41.10"><span class="content">ලෙඩ ඇඳෙන් මා නැඟිටවුව මැනව.</span></span> 
     </div> 
     <div class="q"> <span class="verse v10" data-usfm="PSA.41.10"><span class="content"> </span></span><span class="verse v11" data-usfm="PSA.41.11"><span class="label">11</span><span class="content">ඔවුන්ට ජය අත් නොවන විට ඔබ මා කෙරෙහි ප්‍රිය බව මම දනිමි.</span></span> 
     </div> 
     <div class="q"> <span class="verse v11" data-usfm="PSA.41.11"><span class="content"> </span></span><span class="verse v12" data-usfm="PSA.41.12"><span class="label">12</span><span class="content">මා හරි දේ ඉටු කරන බැවින් ඔබ මට පිහිට වන සේක;</span></span> 
     </div> 
     <div class="q2"> <span class="verse v12" data-usfm="PSA.41.12"><span class="content">සදහට ම ඔබ අබිමුව මා තබාගන්න සේක.</span></span> 
     </div> 
     <div class="q"> <span class="verse v12" data-usfm="PSA.41.12"><span class="content"> </span></span><span class="verse v13" data-usfm="PSA.41.13"><span class="label">13</span><span class="content"> </span><span class="content">ඉශ්රායෙල් ජනතාවගේ දෙවි සමිඳුන් හට ප්‍රශංසා වේ වා!</span></span> 
     </div> 
     <div class="q2"> <span class="verse v13" data-usfm="PSA.41.13"><span class="content">සදාකාලයෙන් සදාකාලයට ම ප්‍රශංසා වේ වා!</span></span> 
     </div> 
     <div class="q2"> <span class="verse v13" data-usfm="PSA.41.13"><span class="content">ආමෙන්, ආමෙන්.</span></span> 
     </div> 
    </div> 
   </div> 
  </div>
 </body>
</html>