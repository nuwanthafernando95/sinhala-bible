<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch7" data-usfm="PSA.7">  
     <div class="s1"> <span class="heading"><b>යුක්තිය සඳහා යැදුම</b></span> 
     </div> 
     <div class="cd"> <span class="heading"><b>බෙන්ජමීය කුෂ්ගේ වචන නිසා දාවිත් විසින් සමිඳුන්ට ගායනා කරන ලද කාව්‍යයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.7.1"><span class="label">1</span><span class="content">සමිඳුනි, මාගේ දෙවියෙනි, මා රැකවරණය ඔබ වෙත ම ය.</span></span> 
     </div> 
     <div class="q2"> <span class="verse v1" data-usfm="PSA.7.1"><span class="content">ලුහුබැඳ එන රුපු කැලෙන් නිදහස් කොට මා මුදාලන්න.</span></span> 
     </div> 
     <div class="p"> <span class="verse v1" data-usfm="PSA.7.1"><span class="content"> </span></span><span class="verse v2" data-usfm="PSA.7.2"><span class="label">2</span><span class="content">නැතහොත්, ගළවන්නට බැරි තැනකට සිංහයෙකු මෙන්, ඔවුන් මා ඩැහැගෙන යනු ඇත;</span></span> 
     </div> 
     <div class="q2"> <span class="verse v2" data-usfm="PSA.7.2"><span class="content">එහිදී මා කැබලි කොට මරා දමනු ඇත.</span></span> 
     </div> 
     <div class="q"> <span class="verse v2" data-usfm="PSA.7.2"><span class="content"> </span></span><span class="verse v3" data-usfm="PSA.7.3"><span class="label">3</span><span class="content">සමිඳුනි, මාගේ දෙවියෙනි, කෙනෙකුට යම් අයුක්තියක් මා කර ඇත්නම්,</span></span> 
     </div> 
     <div class="q"> <span class="verse v3" data-usfm="PSA.7.3"><span class="content"> </span></span><span class="verse v4" data-usfm="PSA.7.4"><span class="label">4</span><span class="content">මිතුරෙකු හට හොඳක් වෙනුවට නපුරක් කර ඇත්නම්, මට වරදක් කළ සතුරෙකු නිදහස් කර ඇරියෙම් නම්;</span></span> 
     </div> 
     <div class="q"> <span class="verse v4" data-usfm="PSA.7.4"><span class="content"> </span></span><span class="verse v5" data-usfm="PSA.7.5"><span class="label">5</span><span class="content">සතුරෝ මා ලුහුබැඳ අවුත් මා අල්ලාගනිත් වා!</span></span> 
     </div> 
     <div class="q2"> <span class="verse v5" data-usfm="PSA.7.5"><span class="content">ඔව්හු මා කපා, කොටා මරත් වා!</span></span> 
     </div> 
     <div class="q2"> <span class="verse v5" data-usfm="PSA.7.5"><span class="content">මාගේ මළකඳ දූවිල්ලෙහි දමත් වා!</span></span> 
     </div> 
     <div class="q"> <span class="verse v5" data-usfm="PSA.7.5"><span class="content"> </span></span><span class="verse v6" data-usfm="PSA.7.6"><span class="label">6</span><span class="content">සමිඳුනි, ඔබේ උදහසින් නැඟුටුණු මැනව;</span></span> 
     </div> 
     <div class="q2"> <span class="verse v6" data-usfm="PSA.7.6"><span class="content">මාගේ එදිරිකාරයන්ගේ කෝපාග්නියට විරුද්ධ ව සිටිය මැනව;</span></span> 
     </div> 
     <div class="q2"> <span class="verse v6" data-usfm="PSA.7.6"><span class="content">අවදි ව මට පිහිට වුව මැනව.</span></span> 
     </div> 
     <div class="q2"> <span class="verse v6" data-usfm="PSA.7.6"><span class="content">ඔබේ නියමය යුක්තිය ඉටු කිරීම ය.</span></span> 
     </div> 
     <div class="q"> <span class="verse v6" data-usfm="PSA.7.6"><span class="content"> </span></span><span class="verse v7" data-usfm="PSA.7.7"><span class="label">7</span><span class="content">සව් ලෝ සත එක් රැස් ව ඔබ වට කර සිටිත් වා!</span></span> 
     </div> 
     <div class="q2"> <span class="verse v7" data-usfm="PSA.7.7"><span class="content">ඉහළ අහසේ ඔවුන් මැද ඔබ සිහසුන් අරා වැඩ සිටින්න.</span></span> 
     </div> 
     <div class="q"> <span class="verse v7" data-usfm="PSA.7.7"><span class="content"> </span></span><span class="verse v8" data-usfm="PSA.7.8"><span class="label">8</span><span class="content">සමිඳාණෝ සව් සත හට යුක්තිය සලසා දෙන සේක.</span></span> 
     </div> 
     <div class="q2"> <span class="verse v8" data-usfm="PSA.7.8"><span class="content">සමිඳුනි, මාගේ දැහැමිකමත්, අහිංසකකමත් අනුව මා විනිශ්චය කළ මැනව.</span></span> 
     </div> 
     <div class="q"> <span class="verse v8" data-usfm="PSA.7.8"><span class="content"> </span></span><span class="verse v9" data-usfm="PSA.7.9"><span class="label">9</span><span class="content"> </span><span class="content">මිනිස් සිතෙහි සිතුම්පැතුම් විමසාලන, දැහැමිකමින් අගතැන් පත් දෙවි උතුමාණෙනි, අදමිටුකම් බිඳ දමන්න;</span></span> 
     </div> 
     <div class="q2"> <span class="verse v9" data-usfm="PSA.7.9"><span class="content">දහම් රජය පිහිටුවන්න.</span></span> 
     </div> 
     <div class="q"> <span class="verse v9" data-usfm="PSA.7.9"><span class="content"> </span></span><span class="verse v10" data-usfm="PSA.7.10"><span class="label">10</span><span class="content">දෙවිඳාණෝ මට රැකවරණය දෙන පලිහ වන සේක;</span></span> 
     </div> 
     <div class="q2"> <span class="verse v10" data-usfm="PSA.7.10"><span class="content">අවංක සිත් ඇතියන් හට පිළිසරණ වන සේක.</span></span> 
     </div> 
     <div class="q"> <span class="verse v10" data-usfm="PSA.7.10"><span class="content"> </span></span><span class="verse v11" data-usfm="PSA.7.11"><span class="label">11</span><span class="content">දෙවිඳාණෝ දැහැමි විනිසකරුවෙක් වන සේක;</span></span> 
     </div> 
     <div class="q2"> <span class="verse v11" data-usfm="PSA.7.11"><span class="content">එහෙත් නිරතුරු ව උදහස් ව නොසිටින සේක.</span></span> 
     </div> 
     <div class="q"> <span class="verse v11" data-usfm="PSA.7.11"><span class="content"> </span></span><span class="verse v12" data-usfm="PSA.7.12"><span class="label">12</span><span class="content">පවිටු දනන් වැරදි මඟින් නොහැරෙන විට, දෙවිඳාණෝ සිය අසිපත තියුණු කරන සේක;</span></span> 
     </div> 
     <div class="q2"> <span class="verse v12" data-usfm="PSA.7.12"><span class="content">දුනු දිය තැත්කවා සූදානම් කරන සේක.</span></span> 
     </div> 
     <div class="q"> <span class="verse v12" data-usfm="PSA.7.12"><span class="content"> </span></span><span class="verse v13" data-usfm="PSA.7.13"><span class="label">13</span><span class="content">මාරක අවි සකස් කරන සේක;</span></span> 
     </div> 
     <div class="q2"> <span class="verse v13" data-usfm="PSA.7.13"><span class="content">ඊතල, ගිනි ඊතල කරන සේක.</span></span> 
     </div> 
     <div class="q"> <span class="verse v13" data-usfm="PSA.7.13"><span class="content"> </span></span><span class="verse v14" data-usfm="PSA.7.14"><span class="label">14</span><span class="content">එසේ වුව ද, නපුරු දනෝ නපුරුකම පිළිසිඳගනිති, අයුතුකම ගැබ් ගෙන සිටිති, මුසාවාදය ප්‍රසූත කරති.</span></span> 
     </div> 
     <div class="q"> <span class="verse v14" data-usfm="PSA.7.14"><span class="content"> </span></span><span class="verse v15" data-usfm="PSA.7.15"><span class="label">15</span><span class="content">ඔව්හු බිම තැනක ගැඹුරු වළක් හාරා තබති, කැපූ වළෙහි ඔව්හු ම වැටෙති.</span></span> 
     </div> 
     <div class="q"> <span class="verse v15" data-usfm="PSA.7.15"><span class="content"> </span></span><span class="verse v16" data-usfm="PSA.7.16"><span class="label">16</span><span class="content">ඔවුන් කළ නපුර ඔවුන් පිට ම ආපසු එයි, ඔවුන්ගේ ඒ දුෂ්ටකම ද ඔවුන්ට ම යළි පටිසන් දෙයි.</span></span> 
     </div> 
     <div class="q"> <span class="verse v16" data-usfm="PSA.7.16"><span class="content"> </span></span><span class="verse v17" data-usfm="PSA.7.17"><span class="label">17</span><span class="content">සමිඳුන්ගේ යුක්තිය ගැන මම තුති ගී ගයමි.</span></span> 
     </div> 
     <div class="q2"> <span class="verse v17" data-usfm="PSA.7.17"><span class="content">අති උත්තම හිමි තුමන් හට තුති ගී පවසමි.</span></span> 
     </div> 
    </div> 
   </div> 
  </div>
 </body>
</html>