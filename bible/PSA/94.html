<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch94" data-usfm="PSA.94">  
     <div class="s1"> <span class="heading"><b>දේව විනිශ්චය</b></span> 
     </div> 
     <div class="p"> <span class="content"> </span><span class="verse v1" data-usfm="PSA.94.1"><span class="label">1</span><span class="content">සමිඳුනි, ඔබ වරදට දඬුවම් දෙන දෙවි කෙනෙකි;</span></span> 
     </div> 
     <div class="q2"> <span class="verse v1" data-usfm="PSA.94.1"><span class="content">ඔබේ උදහස පෙන්නුව මැනව.</span></span> 
     </div> 
     <div class="q"> <span class="verse v1" data-usfm="PSA.94.1"><span class="content"> </span></span><span class="verse v2" data-usfm="PSA.94.2"><span class="label">2</span><span class="content">ලෝකයේ විනිසකරුවාණෙනි, නැඟිටිනු මැනව;</span></span> 
     </div> 
     <div class="q2"> <span class="verse v2" data-usfm="PSA.94.2"><span class="content">අහංකාර අය හට නියම විපාකය දුන මැනව.</span></span> 
     </div> 
     <div class="q"> <span class="verse v2" data-usfm="PSA.94.2"><span class="content"> </span></span><span class="verse v3" data-usfm="PSA.94.3"><span class="label">3</span><span class="content">සමිඳුනි, දුදනෝ කොපමණ කල් ජයශ්‍රීයෙන් උදන් අනන්නෝ ද?</span></span> 
     </div> 
     <div class="q2"> <span class="verse v3" data-usfm="PSA.94.3"><span class="content">තව කොපමණ කල් ජය ගොස කරන්නෝ ද?</span></span> 
     </div> 
     <div class="q"> <span class="verse v3" data-usfm="PSA.94.3"><span class="content"> </span></span><span class="verse v4" data-usfm="PSA.94.4"><span class="label">4</span><span class="content">අපරාධකාරයෝ තව කොපමණ කල් අහංකාර වන්නෝ ද?</span></span> 
     </div> 
     <div class="q2"> <span class="verse v4" data-usfm="PSA.94.4"><span class="content">ඔව්හු තමන්ගේ අපරාධ ගැන තව කොපමණ කල් වහසි බස් දොඩන්නෝ ද?</span></span> 
     </div> 
     <div class="q"> <span class="verse v4" data-usfm="PSA.94.4"><span class="content"> </span></span><span class="verse v5" data-usfm="PSA.94.5"><span class="label">5</span><span class="content">සමිඳුනි, ඔව්හු ඔබේ ජනතාව මැඬලන්නෝ ය, ඔබ තෝරාගත් සෙනඟට පීඩා කරන්නෝ ය.</span></span> 
     </div> 
     <div class="q"> <span class="verse v5" data-usfm="PSA.94.5"><span class="content"> </span></span><span class="verse v6" data-usfm="PSA.94.6"><span class="label">6</span><span class="content">ඔව්හු වැන්දඹුවන් ද අනාථයන් ද නසාදමන්නෝ ය;</span></span> 
     </div> 
     <div class="q2"> <span class="verse v6" data-usfm="PSA.94.6"><span class="content">අප රටේ වසන විදේශීන් මරාදමන්නෝ ය.</span></span> 
     </div> 
     <div class="q"> <span class="verse v6" data-usfm="PSA.94.6"><span class="content"> </span></span><span class="verse v7" data-usfm="PSA.94.7"><span class="label">7</span><span class="content">“සමිඳුන් හට අප පෙනෙන්නේ නැත;</span></span> 
     </div> 
     <div class="q2"> <span class="verse v7" data-usfm="PSA.94.7"><span class="content">ජාකොබ්ගේ දෙවිඳාණෝ අප ගැන නොසලකන සේකැ”යි ඔව්හු කියන්නෝ ය.</span></span> 
     </div> 
     <div class="q"> <span class="verse v7" data-usfm="PSA.94.7"><span class="content"> </span></span><span class="verse v8" data-usfm="PSA.94.8"><span class="label">8</span><span class="content">මෝඩයෙනි, තියුණු නැණනුවණ ලබාගැන්මට ඉගෙනගන්න:</span></span> 
     </div> 
     <div class="q2"> <span class="verse v8" data-usfm="PSA.94.8"><span class="content">ආඥානයෙනි, ඔබ කවර දා නැණවත්හු වන්නහු ද?</span></span> 
     </div> 
     <div class="q"> <span class="verse v8" data-usfm="PSA.94.8"><span class="content"> </span></span><span class="verse v9" data-usfm="PSA.94.9"><span class="label">9</span><span class="content">අපේ කන් මැවූ දෙවිඳුන්ට නෑසෙන්නේ ද?</span></span> 
     </div> 
     <div class="q2"> <span class="verse v9" data-usfm="PSA.94.9"><span class="content">අපට ඇස් දුන් දෙවිඳුන්ට නොපෙනෙන්නේ ද?</span></span> 
     </div> 
     <div class="q"> <span class="verse v9" data-usfm="PSA.94.9"><span class="content"> </span></span><span class="verse v10" data-usfm="PSA.94.10"><span class="label">10</span><span class="content">විජාතීන්ට දඬුවම් දෙන දෙවිඳාණෝ දඬුවම් නොදෙන සේක් ද?</span></span> 
     </div> 
     <div class="q2"> <span class="verse v10" data-usfm="PSA.94.10"><span class="content">මිනිසාට නැණනුවණ දෙන සමිඳාණෝ මිනිස් සිතුවිලි නොදන්න සේක් ද?</span></span> 
     </div> 
     <div class="q"> <span class="verse v10" data-usfm="PSA.94.10"><span class="content"> </span></span><span class="verse v11" data-usfm="PSA.94.11"><span class="label">11</span><span class="content"> </span><span class="content">මිනිසුන්ගේ සිතුවිලි කවරේ ද කියාත්, ඒවා කොපමණ නිරර්ථක ද කියාත් සමිඳාණෝ දන්න සේක.</span></span> 
     </div> 
     <div class="q"> <span class="verse v11" data-usfm="PSA.94.11"><span class="content"> </span></span><span class="verse v12" data-usfm="PSA.94.12"><span class="label">12</span><span class="content">සමිඳුනි, ඔබ උවදෙස් දුන් මිනිසා භාග්‍යවන්ත ය;</span></span> 
     </div> 
     <div class="q2"> <span class="verse v12" data-usfm="PSA.94.12"><span class="content">ඔබේ අණපණත් ඔබ ඉගැන්වූ තැනැත්තා භාග්‍යවන්ත ය.</span></span> 
     </div> 
     <div class="q"> <span class="verse v12" data-usfm="PSA.94.12"><span class="content"> </span></span><span class="verse v13" data-usfm="PSA.94.13"><span class="label">13</span><span class="content">ඔහුගේ විපත්ති දිනවලට පසු ඔහුට ඔබ නිදහස දෙන සේක;</span></span> 
     </div> 
     <div class="q2"> <span class="verse v13" data-usfm="PSA.94.13"><span class="content">එසේ වන්නේ, දුදනන් හට වළක් කණින තුරු ය.</span></span> 
     </div> 
     <div class="q"> <span class="verse v13" data-usfm="PSA.94.13"><span class="content"> </span></span><span class="verse v14" data-usfm="PSA.94.14"><span class="label">14</span><span class="content">සමිඳාණෝ සිය සෙනඟ ඉවත නොලන සේක;</span></span> 
     </div> 
     <div class="q2"> <span class="verse v14" data-usfm="PSA.94.14"><span class="content">තෝරාගත් සිය සෙනඟ අත් නොහරින සේක.</span></span> 
     </div> 
     <div class="q"> <span class="verse v14" data-usfm="PSA.94.14"><span class="content"> </span></span><span class="verse v15" data-usfm="PSA.94.15"><span class="label">15</span><span class="content">අධිකරණයෙන් සාධාරණ ලෙස නැවත තීන්දුව එන්නේ ය;</span></span> 
     </div> 
     <div class="q2"> <span class="verse v15" data-usfm="PSA.94.15"><span class="content">එවිට දැහැමි සිත් ඇති සියල්ලෝ එය අනුගමනය කරන්නෝ ය.</span></span> 
     </div> 
     <div class="q"> <span class="verse v15" data-usfm="PSA.94.15"><span class="content"> </span></span><span class="verse v16" data-usfm="PSA.94.16"><span class="label">16</span><span class="content">දුදනන්ට විරුද්ධ ව මාගේ පක්ෂයට කවරෙක් සිටින්නේ ද?</span></span> 
     </div> 
     <div class="q2"> <span class="verse v16" data-usfm="PSA.94.16"><span class="content">නපුර කරන්නන්ට විරුද්ධ ව මාගේ පක්ෂයට කවරෙක් සිටින්නේ ද?</span></span> 
     </div> 
     <div class="q"> <span class="verse v16" data-usfm="PSA.94.16"><span class="content"> </span></span><span class="verse v17" data-usfm="PSA.94.17"><span class="label">17</span><span class="content">සමිඳාණෝ මට පිහිට නො වූ සේක් නම්, මළවුන්ගේ ලෝකයට විගස යෑමට මට සිදු වන්නට තිබිණි.</span></span> 
     </div> 
     <div class="q"> <span class="verse v17" data-usfm="PSA.94.17"><span class="content"> </span></span><span class="verse v18" data-usfm="PSA.94.18"><span class="label">18</span><span class="content">“මාගේ පාද ලිස්සන්නේ ය”යි මා කී කල සමිඳුනි, එවිට ඔබේ තිර පෙම මාගේ ආධාරය වූයේ ය.</span></span> 
     </div> 
     <div class="q"> <span class="verse v18" data-usfm="PSA.94.18"><span class="content"> </span></span><span class="verse v19" data-usfm="PSA.94.19"><span class="label">19</span><span class="content">මා තුළ කරදර හා කණස්සල්ල බහුල වූ කල්හි ඔබ මාගේ සැනසිල්ල වූ සේක;</span></span> 
     </div> 
     <div class="q2"> <span class="verse v19" data-usfm="PSA.94.19"><span class="content">ඔබ මාගේ සිත ප්‍රීතිමත් කළ සේක.</span></span> 
     </div> 
     <div class="q"> <span class="verse v19" data-usfm="PSA.94.19"><span class="content"> </span></span><span class="verse v20" data-usfm="PSA.94.20"><span class="label">20</span><span class="content">යුක්තිය අයුක්තිය කරවන විනිසකරුවන් සමඟ ඔබේ සබැඳියාවක් නැත.</span></span> 
     </div> 
     <div class="q2"> <span class="verse v20" data-usfm="PSA.94.20"><span class="content">ඔව්හු අයුතු නීතියෙන් නපුරට මඟ පාදන්නෝ ය.</span></span> 
     </div> 
     <div class="q"> <span class="verse v20" data-usfm="PSA.94.20"><span class="content"> </span></span><span class="verse v21" data-usfm="PSA.94.21"><span class="label">21</span><span class="content">ඔව්හු දැහැමියාගේ ජීවිතයට විරුද්ධ ව කුමන්ත්‍රණය කරන්නෝ ය;</span></span> 
     </div> 
     <div class="q2"> <span class="verse v21" data-usfm="PSA.94.21"><span class="content">නිදොස් තැනැත්තා රහසිගත ව වරදට පත් කරන්නෝ ය.</span></span> 
     </div> 
     <div class="q"> <span class="verse v21" data-usfm="PSA.94.21"><span class="content"> </span></span><span class="verse v22" data-usfm="PSA.94.22"><span class="label">22</span><span class="content">එහෙත් සමිඳාණෝ, මා උදෙසා බලකොටුවක් වන සේක;</span></span> 
     </div> 
     <div class="q2"> <span class="verse v22" data-usfm="PSA.94.22"><span class="content">මාගේ දෙවිඳාණෝ මට රැකවරණ පර්වතය වන සේක.</span></span> 
     </div> 
     <div class="q"> <span class="verse v22" data-usfm="PSA.94.22"><span class="content"> </span></span><span class="verse v23" data-usfm="PSA.94.23"><span class="label">23</span><span class="content">එතුමාණෝ ඔවුන්ගේ අදමිටුකමට දඬුවම් කරන සේක.</span></span> 
     </div> 
     <div class="q2"> <span class="verse v23" data-usfm="PSA.94.23"><span class="content">ඔවුන්ගේ නපුරුකම නිසා ඔවුන් නසා වනසාලන සේක.</span></span> 
     </div> 
     <div class="q2"> <span class="verse v23" data-usfm="PSA.94.23"><span class="content">අපේ දෙවි සමිඳාණෝ ඔවුන් විනාශ කරන සේක.</span></span> 
     </div> 
    </div> 
   </div> 
  </div>
 </body>
</html>