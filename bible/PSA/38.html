<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch38" data-usfm="PSA.38">  
     <div class="s1"> <span class="heading"><b>දහ දුක් විඳින්නෙකුගේ යාදින්න</b></span> 
     </div> 
     <div class="cd"> <span class="heading"><b>දාවිත්ගේ ගීතයකි. සිහි කරවීමටයි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.38.1"><span class="label">1</span><span class="content">සමිඳුනි, උදහස් වී මට තරවටු නොකළ මැනව;</span></span> 
     </div> 
     <div class="q2"> <span class="verse v1" data-usfm="PSA.38.1"><span class="content">කෝපයෙන් ඇවිළී මට දඬුවම් නුදුන මැනව.</span></span> 
     </div> 
     <div class="q"> <span class="verse v1" data-usfm="PSA.38.1"><span class="content"> </span></span><span class="verse v2" data-usfm="PSA.38.2"><span class="label">2</span><span class="content">ඔබ ඊගසින් විද මට තුවාළ කොට ඇත;</span></span> 
     </div> 
     <div class="q2"> <span class="verse v2" data-usfm="PSA.38.2"><span class="content">බලවත් ලෙස මා තළා පෙළා ඇත.</span></span> 
     </div> 
     <div class="q"> <span class="verse v2" data-usfm="PSA.38.2"><span class="content"> </span></span><span class="verse v3" data-usfm="PSA.38.3"><span class="label">3</span><span class="content">ඔබේ උදහස නිසා මම දහ දුක් විඳිමි;</span></span> 
     </div> 
     <div class="q2"> <span class="verse v3" data-usfm="PSA.38.3"><span class="content">මාගේ පව් නිසා සර්වාංගය රෝගී වී ඇත.</span></span> 
     </div> 
     <div class="q"> <span class="verse v3" data-usfm="PSA.38.3"><span class="content"> </span></span><span class="verse v4" data-usfm="PSA.38.4"><span class="label">4</span><span class="content">මාගේ අයුතුකම් මාගේ හිසටත් උඩින් නැඟී ඇත;</span></span> 
     </div> 
     <div class="q2"> <span class="verse v4" data-usfm="PSA.38.4"><span class="content">ඒවා දැරිය නොහැකි බරක් වී ඇත.</span></span> 
     </div> 
     <div class="q"> <span class="verse v4" data-usfm="PSA.38.4"><span class="content"> </span></span><span class="verse v5" data-usfm="PSA.38.5"><span class="label">5</span><span class="content">මාගේ මෝඩකම් හේතුකොටගෙන මාගේ තුවාළ දුර්ගන්ධ ව, පිළිකුල් ව ඇත.</span></span> 
     </div> 
     <div class="q"> <span class="verse v5" data-usfm="PSA.38.5"><span class="content"> </span></span><span class="verse v6" data-usfm="PSA.38.6"><span class="label">6</span><span class="content">වේදනා විඳිමින්, කුදුගැසී වැතිර සිටිමි.</span></span> 
     </div> 
     <div class="q2"> <span class="verse v6" data-usfm="PSA.38.6"><span class="content">දවස පුරා වැලපෙමින් කල් යවමි.</span></span> 
     </div> 
     <div class="q"> <span class="verse v6" data-usfm="PSA.38.6"><span class="content"> </span></span><span class="verse v7" data-usfm="PSA.38.7"><span class="label">7</span><span class="content">උණෙන් මාගේ තුනටිය දැවෙයි.</span></span> 
     </div> 
     <div class="q2"> <span class="verse v7" data-usfm="PSA.38.7"><span class="content">මාගේ ඇඟපතට කිසි සුවයක් නැත.</span></span> 
     </div> 
     <div class="q"> <span class="verse v7" data-usfm="PSA.38.7"><span class="content"> </span></span><span class="verse v8" data-usfm="PSA.38.8"><span class="label">8</span><span class="content">මම තෙහෙට්ටු වී දැඩි ලෙස තැළී පෙළී සිටිමි;</span></span> 
     </div> 
     <div class="q2"> <span class="verse v8" data-usfm="PSA.38.8"><span class="content">සිතේ කරදර නිසා මම කෙඳිරිගාමි.</span></span> 
     </div> 
     <div class="q"> <span class="verse v8" data-usfm="PSA.38.8"><span class="content"> </span></span><span class="verse v9" data-usfm="PSA.38.9"><span class="label">9</span><span class="content">සමිඳුනි, මාගේ මුළු ආශාව ඔබ දන්න සේක;</span></span> 
     </div> 
     <div class="q"> <span class="verse v9" data-usfm="PSA.38.9"><span class="content">මාගේ සුසුම්ලෑම ඔබට ඇසේ.</span></span> 
     </div> 
     <div class="q"> <span class="verse v9" data-usfm="PSA.38.9"><span class="content"> </span></span><span class="verse v10" data-usfm="PSA.38.10"><span class="label">10</span><span class="content">මාගේ පපුව ගැහෙයි;</span></span> 
     </div> 
     <div class="q2"> <span class="verse v10" data-usfm="PSA.38.10"><span class="content">කාය ශක්තිය හීන වේගන යයි;</span></span> 
     </div> 
     <div class="q2"> <span class="verse v10" data-usfm="PSA.38.10"><span class="content">ඇස් ද ඇඳිරි වේගන යයි.</span></span> 
     </div> 
     <div class="q"> <span class="verse v10" data-usfm="PSA.38.10"><span class="content"> </span></span><span class="verse v11" data-usfm="PSA.38.11"><span class="label">11</span><span class="content">අසල්වැසියෝ ද හිත මිතුරෝ ද මාගේ තුවාළවල දුගඳ නිසා ඈත් වී සිටිති;</span></span> 
     </div> 
     <div class="q2"> <span class="verse v11" data-usfm="PSA.38.11"><span class="content">මාගේ පවුලේ උදවිය ද මා ළඟට එන්නේ නැත.</span></span> 
     </div> 
     <div class="q"> <span class="verse v11" data-usfm="PSA.38.11"><span class="content"> </span></span><span class="verse v12" data-usfm="PSA.38.12"><span class="label">12</span><span class="content">මා මැරීමට සොයන අය මට උගුල් අටවා ඇත;</span></span> 
     </div> 
     <div class="q2"> <span class="verse v12" data-usfm="PSA.38.12"><span class="content">මට අනතුරු කරන්න සොයන අය නපුරු දේ කිය කියා දවස පුරා කූට උපා යොදති.</span></span> 
     </div> 
     <div class="q"> <span class="verse v12" data-usfm="PSA.38.12"><span class="content"> </span></span><span class="verse v13" data-usfm="PSA.38.13"><span class="label">13</span><span class="content">බිහිරෙකුට මෙන් මට ඇසෙන්නේ නැත;</span></span> 
     </div> 
     <div class="q2"> <span class="verse v13" data-usfm="PSA.38.13"><span class="content">ගොළුවෙකුට මෙන් මට කතා ශක්තිය නැත.</span></span> 
     </div> 
     <div class="q"> <span class="verse v13" data-usfm="PSA.38.13"><span class="content"> </span></span><span class="verse v14" data-usfm="PSA.38.14"><span class="label">14</span><span class="content">මට කන් නොඇසෙන නිසා මම පිළිතුරු දිය නොහැකි මිනිසෙකු හා සමාන ය.</span></span> 
     </div> 
     <div class="q"> <span class="verse v14" data-usfm="PSA.38.14"><span class="content"> </span></span><span class="verse v15" data-usfm="PSA.38.15"><span class="label">15</span><span class="content">සමිඳුනි, මාගේ විශ්වාසය ඔබ කෙරෙහි ය.</span></span> 
     </div> 
     <div class="q2"> <span class="verse v15" data-usfm="PSA.38.15"><span class="content">මාගේ දෙවි සමිඳුනි, ඔබ මට පිළිතුරු දෙනු නියත ය.</span></span> 
     </div> 
     <div class="q"> <span class="verse v15" data-usfm="PSA.38.15"><span class="content"> </span></span><span class="verse v16" data-usfm="PSA.38.16"><span class="label">16</span><span class="content">මාගේ දුක ගැන ප්‍රීති වන්නට සතුරන්ට ඉඩ නුදුන මැනව;</span></span> 
     </div> 
     <div class="q2"> <span class="verse v16" data-usfm="PSA.38.16"><span class="content">මාගේ වැටීම ගැන උදන් ඇනීමට ද ඉඩ නුදුන මැනව.</span></span> 
     </div> 
     <div class="q"> <span class="verse v16" data-usfm="PSA.38.16"><span class="content"> </span></span><span class="verse v17" data-usfm="PSA.38.17"><span class="label">17</span><span class="content">මාගේ වැටීම ඉතා ළඟ ය;</span></span> 
     </div> 
     <div class="q2"> <span class="verse v17" data-usfm="PSA.38.17"><span class="content">මාගේ වේදනාවට කෙළවරක් නැත.</span></span> 
     </div> 
     <div class="q"> <span class="verse v17" data-usfm="PSA.38.17"><span class="content"> </span></span><span class="verse v18" data-usfm="PSA.38.18"><span class="label">18</span><span class="content">මම පාපය ගැන උච්චාරණය කරමි;</span></span> 
     </div> 
     <div class="q2"> <span class="verse v18" data-usfm="PSA.38.18"><span class="content">ඒ ගැන ළතැවෙමි.</span></span> 
     </div> 
     <div class="q"> <span class="verse v18" data-usfm="PSA.38.18"><span class="content"> </span></span><span class="verse v19" data-usfm="PSA.38.19"><span class="label">19</span><span class="content">මාගේ සතුරෝ සනීප ශක්තියෙන් සිටිති;</span></span> 
     </div> 
     <div class="q2"> <span class="verse v19" data-usfm="PSA.38.19"><span class="content">නිකරුණේ මට වෙර බඳින අය වැඩි වේගන එති.</span></span> 
     </div> 
     <div class="q"> <span class="verse v19" data-usfm="PSA.38.19"><span class="content"> </span></span><span class="verse v20" data-usfm="PSA.38.20"><span class="label">20</span><span class="content">යහපතට නපුර කරන අය, මා හරි දේ කරන බැවින් මට සතුරු වී සිටිති.</span></span> 
     </div> 
     <div class="q"> <span class="verse v20" data-usfm="PSA.38.20"><span class="content"> </span></span><span class="verse v21" data-usfm="PSA.38.21"><span class="label">21</span><span class="content">සමිඳුනි, මා අත්නෑරිය මැනව.</span></span> 
     </div> 
     <div class="q2"> <span class="verse v21" data-usfm="PSA.38.21"><span class="content">මාගේ දෙවියෙනි, මා කෙරෙන් ඈත් නොවුව මැනව.</span></span> 
     </div> 
     <div class="q"> <span class="verse v21" data-usfm="PSA.38.21"><span class="content"> </span></span><span class="verse v22" data-usfm="PSA.38.22"><span class="label">22</span><span class="content">මාගේ ගැළවුම්කාර සමිඳුනි, මට පිහිට වන පිණිස වහා වැඩිය මැනව.</span></span> 
     </div> 
    </div> 
   </div> 
  </div>
 </body>
</html>