<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch35" data-usfm="PSA.35">  
     <div class="s1"> <span class="heading"><b>පිළිසරණ සඳහා යැදුම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.35.1"><span class="label">1</span><span class="content">සමිඳුනි, මාගේ විවාදකරුවන් සමඟ විවාද කළ මැනව;</span></span> 
     </div> 
     <div class="q2"> <span class="verse v1" data-usfm="PSA.35.1"><span class="content">මා හා සටනට එන අය සමඟ සටන් කළ මැනව.</span></span> 
     </div> 
     <div class="q"> <span class="verse v1" data-usfm="PSA.35.1"><span class="content"> </span></span><span class="verse v2" data-usfm="PSA.35.2"><span class="label">2</span><span class="content">පලිහත්, මහා පලිහත් ගෙන මට පිහිට වුව මැනව.</span></span> 
     </div> 
     <div class="q"> <span class="verse v2" data-usfm="PSA.35.2"><span class="content"> </span></span><span class="verse v3" data-usfm="PSA.35.3"><span class="label">3</span><span class="content">හෙල්ලය ඇද, මා ලුහුබැඳ එන අය වළකා ලුව මැනව;</span></span> 
     </div> 
     <div class="q2"> <span class="verse v3" data-usfm="PSA.35.3"><span class="content">ඔබ මාගේ පිළිසරණ බව මට පැවසුව මැනව.</span></span> 
     </div> 
     <div class="q"> <span class="verse v3" data-usfm="PSA.35.3"><span class="content"> </span></span><span class="verse v4" data-usfm="PSA.35.4"><span class="label">4</span><span class="content">මා වැනසීමට සොයන්නෝ ලජ්ජාවට හා නින්දාවට පැමිණෙත් වා!</span></span> 
     </div> 
     <div class="q2"> <span class="verse v4" data-usfm="PSA.35.4"><span class="content">මා නැසුමට උපා යොදන්නෝ වියවුල් වී ආපසු යත් වා!</span></span> 
     </div> 
     <div class="q"> <span class="verse v4" data-usfm="PSA.35.4"><span class="content"> </span></span><span class="verse v5" data-usfm="PSA.35.5"><span class="label">5</span><span class="content">ඔව්හු පවනෙහි පා වන බොල් මෙන් වෙත් වා!</span></span> 
     </div> 
     <div class="q2"> <span class="verse v5" data-usfm="PSA.35.5"><span class="content">සමිඳුන්ගේ දූතයා ඔවුන් පලවා හරී වා!</span></span> 
     </div> 
     <div class="q"> <span class="verse v5" data-usfm="PSA.35.5"><span class="content"> </span></span><span class="verse v6" data-usfm="PSA.35.6"><span class="label">6</span><span class="content">ඔවුන්ගේ මාවත අඳුරු, ලිස්සන පාරක් වේ වා!</span></span> 
     </div> 
     <div class="q2"> <span class="verse v6" data-usfm="PSA.35.6"><span class="content">සමිඳුන්ගේ දූතයා ඔවුන් ලුහුබැඳ යේ වා!</span></span> 
     </div> 
     <div class="q"> <span class="verse v6" data-usfm="PSA.35.6"><span class="content"> </span></span><span class="verse v7" data-usfm="PSA.35.7"><span class="label">7</span><span class="content">කරුණක් නැතිව ම මා ඇල්ලීමට ඔව්හු මලපත් දැමූ හ;</span></span> 
     </div> 
     <div class="q2"> <span class="verse v7" data-usfm="PSA.35.7"><span class="content">මා බැඳගැන්මට ගැඹුරු වළක් තැනූ හ.</span></span> 
     </div> 
     <div class="q"> <span class="verse v7" data-usfm="PSA.35.7"><span class="content"> </span></span><span class="verse v8" data-usfm="PSA.35.8"><span class="label">8</span><span class="content">නොදැනුවත්ව ම ඔව්හු විපතට යත් වා!</span></span> 
     </div> 
     <div class="q2"> <span class="verse v8" data-usfm="PSA.35.8"><span class="content">තමන් දැමූ දැලෙහි තුමූ ම අසු වෙත් වා!</span></span> 
     </div> 
     <div class="q2"> <span class="verse v8" data-usfm="PSA.35.8"><span class="content">තමන් කැපූ වළෙහි තුමූ ම වැටෙත් වා!</span></span> 
     </div> 
     <div class="q"> <span class="verse v8" data-usfm="PSA.35.8"><span class="content"> </span></span><span class="verse v9" data-usfm="PSA.35.9"><span class="label">9</span><span class="content">මම හිමි තුමන් ගැන ප්‍රීති ප්‍රමෝද වන්නෙමි;</span></span> 
     </div> 
     <div class="q2"> <span class="verse v9" data-usfm="PSA.35.9"><span class="content">මා ගැළෙව්වේ හිමි තුමන් බැවින් තුටු පහටු වන්නෙමි.</span></span> 
     </div> 
     <div class="q"> <span class="verse v9" data-usfm="PSA.35.9"><span class="content"> </span></span><span class="verse v10" data-usfm="PSA.35.10"><span class="label">10</span><span class="content">මාගේ මුළු සිතින් මෙපවත් මම පවසන්නෙමි:</span></span> 
     </div> 
     <div class="q2"> <span class="verse v10" data-usfm="PSA.35.10"><span class="content">“ඔබ වැනි උතුමෙක් මුළු ලොව ඇද් ද?</span></span> 
     </div> 
     <div class="q2"> <span class="verse v10" data-usfm="PSA.35.10"><span class="content">ප්‍රබලයන්ගෙන් දුබලයන් රක්නා,</span></span> 
     </div> 
     <div class="q2"> <span class="verse v10" data-usfm="PSA.35.10"><span class="content">පීඩාකරුන්ගෙන් දිළිඳුන් රැකගන්න වෙන උතුමෙක් තවත් ඇද් ද?”</span></span> 
     </div> 
     <div class="q"> <span class="verse v10" data-usfm="PSA.35.10"><span class="content"> </span></span><span class="verse v11" data-usfm="PSA.35.11"><span class="label">11</span><span class="content">අදමිටු දන නැඟී ඉදිරිපත් ව මා කිසිවක් නොදන්න අපරාධ ගැන වරද තබා සාක්කි කියති.</span></span> 
     </div> 
     <div class="q"> <span class="verse v11" data-usfm="PSA.35.11"><span class="content"> </span></span><span class="verse v12" data-usfm="PSA.35.12"><span class="label">12</span><span class="content">යහපත කළ මට ඇත්තේ නපුර පමණි;</span></span> 
     </div> 
     <div class="q2"> <span class="verse v12" data-usfm="PSA.35.12"><span class="content">මට කිසි බලාපොරොත්තුවක් දැන් නැත.</span></span> 
     </div> 
     <div class="q"> <span class="verse v12" data-usfm="PSA.35.12"><span class="content"> </span></span><span class="verse v13" data-usfm="PSA.35.13"><span class="label">13</span><span class="content">ඔවුන් රෝගාතුර වූ දවසේ දී මම ගෝණි රෙදි ඇන්දෙමි;</span></span> 
     </div> 
     <div class="q2"> <span class="verse v13" data-usfm="PSA.35.13"><span class="content">උපවාසයේ සිටියෙමි;</span></span> 
     </div> 
     <div class="q2"> <span class="verse v13" data-usfm="PSA.35.13"><span class="content">සිරස නමා යාදිනි පිදුවෙමි.</span></span> 
     </div> 
     <div class="q"> <span class="verse v13" data-usfm="PSA.35.13"><span class="content"> </span></span><span class="verse v14" data-usfm="PSA.35.14"><span class="label">14</span><span class="content">මිතුරෙකු හෝ සොහොයුරෙකු හෝ ගැන මෙන් ක්‍රියා කෙළෙමි;</span></span> 
     </div> 
     <div class="q2"> <span class="verse v14" data-usfm="PSA.35.14"><span class="content">සිය මව ගැන දුක් වන සේ දුකින් වැතිර සිටියෙමි.</span></span> 
     </div> 
     <div class="q"> <span class="verse v14" data-usfm="PSA.35.14"><span class="content"> </span></span><span class="verse v15" data-usfm="PSA.35.15"><span class="label">15</span><span class="content">එහෙත්, මා විපතට වැටුණු දිනේ ඔව්හු මා අවටින් රැස් කකා ප්‍රීති වූ හ.</span></span> 
     </div> 
     <div class="q2"> <span class="verse v15" data-usfm="PSA.35.15"><span class="content">මා නොදත් දුදනෝ නොනැවතී මට නිගා කළහ.</span></span> 
     </div> 
     <div class="q"> <span class="verse v15" data-usfm="PSA.35.15"><span class="content"> </span></span><span class="verse v16" data-usfm="PSA.35.16"><span class="label">16</span><span class="content">මට දුක් දී සමච්චල් කොට, මා කෙරේ වෙර බැඳ දත්මිටි කෑ හ.</span></span> 
     </div> 
     <div class="q"> <span class="verse v16" data-usfm="PSA.35.16"><span class="content"> </span></span><span class="verse v17" data-usfm="PSA.35.17"><span class="label">17</span><span class="content">සමිඳුනි, මෙය දැක දැක කොපමණ කල් ඔබ බලා සිටින සේක් ද?</span></span> 
     </div> 
     <div class="q2"> <span class="verse v17" data-usfm="PSA.35.17"><span class="content">ඔවුන්ගේ පහරවලින් මා මිදුව මැනව;</span></span> 
     </div> 
     <div class="q2"> <span class="verse v17" data-usfm="PSA.35.17"><span class="content">මේ රුදුරු සිංහයන්ගෙන් මා දිවි රැක දුන මැනව.</span></span> 
     </div> 
     <div class="q"> <span class="verse v17" data-usfm="PSA.35.17"><span class="content"> </span></span><span class="verse v18" data-usfm="PSA.35.18"><span class="label">18</span><span class="content">එවිට මම මහා සභාවේ දී ඔබට තුති පුදන්නෙමි;</span></span> 
     </div> 
     <div class="q2"> <span class="verse v18" data-usfm="PSA.35.18"><span class="content">විසල් ජනකායක් අබිමුව ඔබට පැසසුම් කරන්නෙමි.</span></span> 
     </div> 
     <div class="q"> <span class="verse v18" data-usfm="PSA.35.18"><span class="content"> </span></span><span class="verse v19" data-usfm="PSA.35.19"><span class="label">19</span><span class="content"> </span><span class="content">මාගේ සතුරෝ අයුක්ති සහගත ව මාගේ දුක ගැන ප්‍රීතිමත් නොවෙත් වා!</span></span> 
     </div> 
     <div class="q2"> <span class="verse v19" data-usfm="PSA.35.19"><span class="content">මාගේ දුක් ගැනවිලි ගැන බැල්මෙන් සෙනඟ කුල්මත් නොවෙත් වා!</span></span> 
     </div> 
     <div class="q"> <span class="verse v19" data-usfm="PSA.35.19"><span class="content"> </span></span><span class="verse v20" data-usfm="PSA.35.20"><span class="label">20</span><span class="content">සුහද කතා ඔවුන් වෙත නැත;</span></span> 
     </div> 
     <div class="q2"> <span class="verse v20" data-usfm="PSA.35.20"><span class="content">රටේ සාමකාමී අයට එරෙහි ව ඔව්හු බොරු බේගල් ගොතති.</span></span> 
     </div> 
     <div class="q"> <span class="verse v20" data-usfm="PSA.35.20"><span class="content"> </span></span><span class="verse v21" data-usfm="PSA.35.21"><span class="label">21</span><span class="content">ඔව්හු මට විරුද්ධ ව කට අයා, “අනේ හොඳ යි!</span></span> 
     </div> 
     <div class="q2"> <span class="verse v21" data-usfm="PSA.35.21"><span class="content">ඔබ කළ දේ අප දුටුවා”යි කියති.</span></span> 
     </div> 
     <div class="q"> <span class="verse v21" data-usfm="PSA.35.21"><span class="content"> </span></span><span class="verse v22" data-usfm="PSA.35.22"><span class="label">22</span><span class="content">සමිඳුනි, ඔබ එය දුටු සේක.</span></span> 
     </div> 
     <div class="q2"> <span class="verse v22" data-usfm="PSA.35.22"><span class="content">නිහඬ ව නොසිටිය මැනව.</span></span> 
     </div> 
     <div class="q2"> <span class="verse v22" data-usfm="PSA.35.22"><span class="content">මා වෙතින් ඈත් ව නොගිය මැනව.</span></span> 
     </div> 
     <div class="q"> <span class="verse v22" data-usfm="PSA.35.22"><span class="content"> </span></span><span class="verse v23" data-usfm="PSA.35.23"><span class="label">23</span><span class="content">මාගේ දෙවිඳුනි, මාගේ සමිඳුනි, මා වෙනුවෙන් ඉදිරිපත් වුව මැනව;</span></span> 
     </div> 
     <div class="q2"> <span class="verse v23" data-usfm="PSA.35.23"><span class="content">මාගේ නඩුව අසා, යුක්තිය ඉටු කළ මැනව.</span></span> 
     </div> 
     <div class="q"> <span class="verse v23" data-usfm="PSA.35.23"><span class="content"> </span></span><span class="verse v24" data-usfm="PSA.35.24"><span class="label">24</span><span class="content">මාගේ දෙවි සමිඳුනි, ඔබ සාධාරණකම අනුව මා විනිශ්චය කළ මැනව;</span></span> 
     </div> 
     <div class="q2"> <span class="verse v24" data-usfm="PSA.35.24"><span class="content">සතුරෝ මා ගැන කුරිරු සිතින් ප්‍රීති නොවෙත් වා!</span></span> 
     </div> 
     <div class="q"> <span class="verse v24" data-usfm="PSA.35.24"><span class="content"> </span></span><span class="verse v25" data-usfm="PSA.35.25"><span class="label">25</span><span class="content">“අපේ වැඩේ හරි”යි ඔව්හු නොකියත් වා!</span></span> 
     </div> 
     <div class="q2"> <span class="verse v25" data-usfm="PSA.35.25"><span class="content">“අප ඔහු කා දැම්මා” කියා ඔව්හු නොකියත් වා!</span></span> 
     </div> 
     <div class="q"> <span class="verse v25" data-usfm="PSA.35.25"><span class="content"> </span></span><span class="verse v26" data-usfm="PSA.35.26"><span class="label">26</span><span class="content">මාගේ දුක ගැන හිත පුරා ප්‍රීති වන අය ලජ්ජාවට හා වියවුලට පැමිණෙත් වා!</span></span> 
     </div> 
     <div class="q2"> <span class="verse v26" data-usfm="PSA.35.26"><span class="content">මට අපහාස කරන අය ලජ්ජාවට හා අපකීර්තියට ලක් වෙත් වා!</span></span> 
     </div> 
     <div class="q"> <span class="verse v26" data-usfm="PSA.35.26"><span class="content"> </span></span><span class="verse v27" data-usfm="PSA.35.27"><span class="label">27</span><span class="content">මා නිදහස්වීම ගැන සන්තෝෂ වන අය ප්‍රීති ඝෝෂා පවත්වමින්, යළි යළිත් මෙසේ කියත් වා!</span></span> 
     </div> 
     <div class="q2"> <span class="verse v27" data-usfm="PSA.35.27"><span class="content">“සමිඳාණෝ උසස් වන සේක;</span></span> 
     </div> 
     <div class="q2"> <span class="verse v27" data-usfm="PSA.35.27"><span class="content">තම මෙහෙකරුගේ ජය ගැන එතුමාණෝ ප්‍රීති වන සේක.”</span></span> 
     </div> 
     <div class="q"> <span class="verse v27" data-usfm="PSA.35.27"><span class="content"> </span></span><span class="verse v28" data-usfm="PSA.35.28"><span class="label">28</span><span class="content">එවිට මා මුවින් ඔබේ දැහැමිකම වර්ණනා කරමි;</span></span> 
     </div> 
     <div class="q2"> <span class="verse v28" data-usfm="PSA.35.28"><span class="content">දවස පුරා ඔබ ගැන ප්‍රශස්ති ගීත ගයන්නෙමි.</span></span> 
     </div> 
    </div> 
   </div> 
  </div>
 </body>
</html>