<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch60" data-usfm="PSA.60">  
     <div class="s1"> <span class="heading"><b>පරාජයේ දී ජාතික යැදුමක්</b></span> 
     </div> 
     <div class="cd"> <span class="heading"><b>මෙය ප්‍රසිද්ධ ආඥාවක් වශයෙන් ඉගැන්වීමට ය. මෙය ඉගැන්විය යුතු දාවිත්ගේ සංගීතයකි. දාවිත් ආරම්-නහරයිම් සහ ආරම්-ශෝබා නමැති අය සමඟ සටන් කරන විට, ජෝවාබ් හැරී අවුත් ලවණ නම් මිටියාවතේ දී ඒදොමිය ජාතිකයන්ගෙන් දොළොස් දහසකට පහර දුන් පසු මෙය ලියන ලදී.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.60.1"><span class="label">1</span><span class="content"> </span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v1" data-usfm="PSA.60.1"><span class="content">ඔබ අප අත්හැර අප බලකොටු බිඳදැමූ සේක;</span></span> 
     </div> 
     <div class="q2"> <span class="verse v1" data-usfm="PSA.60.1"><span class="content">ඔබ උදහස් වූ සේක.</span></span> 
     </div> 
     <div class="q2"> <span class="verse v1" data-usfm="PSA.60.1"><span class="content">අප වෙත යළි වැඩිය මැනව.</span></span> 
     </div> 
     <div class="q"> <span class="verse v1" data-usfm="PSA.60.1"><span class="content"> </span></span><span class="verse v2" data-usfm="PSA.60.2"><span class="label">2</span><span class="content">ඔබ දේශය කම්පා කරමින් එය දෙපළු කළ සේක;</span></span> 
     </div> 
     <div class="q2"> <span class="verse v2" data-usfm="PSA.60.2"><span class="content">කඩා වැටී යන එහි කැඩුම්බිඳුම් අලුත්වැඩියා කළ මැනව.</span></span> 
     </div> 
     <div class="q"> <span class="verse v2" data-usfm="PSA.60.2"><span class="content"> </span></span><span class="verse v3" data-usfm="PSA.60.3"><span class="label">3</span><span class="content">ඔබ ජනතාවට දුක් විඳින්නට සැලැසූ සේක;</span></span> 
     </div> 
     <div class="q2"> <span class="verse v3" data-usfm="PSA.60.3"><span class="content">වෙරිමත් කරවන මිදියුස ඔබ අපට පෙවූ සේක.</span></span> 
     </div> 
     <div class="q"> <span class="verse v3" data-usfm="PSA.60.3"><span class="content"> </span></span><span class="verse v4" data-usfm="PSA.60.4"><span class="label">4</span><span class="content">ඔබට ගරුබිය පාන අයට ඔබ අනතුරු ඇඟවීමක් කළ සේක;</span></span> 
     </div> 
     <div class="q2"> <span class="verse v4" data-usfm="PSA.60.4"><span class="content">එසේ කෙළේ, පැමිණෙන්නට යන විපතෙන් පලා යන පිණිස ය.</span></span> 
     </div> 
     <div class="q"> <span class="verse v4" data-usfm="PSA.60.4"><span class="content"> </span></span><span class="verse v5" data-usfm="PSA.60.5"><span class="label">5</span><span class="content">ඔබට ප්‍රේම කරන්නන් මිදෙනු පිණිස ඔබේ දකුණතින් අපට ගැළවීම දුන මැනව;</span></span> 
     </div> 
     <div class="q2"> <span class="verse v5" data-usfm="PSA.60.5"><span class="content">අපේ යැදුමට පිළිතුරු දුන මැනව.</span></span> 
     </div> 
     <div class="q"> <span class="verse v5" data-usfm="PSA.60.5"><span class="content"> </span></span><span class="verse v6" data-usfm="PSA.60.6"><span class="label">6</span><span class="content">දෙවිඳාණෝ සිය ශුද්ධස්ථානයෙන් මෙසේ වදාළ සේක:</span></span> 
     </div> 
     <div class="q2"> <span class="verse v6" data-usfm="PSA.60.6"><span class="content">“විජයශ්‍රීයෙන් මම ෂෙකෙම් නම් පෙදෙස බෙදා දෙන්නෙමි;</span></span> 
     </div> 
     <div class="q2"> <span class="verse v6" data-usfm="PSA.60.6"><span class="content">සුක්කොත් නම් මිටියාවත මැන වෙන් කර දෙන්නෙමි.</span></span> 
     </div> 
     <div class="q"> <span class="verse v6" data-usfm="PSA.60.6"><span class="content"> </span></span><span class="verse v7" data-usfm="PSA.60.7"><span class="label">7</span><span class="content">ගිලියද් සහ මනස්සේ යන රටවල් මාගේ ය;</span></span> 
     </div> 
     <div class="q2"> <span class="verse v7" data-usfm="PSA.60.7"><span class="content">එප්‍රායිම් දේශය මාගේ හිස් වැස්ම වන්නේ ය;</span></span> 
     </div> 
     <div class="q2"> <span class="verse v7" data-usfm="PSA.60.7"><span class="content">ජුදා පෙදෙස මාගේ රාජකීය ජයකොන්තය වන්නේ ය;</span></span> 
     </div> 
     <div class="q"> <span class="verse v7" data-usfm="PSA.60.7"><span class="content"> </span></span><span class="verse v8" data-usfm="PSA.60.8"><span class="label">8</span><span class="content">මෝවබ් පෙදෙස මාගේ පා දෝවන බඳුන වන්නේ ය;</span></span> 
     </div> 
     <div class="q2"> <span class="verse v8" data-usfm="PSA.60.8"><span class="content">මාගේ පාවහන් ඒදොම් දේශයට වීසි කොට එය අයිති කරගන්නෙමි;</span></span> 
     </div> 
     <div class="q2"> <span class="verse v8" data-usfm="PSA.60.8"><span class="content">පිලිස්තිය යටත් කොට ජය ඝෝෂා නඟන්නෙමි.”</span></span> 
     </div> 
     <div class="q"> <span class="verse v8" data-usfm="PSA.60.8"><span class="content"> </span></span><span class="verse v9" data-usfm="PSA.60.9"><span class="label">9</span><span class="content">කොටු පවුරු ඇති පුරයට මා කැඳවාගෙන යන්නේ කවරෙක් ද?</span></span> 
     </div> 
     <div class="q2"> <span class="verse v9" data-usfm="PSA.60.9"><span class="content">ඒදොම් දේශයට මා ජය පෙරහරින් ගෙනයන්නේ කවරෙක් ද?</span></span> 
     </div> 
     <div class="q"> <span class="verse v9" data-usfm="PSA.60.9"><span class="content"> </span></span><span class="verse v10" data-usfm="PSA.60.10"><span class="label">10</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v10" data-usfm="PSA.60.10"><span class="content">ඔබ අප සමඟ කෝප වී සිටින සේක් ද?</span></span> 
     </div> 
     <div class="q2"> <span class="verse v10" data-usfm="PSA.60.10"><span class="content">අප සේනාවන් සමඟ ඔබ නොවඩින සේක් ද?</span></span> 
     </div> 
     <div class="q"> <span class="verse v10" data-usfm="PSA.60.10"><span class="content"> </span></span><span class="verse v11" data-usfm="PSA.60.11"><span class="label">11</span><span class="content">එදිරිකරුට විරුද්ධ ව ඔබ අපට සහාය දානය කළ මැනව.</span></span> 
     </div> 
     <div class="q2"> <span class="verse v11" data-usfm="PSA.60.11"><span class="content">මන්ද, මිනිසාගේ උපකාරය නිෂ්ඵල වන්නේ ය.</span></span> 
     </div> 
     <div class="q"> <span class="verse v11" data-usfm="PSA.60.11"><span class="content"> </span></span><span class="verse v12" data-usfm="PSA.60.12"><span class="label">12</span><span class="content">දෙවිඳුන්ගේ සහාය ඇති ව අපි වීරයන් මෙන් සටන් කරන්නෙමු;</span></span> 
     </div> 
     <div class="q2"> <span class="verse v12" data-usfm="PSA.60.12"><span class="content">එතුමාණෝ ම අපේ එදිරිකරුවන් පයින් පාගාදමන සේක.</span></span> 
     </div> 
    </div> 
   </div> 
  </div>
 </body>
</html>