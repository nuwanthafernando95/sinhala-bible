<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch66" data-usfm="PSA.66">  
     <div class="s1"> <span class="heading"><b>ජනතාව දෙවිඳුන් පැසසීම</b></span> 
     </div> 
     <div class="cd"> <span class="heading"><b>ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.66.1"><span class="label">1</span><span class="content">ලෝ වැසි සියල්ලෙනි, දෙවිඳුන් හට ප්‍රීති ඝෝෂා පවත්වන්න.</span></span> 
     </div> 
     <div class="q"> <span class="verse v1" data-usfm="PSA.66.1"><span class="content"> </span></span><span class="verse v2" data-usfm="PSA.66.2"><span class="label">2</span><span class="content">එතුමන්ගේ කීර්තිමත් නාමයට ගී ගයන්න.</span></span> 
     </div> 
     <div class="q"> <span class="verse v2" data-usfm="PSA.66.2"><span class="content"> </span></span><span class="verse v3" data-usfm="PSA.66.3"><span class="label">3</span><span class="content">දෙවි තුමන්ට මෙලෙස කියන්න:</span></span> 
     </div> 
     <div class="q2"> <span class="verse v3" data-usfm="PSA.66.3"><span class="content">“ඔබේ ක්‍රියා කොපමණ බියජනක ද?</span></span> 
     </div> 
     <div class="q2"> <span class="verse v3" data-usfm="PSA.66.3"><span class="content">ඔබේ බලපරාක්‍රමය අතිමහත් ය.</span></span> 
     </div> 
     <div class="q2"> <span class="verse v3" data-usfm="PSA.66.3"><span class="content">එබැවින් ඔබේ සතුරෝ ඔබ අබිමුව බියෙන් මිරිකෙන්නෝ ය.</span></span> 
     </div> 
     <div class="q"> <span class="verse v3" data-usfm="PSA.66.3"><span class="content"> </span></span><span class="verse v4" data-usfm="PSA.66.4"><span class="label">4</span><span class="content">ලෝ වැසි සියල්ලෝ ඔබ නමදින්නෝ ය;</span></span> 
     </div> 
     <div class="q2"> <span class="verse v4" data-usfm="PSA.66.4"><span class="content">ඔබට ගී ගයා ඔබේ නම පසසන්නෝ ය.</span></span> 
     </div> 
     <div class="q"> <span class="verse v4" data-usfm="PSA.66.4"><span class="content"> </span></span><span class="verse v5" data-usfm="PSA.66.5"><span class="label">5</span><span class="content">එන්න, දෙවිඳුන්ගේ පුදුම ක්‍රියා නරඹන්න.</span></span> 
     </div> 
     <div class="q2"> <span class="verse v5" data-usfm="PSA.66.5"><span class="content">එතුමන්ගේ ක්‍රියා මිනිසුන් අතර බියජනක ය.</span></span> 
     </div> 
     <div class="q"> <span class="verse v5" data-usfm="PSA.66.5"><span class="content"> </span></span><span class="verse v6" data-usfm="PSA.66.6"><span class="label">6</span><span class="content"> </span><span class="content">එතුමාණෝ මුහුද වියළි බිමක් කළ සේක.</span></span> 
     </div> 
     <div class="q2"> <span class="verse v6" data-usfm="PSA.66.6"><span class="content">සෙනඟ එය මැදින් පයින් ගමන් කළෝ ය.</span></span> 
     </div> 
     <div class="q2"> <span class="verse v6" data-usfm="PSA.66.6"><span class="content">එබැවින් එතුමන් තුළ අපි ප්‍රීති ප්‍රමෝද වන්නෙමු.</span></span> 
     </div> 
     <div class="q"> <span class="verse v6" data-usfm="PSA.66.6"><span class="content"> </span></span><span class="verse v7" data-usfm="PSA.66.7"><span class="label">7</span><span class="content">එතුමාණෝ බලපරාක්‍රමයෙන් සදහට ම ලොව පාලනය කරන සේක;</span></span> 
     </div> 
     <div class="q2"> <span class="verse v7" data-usfm="PSA.66.7"><span class="content">එතුමාණෝ විජාතීන් දෙස නෙත් යොමා බලන සේක.</span></span> 
     </div> 
     <div class="q2"> <span class="verse v7" data-usfm="PSA.66.7"><span class="content">කිසි ම කැරලිකරුවෙක් එතුමන්ට එරෙහි ව නොනැඟිටී වා!</span></span> 
     </div> 
     <div class="q"> <span class="verse v7" data-usfm="PSA.66.7"><span class="content"> </span></span><span class="verse v8" data-usfm="PSA.66.8"><span class="label">8</span><span class="content">ජනතාවෙනි, අපේ දෙවිඳුන් හට ආසිරි පතන්න;</span></span> 
     </div> 
     <div class="q2"> <span class="verse v8" data-usfm="PSA.66.8"><span class="content">එතුමන් වෙත නඟන පැසසුම පතුරුවා හරින්න.</span></span> 
     </div> 
     <div class="q"> <span class="verse v8" data-usfm="PSA.66.8"><span class="content"> </span></span><span class="verse v9" data-usfm="PSA.66.9"><span class="label">9</span><span class="content">එතුමාණෝ ජීවතුන් අතර අප රැක ගත් සේක;</span></span> 
     </div> 
     <div class="q2"> <span class="verse v9" data-usfm="PSA.66.9"><span class="content">අපේ පාද නොපැකිළෙන්නට සැලැසූ සේක.</span></span> 
     </div> 
     <div class="q"> <span class="verse v9" data-usfm="PSA.66.9"><span class="content"> </span></span><span class="verse v10" data-usfm="PSA.66.10"><span class="label">10</span><span class="content">අහෝ දෙවිඳුනි!</span></span> 
     </div> 
     <div class="q2"> <span class="verse v10" data-usfm="PSA.66.10"><span class="content">ඔබ අප පරීක්ෂා කළ සේක;</span></span> 
     </div> 
     <div class="q2"> <span class="verse v10" data-usfm="PSA.66.10"><span class="content">රිදී සෝදිසි කරන පරිදි ඔබ අප සෝදිසි කළ සේක.</span></span> 
     </div> 
     <div class="q"> <span class="verse v10" data-usfm="PSA.66.10"><span class="content"> </span></span><span class="verse v11" data-usfm="PSA.66.11"><span class="label">11</span><span class="content">ඔබ අප දැලට අසු කරගත් සේක;</span></span> 
     </div> 
     <div class="q2"> <span class="verse v11" data-usfm="PSA.66.11"><span class="content">අපේ කර පිට තද බර පැටවූ සේක.</span></span> 
     </div> 
     <div class="q"> <span class="verse v11" data-usfm="PSA.66.11"><span class="content"> </span></span><span class="verse v12" data-usfm="PSA.66.12"><span class="label">12</span><span class="content">අප පාගා දැමීමට අප සතුරන් හට ඔබ ඉඩ දුන් සේක;</span></span> 
     </div> 
     <div class="q2"> <span class="verse v12" data-usfm="PSA.66.12"><span class="content">අපි ගිනි මැදින් ද ජලය මැදින් ද ගියෙමු.</span></span> 
     </div> 
     <div class="q2"> <span class="verse v12" data-usfm="PSA.66.12"><span class="content">එහෙත්, ඔබ අප සුරැකි බිමට ගෙනා සේක.</span></span> 
     </div> 
     <div class="q"> <span class="verse v12" data-usfm="PSA.66.12"><span class="content"> </span></span><span class="verse v13" data-usfm="PSA.66.13"><span class="label">13</span><span class="content">දවන යාග පූජා රැගෙන මම ඔබේ නිවාසයට ඇතුල් වන්නෙමි;</span></span> 
     </div> 
     <div class="q2"> <span class="verse v13" data-usfm="PSA.66.13"><span class="content">මාගේ බාරහාර මම ඔබට ඔප්පු කරන්නෙමි.</span></span> 
     </div> 
     <div class="q"> <span class="verse v13" data-usfm="PSA.66.13"><span class="content"> </span></span><span class="verse v14" data-usfm="PSA.66.14"><span class="label">14</span><span class="content">මාගේ තොල්වලින් මම ඒ බාරහාර ප්‍රකාශ කෙළෙමි;</span></span> 
     </div> 
     <div class="q2"> <span class="verse v14" data-usfm="PSA.66.14"><span class="content">මම මාගේ විපතේ දී මා මුවින්</span></span> 
     </div> 
     <div class="q2"> <span class="verse v14" data-usfm="PSA.66.14"><span class="content">ඒවා උච්චාරණය කෙළෙමි.</span></span> 
     </div> 
     <div class="q"> <span class="verse v14" data-usfm="PSA.66.14"><span class="content"> </span></span><span class="verse v15" data-usfm="PSA.66.15"><span class="label">15</span><span class="content">දැවෙන බැටළු පැටවුන්ගේ සුවඳ දුම් සමඟ තරබාරු සතුන්ගෙන් දවන යාග පූජා පුදන්නෙමි.</span></span> 
     </div> 
     <div class="q2"> <span class="verse v15" data-usfm="PSA.66.15"><span class="content">මම ගවයන් ද එළුවන් ද පුදන්නෙමි.</span></span> 
     </div> 
     <div class="q"> <span class="verse v15" data-usfm="PSA.66.15"><span class="content"> </span></span><span class="verse v16" data-usfm="PSA.66.16"><span class="label">16</span><span class="content">දෙවිඳුන් නමදින සියල්ලෙනි!</span></span> 
     </div> 
     <div class="q2"> <span class="verse v16" data-usfm="PSA.66.16"><span class="content">එන්න, සවන් දෙන්න.</span></span> 
     </div> 
     <div class="q2"> <span class="verse v16" data-usfm="PSA.66.16"><span class="content">එවිට එතුමාණන් මට කළ දේ මම කියා දෙන්නෙමි.</span></span> 
     </div> 
     <div class="q"> <span class="verse v16" data-usfm="PSA.66.16"><span class="content"> </span></span><span class="verse v17" data-usfm="PSA.66.17"><span class="label">17</span><span class="content">මා මුවින් මම එතුමන්ට මොරගැසුවෙමි;</span></span> 
     </div> 
     <div class="q2"> <span class="verse v17" data-usfm="PSA.66.17"><span class="content">මාගේ දිවෙන් එතුමන්ගේ මහිමය ඉහළින් වර්ණනා කෙළෙමි.</span></span> 
     </div> 
     <div class="q"> <span class="verse v17" data-usfm="PSA.66.17"><span class="content"> </span></span><span class="verse v18" data-usfm="PSA.66.18"><span class="label">18</span><span class="content">වරදට මා හද තුළ ආශාවක් තිබේ නම්, මා සමිඳාණෝ මට කවදාවත් සවන් නොදෙන සේක.</span></span> 
     </div> 
     <div class="q"> <span class="verse v18" data-usfm="PSA.66.18"><span class="content"> </span></span><span class="verse v19" data-usfm="PSA.66.19"><span class="label">19</span><span class="content">එහෙත්, දෙවිඳාණෝ මට සවන් දුන් සේක;</span></span> 
     </div> 
     <div class="q2"> <span class="verse v19" data-usfm="PSA.66.19"><span class="content">මාගේ අයැදුම් හඬ ද සලකා බැලූ සේක.</span></span> 
     </div> 
     <div class="q"> <span class="verse v19" data-usfm="PSA.66.19"><span class="content"> </span></span><span class="verse v20" data-usfm="PSA.66.20"><span class="label">20</span><span class="content">දෙවිඳුන්ට ප්‍රශංසා වේ වා!</span></span> 
     </div> 
     <div class="q2"> <span class="verse v20" data-usfm="PSA.66.20"><span class="content">මාගේ අයැදුම එතුමාණෝ ඉවත නොදැමූ සේක;</span></span> 
     </div> 
     <div class="q2"> <span class="verse v20" data-usfm="PSA.66.20"><span class="content">සිය පෙමින් මා ඈත් නොකළ සේක.</span></span> 
     </div> 
    </div> 
   </div> 
  </div>
 </body>
</html>