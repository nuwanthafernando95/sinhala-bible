<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch31" data-usfm="PSA.31">  
     <div class="s1"> <span class="heading"><b>දේවාරක්ෂාවට භාර වීම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.31.1"><span class="label">1</span><span class="content">සමිඳුනි, ඔබේ රැකවරණය සොයා එමි.</span></span> 
     </div> 
     <div class="q2"> <span class="verse v1" data-usfm="PSA.31.1"><span class="content">කිසිදාක මම නින්දාවට පත් නොවෙම්වා.</span></span> 
     </div> 
     <div class="q2"> <span class="verse v1" data-usfm="PSA.31.1"><span class="content">ඔබේ දැහැමිකමින් මා මුදාලුව මැනව.</span></span> 
     </div> 
     <div class="q"> <span class="verse v1" data-usfm="PSA.31.1"><span class="content"> </span></span><span class="verse v2" data-usfm="PSA.31.2"><span class="label">2</span><span class="content">මා දෙස ඔබේ දෙසවන යොමා,</span></span> 
     </div> 
     <div class="q2"> <span class="verse v2" data-usfm="PSA.31.2"><span class="content">නොපමා ව මා මිදුව මැනව,</span></span> 
     </div> 
     <div class="q2"> <span class="verse v2" data-usfm="PSA.31.2"><span class="content">මට බලගතු විමුක්ති පර්වතයක් ද ආරක්ෂක බලකොටුවක් ද වුව මැනව.</span></span> 
     </div> 
     <div class="q"> <span class="verse v2" data-usfm="PSA.31.2"><span class="content"> </span></span><span class="verse v3" data-usfm="PSA.31.3"><span class="label">3</span><span class="content">ඔබ මාගේ පර්වතය හා බලකොටුව ය.</span></span> 
     </div> 
     <div class="q2"> <span class="verse v3" data-usfm="PSA.31.3"><span class="content">එබැවින් ඔබේ නාමයේ අනුහසින් මට මඟපෙන්වා මා ගෙන ගිය මැනව.</span></span> 
     </div> 
     <div class="q"> <span class="verse v3" data-usfm="PSA.31.3"><span class="content"> </span></span><span class="verse v4" data-usfm="PSA.31.4"><span class="label">4</span><span class="content">මා ඇල්ලීමට ඔවුන් සඟවා ඇති දැලෙන් මා බේරාගත මැනව.</span></span> 
     </div> 
     <div class="q2"> <span class="verse v4" data-usfm="PSA.31.4"><span class="content">ඔබ මාගේ රක්ෂස්ථානය ය.</span></span> 
     </div> 
     <div class="q"> <span class="verse v4" data-usfm="PSA.31.4"><span class="content"> </span></span><span class="verse v5" data-usfm="PSA.31.5"><span class="label">5</span><span class="content"> </span><span class="content">ඔබ අතට මාගේ ජීවිතය භාර කරමි.</span></span> 
     </div> 
     <div class="q2"> <span class="verse v5" data-usfm="PSA.31.5"><span class="content">සත්‍යවාදී දෙවි සමිඳුනි, ඔබ මා මිදූ සේක.</span></span> 
     </div> 
     <div class="q"> <span class="verse v5" data-usfm="PSA.31.5"><span class="content"> </span></span><span class="verse v6" data-usfm="PSA.31.6"><span class="label">6</span><span class="content">බොරු දෙවි දේවතාවන් නමදින අයට මම ද්වේෂ කරමි.</span></span> 
     </div> 
     <div class="q2"> <span class="verse v6" data-usfm="PSA.31.6"><span class="content">එහෙත්, මම සමිඳුන් කෙරේ විශ්වාසය තබමි.</span></span> 
     </div> 
     <div class="q"> <span class="verse v6" data-usfm="PSA.31.6"><span class="content"> </span></span><span class="verse v7" data-usfm="PSA.31.7"><span class="label">7</span><span class="content">ඔබේ කරුණාව ගැන සතුටු වී උදන් අනමි.</span></span> 
     </div> 
     <div class="q2"> <span class="verse v7" data-usfm="PSA.31.7"><span class="content">ඔබ මාගේ දුක් පීඩා දුටු සේක;</span></span> 
     </div> 
     <div class="q2"> <span class="verse v7" data-usfm="PSA.31.7"><span class="content">ඔබ මාගේ සිත් වේදනා තේරුම් ගත් සේක.</span></span> 
     </div> 
     <div class="q"> <span class="verse v7" data-usfm="PSA.31.7"><span class="content"> </span></span><span class="verse v8" data-usfm="PSA.31.8"><span class="label">8</span><span class="content">සතුරා අතේ මා සිර කොට නොතබා, නිදහසේ යන්න එන්න ඔබ මට ඉඩ දුන් සේක.</span></span> 
     </div> 
     <div class="q"> <span class="verse v8" data-usfm="PSA.31.8"><span class="content"> </span></span><span class="verse v9" data-usfm="PSA.31.9"><span class="label">9</span><span class="content">සමිඳුනි, මට කරුණා කළ මැනව.</span></span> 
     </div> 
     <div class="q2"> <span class="verse v9" data-usfm="PSA.31.9"><span class="content">මම දුකින් මිරිකී සිටිමි.</span></span> 
     </div> 
     <div class="q2"> <span class="verse v9" data-usfm="PSA.31.9"><span class="content">මාගේ දෑස ද ගතසිත ද සෝදුකින් වෑරී ඇත.</span></span> 
     </div> 
     <div class="q"> <span class="verse v9" data-usfm="PSA.31.9"><span class="content"> </span></span><span class="verse v10" data-usfm="PSA.31.10"><span class="label">10</span><span class="content">මාගේ ජීවිතය දුකින් ගත වෙයි;</span></span> 
     </div> 
     <div class="q2"> <span class="verse v10" data-usfm="PSA.31.10"><span class="content">මා කල දවස සුසුම්ලෑමෙන් ගෙවී යයි;</span></span> 
     </div> 
     <div class="q2"> <span class="verse v10" data-usfm="PSA.31.10"><span class="content">මාගේ ශක්තිය කනස්සල්ලෙන් පිරිහෙයි;</span></span> 
     </div> 
     <div class="q2"> <span class="verse v10" data-usfm="PSA.31.10"><span class="content">මාගේ ඇට මිදුළු ක්ෂය වී යයි.</span></span> 
     </div> 
     <div class="q"> <span class="verse v10" data-usfm="PSA.31.10"><span class="content"> </span></span><span class="verse v11" data-usfm="PSA.31.11"><span class="label">11</span><span class="content">මාගේ එදිරිකරුවන් නිසා මම අසල්වැසියන් අතර නව නින්දාවක් වී සිටිමි;</span></span> 
     </div> 
     <div class="q2"> <span class="verse v11" data-usfm="PSA.31.11"><span class="content">මා දන්නා අඳුනන අයට මම භීතියක් වී සිටිමි;</span></span> 
     </div> 
     <div class="q2"> <span class="verse v11" data-usfm="PSA.31.11"><span class="content">වීදියේ මා දක්නා අය මා වෙතින් පලා යන්නෝ ය.</span></span> 
     </div> 
     <div class="q"> <span class="verse v11" data-usfm="PSA.31.11"><span class="content"> </span></span><span class="verse v12" data-usfm="PSA.31.12"><span class="label">12</span><span class="content">මා මතකයෙන් ඉවත ගිය, මියගිය කෙනෙකු මෙන් අමතක වී ඇත;</span></span> 
     </div> 
     <div class="q2"> <span class="verse v12" data-usfm="PSA.31.12"><span class="content">බිඳුණු බඳුනක් මෙන් ඉවත දා ඇත.</span></span> 
     </div> 
     <div class="q"> <span class="verse v12" data-usfm="PSA.31.12"><span class="content"> </span></span><span class="verse v13" data-usfm="PSA.31.13"><span class="label">13</span><span class="content">බොහෝ දෙනෙකුගේ කෙලෙසුම් බස් මට ඇසේ;</span></span> 
     </div> 
     <div class="q2"> <span class="verse v13" data-usfm="PSA.31.13"><span class="content">මා අවට භීතිය ඇත.</span></span> 
     </div> 
     <div class="q2"> <span class="verse v13" data-usfm="PSA.31.13"><span class="content">මිනිස්සු මට විරුද්ධ ව කුමන්ත්‍රණය කොට මාගේ දිවි නසාලීමට උපා යොදති.</span></span> 
     </div> 
     <div class="q"> <span class="verse v13" data-usfm="PSA.31.13"><span class="content"> </span></span><span class="verse v14" data-usfm="PSA.31.14"><span class="label">14</span><span class="content">එහෙත් සමිඳුනි, මා විශ්වාසය තැබුවේ ඔබ කෙරෙහි ම ය.</span></span> 
     </div> 
     <div class="q2"> <span class="verse v14" data-usfm="PSA.31.14"><span class="content">“මාගේ දෙවියෝ ඔබ ය”යි කියමි.</span></span> 
     </div> 
     <div class="q"> <span class="verse v14" data-usfm="PSA.31.14"><span class="content"> </span></span><span class="verse v15" data-usfm="PSA.31.15"><span class="label">15</span><span class="content">මාගේ ජීවිත ගමන ඔබ අතෙහි ය, මාගේ සතුරන් හා මට පීඩා කරන්නවුන් අතින් මා මුදා හැරිය මැනව.</span></span> 
     </div> 
     <div class="q"> <span class="verse v15" data-usfm="PSA.31.15"><span class="content"> </span></span><span class="verse v16" data-usfm="PSA.31.16"><span class="label">16</span><span class="content">ඔබ මෙහෙකරු වන මා දෙස කරුණාවෙන් බැලුව මැනව;</span></span> 
     </div> 
     <div class="q2"> <span class="verse v16" data-usfm="PSA.31.16"><span class="content">ඔබේ තිර පෙමින් මා ගැළෙවුව මැනව.</span></span> 
     </div> 
     <div class="q"> <span class="verse v16" data-usfm="PSA.31.16"><span class="content"> </span></span><span class="verse v17" data-usfm="PSA.31.17"><span class="label">17</span><span class="content">මම ඔබට හඬගසමි;</span></span> 
     </div> 
     <div class="q2"> <span class="verse v17" data-usfm="PSA.31.17"><span class="content">මම නින්දාවට පත් නොවෙම් වා!</span></span> 
     </div> 
     <div class="q2"> <span class="verse v17" data-usfm="PSA.31.17"><span class="content">දුදනෝ නින්දාවට පත් වෙත් වා!</span></span> 
     </div> 
     <div class="q2"> <span class="verse v17" data-usfm="PSA.31.17"><span class="content">ඔව්හු නිහඬ ව පාතාලයට යත් වා!</span></span> 
     </div> 
     <div class="q"> <span class="verse v17" data-usfm="PSA.31.17"><span class="content"> </span></span><span class="verse v18" data-usfm="PSA.31.18"><span class="label">18</span><span class="content">අභිමානයෙන් හා උඩඟුකමින් සුදනන් හෙළාදක්නා, බොරු කියන දිව නිහඬ කළ මැනව.</span></span> 
     </div> 
     <div class="q"> <span class="verse v18" data-usfm="PSA.31.18"><span class="content"> </span></span><span class="verse v19" data-usfm="PSA.31.19"><span class="label">19</span><span class="content">දේව ගරුබිය ඇත්තන් උදෙසා තබා ඇති ඔබේ ගුණවත්කම කොතරම් ද?</span></span> 
     </div> 
     <div class="q2"> <span class="verse v19" data-usfm="PSA.31.19"><span class="content">ඔබ කෙරේ විශ්වාසය තැබූ අය වෙත එය කොතරම් මහත් ලෙස පෙනේ ද?</span></span> 
     </div> 
     <div class="q"> <span class="verse v19" data-usfm="PSA.31.19"><span class="content"> </span></span><span class="verse v20" data-usfm="PSA.31.20"><span class="label">20</span><span class="content">මිනිසුන්ගේ කුමන්ත්‍රණවලින් ඔබ ආරක්ෂාවෙහි ඔබ ඔවුන් සඟවන සේක;</span></span> 
     </div> 
     <div class="q2"> <span class="verse v20" data-usfm="PSA.31.20"><span class="content">කලහකාරි අයගෙන් ඔවුන් වෙන් කොට ඔබේ මැදුරෙහි සුරැකි ව තබන සේක.</span></span> 
     </div> 
     <div class="q"> <span class="verse v20" data-usfm="PSA.31.20"><span class="content"> </span></span><span class="verse v21" data-usfm="PSA.31.21"><span class="label">21</span><span class="content">සමිඳුන් හට ප්‍රශංසා වේ වා!</span></span> 
     </div> 
     <div class="q2"> <span class="verse v21" data-usfm="PSA.31.21"><span class="content">මන්ද, එතුමාණෝ බලකොටු නුවරක දී එතරම් පුදුම ලෙස මට කරුණාව දැක්වූ සේක.</span></span> 
     </div> 
     <div class="q"> <span class="verse v21" data-usfm="PSA.31.21"><span class="content"> </span></span><span class="verse v22" data-usfm="PSA.31.22"><span class="label">22</span><span class="content">“ඔබ වෙතින් මා ඉවත දැමූ සේකැ”යි මාගේ ඉක්මන්කාරකමින් කීවෙමි.</span></span> 
     </div> 
     <div class="q2"> <span class="verse v22" data-usfm="PSA.31.22"><span class="content">එහෙත්, මා ඔබේ පිහිට සෙවූ කල මාගේ කන්නලව්වට ඔබ සවන් දුන් සේක.</span></span> 
     </div> 
     <div class="q"> <span class="verse v22" data-usfm="PSA.31.22"><span class="content"> </span></span><span class="verse v23" data-usfm="PSA.31.23"><span class="label">23</span><span class="content">සමිඳුන්ගේ සියලු සැදැහැවතුනි, එතුමන්ට ප්‍රේම කරන්න;</span></span> 
     </div> 
     <div class="q2"> <span class="verse v23" data-usfm="PSA.31.23"><span class="content">හිමි තුමාණෝ සැදැහැවතුන් රක්නා සේක;</span></span> 
     </div> 
     <div class="q2"> <span class="verse v23" data-usfm="PSA.31.23"><span class="content">උඩඟුකම් කරන්නවුන්ට විපුල ප්‍රතිවිපාක දෙන සේක.</span></span> 
     </div> 
     <div class="q"> <span class="verse v23" data-usfm="PSA.31.23"><span class="content"> </span></span><span class="verse v24" data-usfm="PSA.31.24"><span class="label">24</span><span class="content">සමිඳුන් කෙරේ විශ්වාසය තබන සියල්ලෙනි, ශක්තිමත් වන්න;</span></span> 
     </div> 
     <div class="q2"> <span class="verse v24" data-usfm="PSA.31.24"><span class="content">සිතින් ධෛර්යවත් වන්න.</span></span> 
     </div> 
    </div> 
   </div> 
  </div>
 </body>
</html>