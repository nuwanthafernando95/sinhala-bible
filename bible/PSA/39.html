<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch39" data-usfm="PSA.39">  
     <div class="s1"> <span class="heading"><b>කෙටි ජීවිතය ගැන භාවනාව</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.39.1"><span class="label">1</span><span class="content">මම මෙසේ පැවසීමි:</span></span> 
     </div> 
     <div class="q2"> <span class="verse v1" data-usfm="PSA.39.1"><span class="content">“වචනයෙන් පව් නොකරන පිණිස හැසිරීම ගැන ප්‍රවේසම් වෙමි;</span></span> 
     </div> 
     <div class="q2"> <span class="verse v1" data-usfm="PSA.39.1"><span class="content">දුදනන් මා අබිමුව සිටිය දී කට රැකගනිමි.”</span></span> 
     </div> 
     <div class="q"> <span class="verse v1" data-usfm="PSA.39.1"><span class="content"> </span></span><span class="verse v2" data-usfm="PSA.39.2"><span class="label">2</span><span class="content">මම වචනයක් වත් නොකීමි;</span></span> 
     </div> 
     <div class="q2"> <span class="verse v2" data-usfm="PSA.39.2"><span class="content">හොඳ දෙයක් කීමෙන් පවා වැළකුණෙමි.</span></span> 
     </div> 
     <div class="q2"> <span class="verse v2" data-usfm="PSA.39.2"><span class="content">එහෙත්, මාගේ ශෝකය තවත් උග්‍ර විය;</span></span> 
     </div> 
     <div class="q"> <span class="verse v2" data-usfm="PSA.39.2"><span class="content"> </span></span><span class="verse v3" data-usfm="PSA.39.3"><span class="label">3</span><span class="content">මාගේ සිත කාංසාවෙන් දෙදරා ගියේ ය;</span></span> 
     </div> 
     <div class="q2"> <span class="verse v3" data-usfm="PSA.39.3"><span class="content">සිතන්න සිතන්න, වැඩි වැඩියෙන් මම කැළඹුණෙමි.</span></span> 
     </div> 
     <div class="q2"> <span class="verse v3" data-usfm="PSA.39.3"><span class="content">තවත් නිහඬ ව සිටීමට බැරි විට, මෙසේ ප්‍රශ්න නොකිරීමට මට බැරි විය:</span></span> 
     </div> 
     <div class="q"> <span class="verse v3" data-usfm="PSA.39.3"><span class="content"> </span></span><span class="verse v4" data-usfm="PSA.39.4"><span class="label">4</span><span class="content">“සමිඳුනි, මාගේ අවසානය කවදා එයි ද?</span></span> 
     </div> 
     <div class="q2"> <span class="verse v4" data-usfm="PSA.39.4"><span class="content">මාගේ ආයු ප්‍රමාණය කොතරම් ද?</span></span> 
     </div> 
     <div class="q2"> <span class="verse v4" data-usfm="PSA.39.4"><span class="content">මා කොතරම් බෙලහීන දැ යි දැනගැනීමට මට සැලසුව මැනව.”</span></span> 
     </div> 
     <div class="q"> <span class="verse v4" data-usfm="PSA.39.4"><span class="content"> </span></span><span class="verse v5" data-usfm="PSA.39.5"><span class="label">5</span><span class="content">අනේ, ඔබ මාගේ වයස කෙටි කර තිබෙන හැටි!</span></span> 
     </div> 
     <div class="q2"> <span class="verse v5" data-usfm="PSA.39.5"><span class="content">ඔබ අබිමුව මාගේ ජීවිතයෙන් වැඩක් ඇද් ද?</span></span> 
     </div> 
     <div class="q2"> <span class="verse v5" data-usfm="PSA.39.5"><span class="content">දිවි ඇති හැම දෙන සුළං රොදක් වැනි ය.</span></span> 
     </div> 
     <div class="q"> <span class="verse v5" data-usfm="PSA.39.5"><span class="content"> </span></span><span class="verse v6" data-usfm="PSA.39.6"><span class="label">6</span><span class="content">හැම මිනිසා ම සෙවණැල්ලක් වැනි ය;</span></span> 
     </div> 
     <div class="q2"> <span class="verse v6" data-usfm="PSA.39.6"><span class="content">ඔහු කොයි දේ කළත් එය නිෂ්ඵල ය.</span></span> 
     </div> 
     <div class="q2"> <span class="verse v6" data-usfm="PSA.39.6"><span class="content">ඔහු වස්තු රැස් කරතත්, ඒවා කාට හිමි වේ දැ යි නොදනියි.</span></span> 
     </div> 
     <div class="q"> <span class="verse v6" data-usfm="PSA.39.6"><span class="content"> </span></span><span class="verse v7" data-usfm="PSA.39.7"><span class="label">7</span><span class="content">සමිඳුනි, මට කවර බලාපොරොත්තුවක් ඇද් ද?</span></span> 
     </div> 
     <div class="q2"> <span class="verse v7" data-usfm="PSA.39.7"><span class="content">මාගේ බලාපොරොත්තුව ඔබ කෙරෙහි ය.</span></span> 
     </div> 
     <div class="q"> <span class="verse v7" data-usfm="PSA.39.7"><span class="content"> </span></span><span class="verse v8" data-usfm="PSA.39.8"><span class="label">8</span><span class="content">මාගේ සියලු පවින් මා මිදුව මැනව.</span></span> 
     </div> 
     <div class="q2"> <span class="verse v8" data-usfm="PSA.39.8"><span class="content">අනුවණයෝ මට සමච්චල් නොකරත් වා.</span></span> 
     </div> 
     <div class="q"> <span class="verse v8" data-usfm="PSA.39.8"><span class="content"> </span></span><span class="verse v9" data-usfm="PSA.39.9"><span class="label">9</span><span class="content">ඔබ මට මෙසේ දුක් දුන් නිසා මම නිහඬ වීමි;</span></span> 
     </div> 
     <div class="q2"> <span class="verse v9" data-usfm="PSA.39.9"><span class="content">කට පියාගෙන සිටියෙමි.</span></span> 
     </div> 
     <div class="q"> <span class="verse v9" data-usfm="PSA.39.9"><span class="content"> </span></span><span class="verse v10" data-usfm="PSA.39.10"><span class="label">10</span><span class="content">ඔබ මට තවත් දඬුවම් නොකළ මැනව.</span></span> 
     </div> 
     <div class="q2"> <span class="verse v10" data-usfm="PSA.39.10"><span class="content">ඔබ දුන් පහරවලින් මා මැරෙන්න ආසන්න ය.</span></span> 
     </div> 
     <div class="q"> <span class="verse v10" data-usfm="PSA.39.10"><span class="content"> </span></span><span class="verse v11" data-usfm="PSA.39.11"><span class="label">11</span><span class="content">ඔබේ තරවටුවෙන් ඔබ මිනිස් පවට දඬුවම් දෙන සේක;</span></span> 
     </div> 
     <div class="q2"> <span class="verse v11" data-usfm="PSA.39.11"><span class="content">කාවෙකු කා දමන සේ ඔබ ඔහු රිසි දෙය වනසා ලන සේක.</span></span> 
     </div> 
     <div class="q2"> <span class="verse v11" data-usfm="PSA.39.11"><span class="content">මිනිසා නම්, සුළං රොදක් පමණ ය.</span></span> 
     </div> 
     <div class="q"> <span class="verse v11" data-usfm="PSA.39.11"><span class="content"> </span></span><span class="verse v12" data-usfm="PSA.39.12"><span class="label">12</span><span class="content">සමිඳුනි, මාගේ අයැදුම ඇසුව මැනව;</span></span> 
     </div> 
     <div class="q2"> <span class="verse v12" data-usfm="PSA.39.12"><span class="content">මාගේ මොරගෑමට සවන් දුන මැනව;</span></span> 
     </div> 
     <div class="q2"> <span class="verse v12" data-usfm="PSA.39.12"><span class="content">මාගේ කඳුළු දැක නිහඬ ව නොසිටිය මැනව.</span></span> 
     </div> 
     <div class="q2"> <span class="verse v12" data-usfm="PSA.39.12"><span class="content">මන්ද, ඔබ සමඟ ආගන්තුකයෙක් ද මාගේ පියවරුන් මෙන් කලක් නේවාසිකයෙක් ද වෙමි.</span></span> 
     </div> 
     <div class="q"> <span class="verse v12" data-usfm="PSA.39.12"><span class="content"> </span></span><span class="verse v13" data-usfm="PSA.39.13"><span class="label">13</span><span class="content">මා මෙලොවින් චුත වී, නැති වී යන්නට පෙර, මඳ කලකට ප්‍රීති වන පිණිස මට ඉඩ සැලසුව මැනව.</span></span> 
     </div> 
    </div> 
   </div> 
  </div>
 </body>
</html>