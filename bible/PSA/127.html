<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch127" data-usfm="PSA.127">  
     <div class="s1"> <span class="heading"><b>දෙවිඳුන් පැසසීම</b></span> 
     </div> 
     <div class="p"> <span class="content"> </span><span class="verse v1" data-usfm="PSA.127.1"><span class="label">1</span><span class="content">සමිඳාණෝ ගෙය නොසාදන සේක් නම්, එය ඉදි කරන්නෝ නිකරුණේ වෙහෙසෙති.</span></span> 
     </div> 
     <div class="q2"> <span class="verse v1" data-usfm="PSA.127.1"><span class="content">සමිඳාණෝ නගරය රැක බලා නොගන්න සේක් නම්, මුරකරුවෝ නිකරුණේ පිබිද සිටිති.</span></span> 
     </div> 
     <div class="q"> <span class="verse v1" data-usfm="PSA.127.1"><span class="content"> </span></span><span class="verse v2" data-usfm="PSA.127.2"><span class="label">2</span><span class="content">උදයෙන් ම නැඟිට රෑ බෝ වී නින්දට යාම ද ආහාර සැපයීමට පමණ ඉක්මවා වෙහෙසවීම ද නිෂ්ඵල ය.</span></span> 
     </div> 
     <div class="q2"> <span class="verse v2" data-usfm="PSA.127.2"><span class="content">මන්ද, සමිඳුන්ට ප්‍රේම කරන අයට වුවමනා දේ එතුමාණෝ සපයා දෙන සේක.</span></span> 
     </div> 
     <div class="q"> <span class="verse v2" data-usfm="PSA.127.2"><span class="content"> </span></span><span class="verse v3" data-usfm="PSA.127.3"><span class="label">3</span><span class="content">දරු සම්පත සමිඳාණන්ගෙන් ලැබෙන දායාදයකි;</span></span> 
     </div> 
     <div class="q2"> <span class="verse v3" data-usfm="PSA.127.3"><span class="content">ඒ සම්පත එතුමන්ගෙන් ලැබෙන ඉමහත් ආශීර්වාදයකි.</span></span> 
     </div> 
     <div class="q"> <span class="verse v3" data-usfm="PSA.127.3"><span class="content"> </span></span><span class="verse v4" data-usfm="PSA.127.4"><span class="label">4</span><span class="content">හේවායෙකුගේ අතෙහි ඊගස යම් සේ ද තරුණ වියේ මවුපියන්ගේ දරුවෝ ද එසේ ම ය.</span></span> 
     </div> 
     <div class="q"> <span class="verse v4" data-usfm="PSA.127.4"><span class="content"> </span></span><span class="verse v5" data-usfm="PSA.127.5"><span class="label">5</span><span class="content">එවැනි ඊගසින් පිරුණු කොපුව ඇති මිනිසා වාසනාවන්තයෙකි.</span></span> 
     </div> 
     <div class="q2"> <span class="verse v5" data-usfm="PSA.127.5"><span class="content">ඔව්හු උසාවියේ දී සතුරන් සමඟ නඩු කියන විට පරාජයට පත් නොවන්නෝ ය.</span></span> 
     </div> 
    </div> 
   </div> 
  </div>
 </body>
</html>