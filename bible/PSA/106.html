<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch106" data-usfm="PSA.106">  
     <div class="s1"> <span class="heading"><b>ජාතික පාපෝච්චාරණයක්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.106.1"><span class="label">1</span><span class="content"> </span><span class="content">සමිඳුන් පසසන්න;</span></span> 
     </div> 
     <div class="q2"> <span class="verse v1" data-usfm="PSA.106.1"><span class="content">සමිඳුන්ට තුති පුදන්න;</span></span> 
     </div> 
     <div class="q2"> <span class="verse v1" data-usfm="PSA.106.1"><span class="content">මන්ද, එතුමාණෝ යහපත් ය;</span></span> 
     </div> 
     <div class="q2"> <span class="verse v1" data-usfm="PSA.106.1"><span class="content">එතුමන්ගේ තිර පෙම සදහට ම පවතින්නේ ය.</span></span> 
     </div> 
     <div class="q"> <span class="verse v1" data-usfm="PSA.106.1"><span class="content"> </span></span><span class="verse v2" data-usfm="PSA.106.2"><span class="label">2</span><span class="content">සමිඳුන්ගේ ප්‍රබල ක්‍රියා කියන්නත්, එතුමන්ගේ සියලු පැසසුම් ගයන්නත් පුළුවන් කවරෙකුට ද?</span></span> 
     </div> 
     <div class="q"> <span class="verse v2" data-usfm="PSA.106.2"><span class="content"> </span></span><span class="verse v3" data-usfm="PSA.106.3"><span class="label">3</span><span class="content">යුක්තිය රක්නා අය ද හැම කල්හි දමිටුකම් කරන අය ද භාග්‍යවන්තයෝ ය.</span></span> 
     </div> 
     <div class="q"> <span class="verse v3" data-usfm="PSA.106.3"><span class="content"> </span></span><span class="verse v4" data-usfm="PSA.106.4"><span class="label">4</span><span class="content">සමිඳුනි, ඔබේ සෙනඟට කරුණාව දක්වන විට මා සිහි කළ මැනව;</span></span> 
     </div> 
     <div class="q2"> <span class="verse v4" data-usfm="PSA.106.4"><span class="content">ඔවුන් ගළවන විට මට උපකාර කළ මැනව.</span></span> 
     </div> 
     <div class="q"> <span class="verse v4" data-usfm="PSA.106.4"><span class="content"> </span></span><span class="verse v5" data-usfm="PSA.106.5"><span class="label">5</span><span class="content">ඔබේ තෝරාගත් සෙනඟගේ ශුභසිද්ධිය දකින්නත්, ඔබට අයිති අය සමඟ ජය ගී ගයන්නත්, ඔබේ උරුමයෙන් මහිමය ලබන්නත් මට ඉඩ දුන මැනව.</span></span> 
     </div> 
     <div class="q"> <span class="verse v5" data-usfm="PSA.106.5"><span class="content"> </span></span><span class="verse v6" data-usfm="PSA.106.6"><span class="label">6</span><span class="content"> </span><span class="content">අපි අපේ පියවරුන් මෙන් පව් කෙළෙමු;</span></span> 
     </div> 
     <div class="q2"> <span class="verse v6" data-usfm="PSA.106.6"><span class="content">නපුරුකම් කෙළෙමු;</span></span> 
     </div> 
     <div class="q2"> <span class="verse v6" data-usfm="PSA.106.6"><span class="content">දුෂ්ට ලෙස ක්‍රියා කෙළෙමු.</span></span> 
     </div> 
     <div class="q"> <span class="verse v6" data-usfm="PSA.106.6"><span class="content"> </span></span><span class="verse v7" data-usfm="PSA.106.7"><span class="label">7</span><span class="content">අපේ පියවරු මිසරයේ දී ඔබේ පුදුම ක්‍රියා තේරුම් නොගත්තෝ ය.</span></span> 
     </div> 
     <div class="q2"> <span class="verse v7" data-usfm="PSA.106.7"><span class="content">ඔබේ අසීමිත ප්‍රේමය සිහි නොකළෝ ය.</span></span> 
     </div> 
     <div class="q2"> <span class="verse v7" data-usfm="PSA.106.7"><span class="content">රතු මුහුද ළඟ දී මහෝත්තමයාණන්ට විරුද්ධ ව කැරලි ගැසුවෝ ය.</span></span> 
     </div> 
     <div class="q"> <span class="verse v7" data-usfm="PSA.106.7"><span class="content"> </span></span><span class="verse v8" data-usfm="PSA.106.8"><span class="label">8</span><span class="content">එසේ වුව ද එතුමාණෝ සිය බල විකුම් දක්වන පිණිස තම නාමයේ අනුහසින් ඔවුන් ගැළවූ සේක.</span></span> 
     </div> 
     <div class="q"> <span class="verse v8" data-usfm="PSA.106.8"><span class="content"> </span></span><span class="verse v9" data-usfm="PSA.106.9"><span class="label">9</span><span class="content"> </span><span class="content">එතුමාණෝ රතු මුහුදට තරවටු කළ සේක;</span></span> 
     </div> 
     <div class="q2"> <span class="verse v9" data-usfm="PSA.106.9"><span class="content">එය වියළුණේ ය.</span></span> 
     </div> 
     <div class="q2"> <span class="verse v9" data-usfm="PSA.106.9"><span class="content">වැලිකතරක් මැදින් මෙන් මුහුද මැදින් ඔවුන් ගෙන ගිය සේක.</span></span> 
     </div> 
     <div class="q"> <span class="verse v9" data-usfm="PSA.106.9"><span class="content"> </span></span><span class="verse v10" data-usfm="PSA.106.10"><span class="label">10</span><span class="content">ඔවුන්ට වෛර වූ අයගේ අතින් ඔවුන් ගැළවූ සේක;</span></span> 
     </div> 
     <div class="q2"> <span class="verse v10" data-usfm="PSA.106.10"><span class="content">සතුරන් අතින් ඔවුන් මිදූ සේක.</span></span> 
     </div> 
     <div class="q"> <span class="verse v10" data-usfm="PSA.106.10"><span class="content"> </span></span><span class="verse v11" data-usfm="PSA.106.11"><span class="label">11</span><span class="content">ජල කඳ ඔවුන්ගේ විරුද්ධකාරයන් වසාගත්තේ ය;</span></span> 
     </div> 
     <div class="q2"> <span class="verse v11" data-usfm="PSA.106.11"><span class="content">එක් කෙනෙක් වත් ඉතිරි නො වී ය.</span></span> 
     </div> 
     <div class="q"> <span class="verse v11" data-usfm="PSA.106.11"><span class="content"> </span></span><span class="verse v12" data-usfm="PSA.106.12"><span class="label">12</span><span class="content"> </span><span class="content">එවිට, ඔව්හු එතුමන්ගේ පොරොන්දු විශ්වාස කළෝ ය;</span></span> 
     </div> 
     <div class="q2"> <span class="verse v12" data-usfm="PSA.106.12"><span class="content">එතුමන් හට පැසසුම් ගී ගැයූ හ.</span></span> 
     </div> 
     <div class="q"> <span class="verse v12" data-usfm="PSA.106.12"><span class="content"> </span></span><span class="verse v13" data-usfm="PSA.106.13"><span class="label">13</span><span class="content">එහෙත්, ඔව්හු එතුමන්ගේ ක්‍රියා වහා අමතක කළෝ ය;</span></span> 
     </div> 
     <div class="q2"> <span class="verse v13" data-usfm="PSA.106.13"><span class="content">එතුමන්ගේ අවවාද නොතකා ක්‍රියා කළෝ ය.</span></span> 
     </div> 
     <div class="q"> <span class="verse v13" data-usfm="PSA.106.13"><span class="content"> </span></span><span class="verse v14" data-usfm="PSA.106.14"><span class="label">14</span><span class="content"> </span><span class="content">ඔව්හු පාළුකරයේ දී අධික ලෙස තෘෂ්ණාවෙන් පිරී දෙවිඳුන්ට අභියෝග කළෝ ය.</span></span> 
     </div> 
     <div class="q"> <span class="verse v14" data-usfm="PSA.106.14"><span class="content"> </span></span><span class="verse v15" data-usfm="PSA.106.15"><span class="label">15</span><span class="content">ඒ නිසා ඔවුන් ඉල්ලූ දේ එතුමාණෝ ඔවුන්ට දුන් සේක:</span></span> 
     </div> 
     <div class="q2"> <span class="verse v15" data-usfm="PSA.106.15"><span class="content">එහෙත්, ඔවුන් වනසන රෝගයක් ද එවූ සේක.</span></span> 
     </div> 
     <div class="q"> <span class="verse v15" data-usfm="PSA.106.15"><span class="content"> </span></span><span class="verse v16" data-usfm="PSA.106.16"><span class="label">16</span><span class="content"> </span><span class="content">කඳවුරේ දී, ඔව්හු මෝසෙස්ටත්, සමිඳුන්ගේ ශුද්ධ තැනැත්තා වූ ආරොන්ටත් ඊර්ෂ්‍යා කළෝ ය.</span></span> 
     </div> 
     <div class="q"> <span class="verse v16" data-usfm="PSA.106.16"><span class="content"> </span></span><span class="verse v17" data-usfm="PSA.106.17"><span class="label">17</span><span class="content">එවිට පොළොව විවර වී දාතාන් ගිලගත්තා ය;</span></span> 
     </div> 
     <div class="q2"> <span class="verse v17" data-usfm="PSA.106.17"><span class="content">අබිරාම් සහ ඔහුගේ සෙනඟ පසට යට කළා ය.</span></span> 
     </div> 
     <div class="q"> <span class="verse v17" data-usfm="PSA.106.17"><span class="content"> </span></span><span class="verse v18" data-usfm="PSA.106.18"><span class="label">18</span><span class="content">ඔවුන්ගේ කණ්ඩායම මැද ගින්නක් ඇවුළුණේ ය.</span></span> 
     </div> 
     <div class="q2"> <span class="verse v18" data-usfm="PSA.106.18"><span class="content">ගිනිදැල් දුෂ්ටයන් දවාදැමී ය.</span></span> 
     </div> 
     <div class="q"> <span class="verse v18" data-usfm="PSA.106.18"><span class="content"> </span></span><span class="verse v19" data-usfm="PSA.106.19"><span class="label">19</span><span class="content"> </span><span class="content">ඔව්හු හොරෙබ් කන්දෙහි වස්සෙකු සාදා වාත්තු රූපයකට නමස්කාර කළෝ ය.</span></span> 
     </div> 
     <div class="q"> <span class="verse v19" data-usfm="PSA.106.19"><span class="content"> </span></span><span class="verse v20" data-usfm="PSA.106.20"><span class="label">20</span><span class="content">මෙසේ ඔව්හු, දෙවිඳුන්ගේ මහිමය තණ බුදින ගවයෙකුගේ ස්වරූපයට වෙනස් කළෝ ය.</span></span> 
     </div> 
     <div class="q"> <span class="verse v20" data-usfm="PSA.106.20"><span class="content"> </span></span><span class="verse v21" data-usfm="PSA.106.21"><span class="label">21</span><span class="content">මිසරයේ දී බලවත් ක්‍රියා කර, ඔවුන් ගළවාගත් දෙවිඳුන් ඔව්හු අමතක කළෝ ය.</span></span> 
     </div> 
     <div class="q"> <span class="verse v21" data-usfm="PSA.106.21"><span class="content"> </span></span><span class="verse v22" data-usfm="PSA.106.22"><span class="label">22</span><span class="content">එතුමාණෝ, ඒ දේශයේ දී අරුමපුදුම ක්‍රියා ද රතු මුහුද ළඟ බියකරු ක්‍රියා ද කළ තැනැන් වහන්සේ නොවන සේක් ද?</span></span> 
     </div> 
     <div class="q"> <span class="verse v22" data-usfm="PSA.106.22"><span class="content"> </span></span><span class="verse v23" data-usfm="PSA.106.23"><span class="label">23</span><span class="content">එබැවින් එතුමාණෝ ඔවුන් විනාශ කරන බව වදාළ සේක.</span></span> 
     </div> 
     <div class="q2"> <span class="verse v23" data-usfm="PSA.106.23"><span class="content">එහෙත්, එතුමාණන් ඔවුන් විනාශ නොකරන ලෙස, දේව උදහස පහකරන පිණිස, එතුමාණන් තෝරාගත් මෝසෙස් එතුමාණන් ඉදිරියේ මැදහත් වූයේ ය.</span></span> 
     </div> 
     <div class="q2"> <span class="verse v23" data-usfm="PSA.106.23"><span class="content">දේව කෝපයෙන් ඔවුන් විනාශ කිරීම වැළැක්විය.</span></span> 
     </div> 
     <div class="q"> <span class="verse v23" data-usfm="PSA.106.23"><span class="content"> </span></span><span class="verse v24" data-usfm="PSA.106.24"><span class="label">24</span><span class="content"> </span><span class="content">එවිට ඔව්හු සුන්දර දේශය හෙළා දැක්කෝ ය, මන්ද, එතුමන්ගේ පොරොන්දුව ඔව්හු විශ්වාස නොකළෝ ය.</span></span> 
     </div> 
     <div class="q"> <span class="verse v24" data-usfm="PSA.106.24"><span class="content"> </span></span><span class="verse v25" data-usfm="PSA.106.25"><span class="label">25</span><span class="content">ඔව්හු තමන්ගේ කූඩාරම්වල දී මැසිවිලි දෙඩුවෝ ය;</span></span> 
     </div> 
     <div class="q2"> <span class="verse v25" data-usfm="PSA.106.25"><span class="content">සමිඳුන්ගේ හඬට සවන් නුදුන්නෝ ය.</span></span> 
     </div> 
     <div class="q"> <span class="verse v25" data-usfm="PSA.106.25"><span class="content"> </span></span><span class="verse v26 v27" data-usfm="PSA.106.26+PSA.106.27"><span class="label">26-27</span><span class="content"> </span><span class="content">එබැවින්, ඔවුන් පාළුකරයේ දී මරා දමන බවත්, ඔවුන්ගේ සෙනඟ විජාතීන් අතරේ මිය යාමට සලසන බවත්, දේශවල ඔවුන් විසුරුවා හරින බවත් වදාරා එතුමාණෝ අත ඔසවා දිවුළ සේක.</span></span> 
     </div> 
     <div class="q"> <span class="verse v26 v27" data-usfm="PSA.106.26+PSA.106.27"><span class="content"> </span></span><span class="verse v28" data-usfm="PSA.106.28"><span class="label">28</span><span class="content"> </span><span class="content">එවිට ඔව්හු පෙයොර්හි බාල් නමස්කාරයට රැස් වූවෝ ය;</span></span> 
     </div> 
     <div class="q2"> <span class="verse v28" data-usfm="PSA.106.28"><span class="content">මළවුන්ට පිදූ දේ කෑවෝ ය.</span></span> 
     </div> 
     <div class="q"> <span class="verse v28" data-usfm="PSA.106.28"><span class="content"> </span></span><span class="verse v29" data-usfm="PSA.106.29"><span class="label">29</span><span class="content">මෙසේ ඔව්හු තමන්ගේ ක්‍රියාවලින් එතුමාණන් කුපිත කළහ.</span></span> 
     </div> 
     <div class="q2"> <span class="verse v29" data-usfm="PSA.106.29"><span class="content">ඒ නිසා වසංගතයක් ඔවුන් අතරට පැමිණියේ ය.</span></span> 
     </div> 
     <div class="q"> <span class="verse v29" data-usfm="PSA.106.29"><span class="content"> </span></span><span class="verse v30" data-usfm="PSA.106.30"><span class="label">30</span><span class="content">එවිට, පිනෙහාස් නැඟිට ඔවුන් අතරෙන් වරදකරුවන්ට නිසි දඬුවම් දුන්නේ ය.</span></span> 
     </div> 
     <div class="q2"> <span class="verse v30" data-usfm="PSA.106.30"><span class="content">මෙසේ වසංගතය නතර විය.</span></span> 
     </div> 
     <div class="q"> <span class="verse v30" data-usfm="PSA.106.30"><span class="content"> </span></span><span class="verse v31" data-usfm="PSA.106.31"><span class="label">31</span><span class="content">පරපුරෙන් පරපුරට සදහට ම ඔහුගේ දැහැමි ගුණයක් වශයෙන් මෙය සිහිකරනු ඇත.</span></span> 
     </div> 
     <div class="q"> <span class="verse v31" data-usfm="PSA.106.31"><span class="content"> </span></span><span class="verse v32" data-usfm="PSA.106.32"><span class="label">32</span><span class="content"> </span><span class="content">සෙනඟ මෙරිබාහි දිය උල්පත ළඟදීත් එතුමාණන් කෝප කළහ.</span></span> 
     </div> 
     <div class="q2"> <span class="verse v32" data-usfm="PSA.106.32"><span class="content">එබැවින් ඔවුන් නිසා මෝසෙස්ට දුක් කරදර ඇති විය.</span></span> 
     </div> 
     <div class="q"> <span class="verse v32" data-usfm="PSA.106.32"><span class="content"> </span></span><span class="verse v33" data-usfm="PSA.106.33"><span class="label">33</span><span class="content">එසේ වූයේ, ඔවුන් ඔහුගේ සිත අතිශයෙන් රිදවූ නිසා, ඔහු සිය මුවින් අනුවණ ලෙස කතා කළ බැවිනි.</span></span> 
     </div> 
     <div class="q"> <span class="verse v33" data-usfm="PSA.106.33"><span class="content"> </span></span><span class="verse v34" data-usfm="PSA.106.34"><span class="label">34</span><span class="content"> </span><span class="content">සමිඳුන් ඔවුන්ට අණ කළ ලෙස ඔව්හු විජාතීන් විනාශ නොකළෝ ය.</span></span> 
     </div> 
     <div class="q"> <span class="verse v34" data-usfm="PSA.106.34"><span class="content"> </span></span><span class="verse v35" data-usfm="PSA.106.35"><span class="label">35</span><span class="content">ඔවුන් සමඟ මිශ්‍ර විවාහ කරගෙන විජාතීන්ගේ ක්‍රියා කරන්න ඔව්හු ඉගෙනගත්තෝ ය.</span></span> 
     </div> 
     <div class="q"> <span class="verse v35" data-usfm="PSA.106.35"><span class="content"> </span></span><span class="verse v36" data-usfm="PSA.106.36"><span class="label">36</span><span class="content">ඔව්හු ඔවුන්ගේ රූපවලට නමස්කාර කළෝ ය.</span></span> 
     </div> 
     <div class="q2"> <span class="verse v36" data-usfm="PSA.106.36"><span class="content">ඒවා ඔවුන්ට මලපතක් විය.</span></span> 
     </div> 
     <div class="q"> <span class="verse v36" data-usfm="PSA.106.36"><span class="content"> </span></span><span class="verse v37" data-usfm="PSA.106.37"><span class="label">37</span><span class="content"> </span><span class="content">ඔව්හු තමන්ගේ දරුදැරියන් යක්ෂයන්ට පූජා කළෝ ය.</span></span> 
     </div> 
     <div class="q"> <span class="verse v37" data-usfm="PSA.106.37"><span class="content"> </span></span><span class="verse v38" data-usfm="PSA.106.38"><span class="label">38</span><span class="content"> </span><span class="content">ඔව්හු තම දූ පුතුන්ගේ නිදොස් ලේ වැගිරෙව්වෝ ය;</span></span> 
     </div> 
     <div class="q2"> <span class="verse v38" data-usfm="PSA.106.38"><span class="content">ඒ දූ දරුවෝ කානානි රූපවලට යාගකරනු ලැබුවෝ ය;</span></span> 
     </div> 
     <div class="q2"> <span class="verse v38" data-usfm="PSA.106.38"><span class="content">දේශය ද ඒ ලෙයින් දූෂණය විය.</span></span> 
     </div> 
     <div class="q"> <span class="verse v38" data-usfm="PSA.106.38"><span class="content"> </span></span><span class="verse v39" data-usfm="PSA.106.39"><span class="label">39</span><span class="content">මෙසේ ඔව්හු මෙවැනි ක්‍රියාවලින් අපිරිසිදු වූ හ.</span></span> 
     </div> 
     <div class="q2"> <span class="verse v39" data-usfm="PSA.106.39"><span class="content">ඔව්හු දෙවිඳුන් හට විශ්වාසී ව නොසිට වෙසඟනන් මෙන් හැසුරුණෝ ය.</span></span> 
     </div> 
     <div class="q"> <span class="verse v39" data-usfm="PSA.106.39"><span class="content"> </span></span><span class="verse v40" data-usfm="PSA.106.40"><span class="label">40</span><span class="content"> </span><span class="content">එබැවින් සමිඳුන්ගේ උදහස තමන් සෙනඟට විරුද්ධ ව ඇවුළුණේ ය.</span></span> 
     </div> 
     <div class="q2"> <span class="verse v40" data-usfm="PSA.106.40"><span class="content">එතුමාණෝ තමන් උරුම කරගත් දේශය පිළිකුල් කළ සේක.</span></span> 
     </div> 
     <div class="q"> <span class="verse v40" data-usfm="PSA.106.40"><span class="content"> </span></span><span class="verse v41" data-usfm="PSA.106.41"><span class="label">41</span><span class="content">එතුමාණෝ විජාතීන් අතට ඔවුන් පාවා දුන් සේක.</span></span> 
     </div> 
     <div class="q2"> <span class="verse v41" data-usfm="PSA.106.41"><span class="content">ඔවුන්ට වෛර කළ අය ඔවුන් පාලනය කළෝ ය.</span></span> 
     </div> 
     <div class="q"> <span class="verse v41" data-usfm="PSA.106.41"><span class="content"> </span></span><span class="verse v42" data-usfm="PSA.106.42"><span class="label">42</span><span class="content">ඔවුන්ගේ සතුරෝ ද ඔවුන්ට පීඩා කළෝ ය;</span></span> 
     </div> 
     <div class="q2"> <span class="verse v42" data-usfm="PSA.106.42"><span class="content">ඔව්හු සතුරන්ගේ බලයට යටත් කරනු ලැබුවෝ ය.</span></span> 
     </div> 
     <div class="q"> <span class="verse v42" data-usfm="PSA.106.42"><span class="content"> </span></span><span class="verse v43" data-usfm="PSA.106.43"><span class="label">43</span><span class="content">එතුමාණෝ බොහෝ වර සිය සෙනඟ මිදූ සේක.</span></span> 
     </div> 
     <div class="q2"> <span class="verse v43" data-usfm="PSA.106.43"><span class="content">එහෙත්, ඔව්හු ඉන් පසුත් අකීකරු ව කැරලි ගැසූ බැවින්, සිය අයුතුකම නිසා නින්දා කරනු ලැබුවෝ ය.</span></span> 
     </div> 
     <div class="q"> <span class="verse v43" data-usfm="PSA.106.43"><span class="content"> </span></span><span class="verse v44" data-usfm="PSA.106.44"><span class="label">44</span><span class="content">එසේ වී නමුත්, එතුමාණෝ ඔවුන්ගේ විලාපය ඇසූ සේක;</span></span> 
     </div> 
     <div class="q2"> <span class="verse v44" data-usfm="PSA.106.44"><span class="content">ඔවුන්ගේ විපත්තිය සලකා බැලූ සේක.</span></span> 
     </div> 
     <div class="q"> <span class="verse v44" data-usfm="PSA.106.44"><span class="content"> </span></span><span class="verse v45" data-usfm="PSA.106.45"><span class="label">45</span><span class="content">ඔවුන් සමඟ කළ ගිවිසුම සිහි කළ සේක;</span></span> 
     </div> 
     <div class="q2"> <span class="verse v45" data-usfm="PSA.106.45"><span class="content">තමන්ගේ මහා කරුණාව නිසා ඔවුන්ට අනුකම්පා කළ සේක.</span></span> 
     </div> 
     <div class="q"> <span class="verse v45" data-usfm="PSA.106.45"><span class="content"> </span></span><span class="verse v46" data-usfm="PSA.106.46"><span class="label">46</span><span class="content">ඔවුන් වහල්කමට ගෙන ගිය සියල්ලන්ගෙන් ඔවුන්ට අනුකම්පාව ලැබෙන්නට සැලැසූ සේක.</span></span> 
     </div> 
     <div class="q"> <span class="verse v46" data-usfm="PSA.106.46"><span class="content"> </span></span><span class="verse v47" data-usfm="PSA.106.47"><span class="label">47</span><span class="content"> </span><span class="content">අපේ දෙවි සමිඳුනි, අප ගළවාගත මැනව;</span></span> 
     </div> 
     <div class="q2"> <span class="verse v47" data-usfm="PSA.106.47"><span class="content">විජාතීන් අතරෙන් අප එක් රැස් කරගත මැනව.</span></span> 
     </div> 
     <div class="q2"> <span class="verse v47" data-usfm="PSA.106.47"><span class="content">එවිට ඔබේ ශුද්ධ නාමයට තුති පුදන්නෙමු;</span></span> 
     </div> 
     <div class="q2"> <span class="verse v47" data-usfm="PSA.106.47"><span class="content">ඔබ පසසමින් ප්‍රීති වන්නෙමු.</span></span> 
     </div> 
     <div class="q"> <span class="verse v47" data-usfm="PSA.106.47"><span class="content"> </span></span><span class="verse v48" data-usfm="PSA.106.48"><span class="label">48</span><span class="content">ඉශ්රායෙල් දෙවි සමිඳුන්ට සදාකාලයෙන් සදාකාලයට ම ප්‍රශංසා වේ වා!</span></span> 
     </div> 
     <div class="q2"> <span class="verse v48" data-usfm="PSA.106.48"><span class="content">මුළු සෙනඟ ආමෙන් කියත් වා!</span></span> 
     </div> 
     <div class="q2"> <span class="verse v48" data-usfm="PSA.106.48"><span class="content">සමිඳුන්ට ප්‍රශංසා කරන්න.</span></span> 
     </div> 
    </div> 
   </div> 
  </div>
 </body>
</html>