<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch143" data-usfm="PSA.143">  
     <div class="s1"> <span class="heading"><b>බැගෑපත් යැදුමක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.143.1"><span class="label">1</span><span class="content">සමිඳුනි, මාගේ යැදුම ඇසුව මැනව.</span></span> 
     </div> 
     <div class="q2"> <span class="verse v1" data-usfm="PSA.143.1"><span class="content">මාගේ කන්නලව්වට සවන් දුන් මැනව.</span></span> 
     </div> 
     <div class="q2"> <span class="verse v1" data-usfm="PSA.143.1"><span class="content">ඔබේ සත්‍යවාදීකමින් ද ධර්මිෂ්ඨකමින් ද මට පිළිතුරු දුන මැනව.</span></span> 
     </div> 
     <div class="q"> <span class="verse v1" data-usfm="PSA.143.1"><span class="content"> </span></span><span class="verse v2" data-usfm="PSA.143.2"><span class="label">2</span><span class="content"> </span><span class="content">ඔබේ දාසයා විනිශ්චයට ගෙන නොගිය මැනව.</span></span> 
     </div> 
     <div class="q2"> <span class="verse v2" data-usfm="PSA.143.2"><span class="content">ඔබ අබිමුව නිදොස් කෙනෙක් මෙදියත නැත.</span></span> 
     </div> 
     <div class="q"> <span class="verse v2" data-usfm="PSA.143.2"><span class="content"> </span></span><span class="verse v3" data-usfm="PSA.143.3"><span class="label">3</span><span class="content">සතුරා මට පීඩා කෙළේ ය.</span></span> 
     </div> 
     <div class="q2"> <span class="verse v3" data-usfm="PSA.143.3"><span class="content">ඔහු මට පහර දී මා බිම හෙළුවේ ය.</span></span> 
     </div> 
     <div class="q2"> <span class="verse v3" data-usfm="PSA.143.3"><span class="content">ඔහු මා අඳුරු තැනකට දැමුවේ ය.</span></span> 
     </div> 
     <div class="q2"> <span class="verse v3" data-usfm="PSA.143.3"><span class="content">මම බොහෝ කලකට පෙර මළ කෙනෙකු මෙන් වීමි.</span></span> 
     </div> 
     <div class="q"> <span class="verse v3" data-usfm="PSA.143.3"><span class="content"> </span></span><span class="verse v4" data-usfm="PSA.143.4"><span class="label">4</span><span class="content">එබැවින් ම සිත අඩපණ වී ඇත.</span></span> 
     </div> 
     <div class="q2"> <span class="verse v4" data-usfm="PSA.143.4"><span class="content">මාගේ හද තුළ කිසි සැනසුමක් නැත.</span></span> 
     </div> 
     <div class="q"> <span class="verse v4" data-usfm="PSA.143.4"><span class="content"> </span></span><span class="verse v5" data-usfm="PSA.143.5"><span class="label">5</span><span class="content">යටගිය දවස් මම සිහි කරමි;</span></span> 
     </div> 
     <div class="q2"> <span class="verse v5" data-usfm="PSA.143.5"><span class="content">ඔබේ සියලු ක්‍රියා ගැන භාවනා කරමි;</span></span> 
     </div> 
     <div class="q2"> <span class="verse v5" data-usfm="PSA.143.5"><span class="content">ඔබ කළ දේ ගැන මෙනෙහි කරමි.</span></span> 
     </div> 
     <div class="q"> <span class="verse v5" data-usfm="PSA.143.5"><span class="content"> </span></span><span class="verse v6" data-usfm="PSA.143.6"><span class="label">6</span><span class="content">මාගේ දොහොත් මුදුන් දී ඔබෙන් අයැදිමි;</span></span> 
     </div> 
     <div class="q2"> <span class="verse v6" data-usfm="PSA.143.6"><span class="content">මාගේ සිත වියළි බිමක් මෙන් ඔබ කෙරෙහි පිපාසිත වේ.</span></span> 
     </div> 
     <div class="q"> <span class="verse v6" data-usfm="PSA.143.6"><span class="content"> </span></span><span class="verse v7" data-usfm="PSA.143.7"><span class="label">7</span><span class="content">සමිඳුනි, ඉක්මනින් මට පිළිතුරු දුන මැනව.</span></span> 
     </div> 
     <div class="q2"> <span class="verse v7" data-usfm="PSA.143.7"><span class="content">මාගේ සිත අඩපණ වී ඇත.</span></span> 
     </div> 
     <div class="q2"> <span class="verse v7" data-usfm="PSA.143.7"><span class="content">පාතාලයට බසින්නන්ට මා සමාන නොවන පිණිස ඔබේ මුහුණ මා කෙරෙන් සඟවා නොගත මැනව.</span></span> 
     </div> 
     <div class="q"> <span class="verse v7" data-usfm="PSA.143.7"><span class="content"> </span></span><span class="verse v8" data-usfm="PSA.143.8"><span class="label">8</span><span class="content">උදය කාලයේ ඔබේ කරුණා ගුණය දකින්න මට සැලසුව මැනව.</span></span> 
     </div> 
     <div class="q2"> <span class="verse v8" data-usfm="PSA.143.8"><span class="content">මම ඔබ කෙරෙහි විශ්වාසය තබමි.</span></span> 
     </div> 
     <div class="q2"> <span class="verse v8" data-usfm="PSA.143.8"><span class="content">මා යා යුතු මාර්ගය මට දැක්වුව මැනව.</span></span> 
     </div> 
     <div class="q2"> <span class="verse v8" data-usfm="PSA.143.8"><span class="content">ඔබ දෙස මාගේ සිත ඔසවමි.</span></span> 
     </div> 
     <div class="q"> <span class="verse v8" data-usfm="PSA.143.8"><span class="content"> </span></span><span class="verse v9" data-usfm="PSA.143.9"><span class="label">9</span><span class="content">සමිඳුනි, මාගේ සතුරන්ගෙන් මා ගැළෙව්ව මැනව.</span></span> 
     </div> 
     <div class="q2"> <span class="verse v9" data-usfm="PSA.143.9"><span class="content">රැකවරණය පිණිස මම ඔබ වෙත දුවගෙන එමි.</span></span> 
     </div> 
     <div class="q"> <span class="verse v9" data-usfm="PSA.143.9"><span class="content"> </span></span><span class="verse v10" data-usfm="PSA.143.10"><span class="label">10</span><span class="content">ඔබේ කැමැත්ත කරන්න මට ඉගැන්නුව මැනව.</span></span> 
     </div> 
     <div class="q2"> <span class="verse v10" data-usfm="PSA.143.10"><span class="content">ඔබ මාගේ දෙවිඳාණෝ ය.</span></span> 
     </div> 
     <div class="q2"> <span class="verse v10" data-usfm="PSA.143.10"><span class="content">ඔබ යහපත් වන බැවින් පහසු මාවතක මා ගෙන ගිය මැනව.</span></span> 
     </div> 
     <div class="q"> <span class="verse v10" data-usfm="PSA.143.10"><span class="content"> </span></span><span class="verse v11" data-usfm="PSA.143.11"><span class="label">11</span><span class="content">සමිඳුනි, ඔබේ නාමයේ ගෞරවය උදෙසා මා ආරක්ෂා කළ මැනව.</span></span> 
     </div> 
     <div class="q2"> <span class="verse v11" data-usfm="PSA.143.11"><span class="content">ඔබේ ධර්මිෂ්ඨකම නිසා මා විපතින් මිදුව මැනව.</span></span> 
     </div> 
     <div class="q"> <span class="verse v11" data-usfm="PSA.143.11"><span class="content"> </span></span><span class="verse v12" data-usfm="PSA.143.12"><span class="label">12</span><span class="content">ඔබේ අධික ප්‍රේමයෙන් මා සතුරන් සිඳදැමුව මැනව.</span></span> 
     </div> 
     <div class="q2"> <span class="verse v12" data-usfm="PSA.143.12"><span class="content">මට පීඩා කරන සියල්ලන් විනාශ කළ මැනව.</span></span> 
     </div> 
     <div class="q2"> <span class="verse v12" data-usfm="PSA.143.12"><span class="content">මන්ද, මම ඔබේ මෙහෙකරු වෙමි.</span></span> 
     </div> 
    </div> 
   </div> 
  </div>
 </body>
</html>