<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch65" data-usfm="PSA.65">  
     <div class="s1"> <span class="heading"><b>විමුක්ති යැදීම හා වැණීම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.65.1"><span class="label">1</span><span class="content">සියොන්හි දෙවිඳුනි, ඔබට පැසසුම් හිමි ය.</span></span> 
     </div> 
     <div class="q2"> <span class="verse v1" data-usfm="PSA.65.1"><span class="content">අපි ඔබට බාරහාර ඔප්පු කරන්නෙමු.</span></span> 
     </div> 
     <div class="q"> <span class="verse v1" data-usfm="PSA.65.1"><span class="content"> </span></span><span class="verse v2" data-usfm="PSA.65.2"><span class="label">2</span><span class="content">මන්ද, ඔබ අපේ යැදුමට සවන් දෙන සේක.</span></span> 
     </div> 
     <div class="q2"> <span class="verse v2" data-usfm="PSA.65.2"><span class="content">සියල්ලෝ තම තමන්ගේ පව් නිසා ඔබ වෙත ආ යුත්තෝ ය.</span></span> 
     </div> 
     <div class="q"> <span class="verse v2" data-usfm="PSA.65.2"><span class="content"> </span></span><span class="verse v3" data-usfm="PSA.65.3"><span class="label">3</span><span class="content">අපේ පව්කම් අපට ඉසිලිය නොහැකි ය;</span></span> 
     </div> 
     <div class="q2"> <span class="verse v3" data-usfm="PSA.65.3"><span class="content">ඔබ තුමාණන් ඒවාට කමා වුව මැනව.</span></span> 
     </div> 
     <div class="q"> <span class="verse v3" data-usfm="PSA.65.3"><span class="content"> </span></span><span class="verse v4" data-usfm="PSA.65.4"><span class="label">4</span><span class="content">ඔබේ රජ මැදුරෙහි වසන පිණිස ඔබ තෝරාගත් තැනැත්තා කොපමණ වාසනාවන්ත ද?</span></span> 
     </div> 
     <div class="q2"> <span class="verse v4" data-usfm="PSA.65.4"><span class="content">ඔබේ දෙව් මැදුර වන ඔබේ නිවෙසෙහි යහපත් දෙයින් අප සෑහීමට පත් කළ මැනව.</span></span> 
     </div> 
     <div class="q"> <span class="verse v4" data-usfm="PSA.65.4"><span class="content"> </span></span><span class="verse v5" data-usfm="PSA.65.5"><span class="label">5</span><span class="content">ගැළවුම්කාර දෙවිඳුනි, ඔබේ ප්‍රබල ක්‍රියා මඟින් අප ගළවාගත මැනව;</span></span> 
     </div> 
     <div class="q2"> <span class="verse v5" data-usfm="PSA.65.5"><span class="content">මුළු පොළොවේ ද ඈත සමුදුරේ ද බලාපොරොත්තුව ඔබ වන සේක.</span></span> 
     </div> 
     <div class="q"> <span class="verse v5" data-usfm="PSA.65.5"><span class="content"> </span></span><span class="verse v6" data-usfm="PSA.65.6"><span class="label">6</span><span class="content">ඔබ තුමාණෝ සවිය යොදා කඳු හෙල් පිහිටෙවු සේක;</span></span> 
     </div> 
     <div class="q2"> <span class="verse v6" data-usfm="PSA.65.6"><span class="content">ඔබ බලපරාක්‍රමය නමැති ඉඟ පටියෙන් සැරසුණු සේක.</span></span> 
     </div> 
     <div class="q"> <span class="verse v6" data-usfm="PSA.65.6"><span class="content"> </span></span><span class="verse v7" data-usfm="PSA.65.7"><span class="label">7</span><span class="content">සමුදුරු ගිගුරුම් ද රළ ගොස ද ඔබ නිසල කළ සේක;</span></span> 
     </div> 
     <div class="q2"> <span class="verse v7" data-usfm="PSA.65.7"><span class="content">සෙනඟගේ ආරාවුල් සමථයට පත් කළ සේක.</span></span> 
     </div> 
     <div class="q"> <span class="verse v7" data-usfm="PSA.65.7"><span class="content"> </span></span><span class="verse v8" data-usfm="PSA.65.8"><span class="label">8</span><span class="content">මිහි පිට සියල්ලෝ ඔබ පෑ ලකුණු දැක බියෙන් තැතිගෙන සිටින්නෝ ය;</span></span> 
     </div> 
     <div class="q2"> <span class="verse v8" data-usfm="PSA.65.8"><span class="content">නැඟී එන උදයට ද බැස යන සවසට ද ප්‍රීතියෙන් මොරගසන්නට ඔබ සැලැසූ සේක.</span></span> 
     </div> 
     <div class="q"> <span class="verse v8" data-usfm="PSA.65.8"><span class="content"> </span></span><span class="verse v9" data-usfm="PSA.65.9"><span class="label">9</span><span class="content">ඔබ පොළොව දෙස බලා, එයට වැහි වස්වා, එය සරුසාර කරන සේක.</span></span> 
     </div> 
     <div class="q2"> <span class="verse v9" data-usfm="PSA.65.9"><span class="content">අහස් ගඟ දිය දහරින් පිරී ඇත.</span></span> 
     </div> 
     <div class="q2"> <span class="verse v9" data-usfm="PSA.65.9"><span class="content">ඔබ පොළොව මෙසේ පිළියෙළ කොට ධාන්‍ය සපයා දෙන සේක.</span></span> 
     </div> 
     <div class="q"> <span class="verse v9" data-usfm="PSA.65.9"><span class="content"> </span></span><span class="verse v10" data-usfm="PSA.65.10"><span class="label">10</span><span class="content">එහි හීවිටි බොහෝ සේ දියෙන් පොඟවා පස් පිඬලි සමතලා කරන සේක.</span></span> 
     </div> 
     <div class="q2"> <span class="verse v10" data-usfm="PSA.65.10"><span class="content">ඒ පිට බහුල ව වැසි වස්වා, පොළොව බුරුල් කර එහි වගාවට ආසිරි දෙන සේක.</span></span> 
     </div> 
     <div class="q"> <span class="verse v10" data-usfm="PSA.65.10"><span class="content"> </span></span><span class="verse v11" data-usfm="PSA.65.11"><span class="label">11</span><span class="content">ඔබ වැසි වස්වා රට සරුසාර කරවන සේක;</span></span> 
     </div> 
     <div class="q2"> <span class="verse v11" data-usfm="PSA.65.11"><span class="content">ඔබ සැරිසරන තැන සාරත්වය උතුරා යන්නේ ය.</span></span> 
     </div> 
     <div class="q"> <span class="verse v11" data-usfm="PSA.65.11"><span class="content"> </span></span><span class="verse v12" data-usfm="PSA.65.12"><span class="label">12</span><span class="content">පාළුකරයේ තණ බිම සරුසාර වනු ඇත;</span></span> 
     </div> 
     <div class="q2"> <span class="verse v12" data-usfm="PSA.65.12"><span class="content">කඳු හෙල් ප්‍රීතියෙන් උදම් අනනු ඇත.</span></span> 
     </div> 
     <div class="q"> <span class="verse v12" data-usfm="PSA.65.12"><span class="content"> </span></span><span class="verse v13" data-usfm="PSA.65.13"><span class="label">13</span><span class="content">තණ බිම එළු බැටළු පට්ටිවලින් පිරී ඇත.</span></span> 
     </div> 
     <div class="q2"> <span class="verse v13" data-usfm="PSA.65.13"><span class="content">මිටියාවත් ධන ධාන්‍යයෙන් සපුරාලන සේක.</span></span> 
     </div> 
     <div class="q2"> <span class="verse v13" data-usfm="PSA.65.13"><span class="content">ඒවා ප්‍රීතියෙන් කුල්මත් වී ගී ගයයි.</span></span> 
     </div> 
    </div> 
   </div> 
  </div>
 </body>
</html>