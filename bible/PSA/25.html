<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch25" data-usfm="PSA.25">  
     <div class="s1"> <span class="heading"><b>මඟපෙන්වීම පතා යැදුම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.25.1"><span class="label">1</span><span class="content">ඔබ වෙත සමිඳුනි මා හදවත ඔසවමි.</span></span> 
     </div> 
     <div class="q"> <span class="verse v1" data-usfm="PSA.25.1"><span class="content"> </span></span><span class="verse v2" data-usfm="PSA.25.2"><span class="label">2</span><span class="content">මාගේ දෙවියෙනි ඔබ කෙරේ විශ්වාසය තබමි.</span></span> 
     </div> 
     <div class="q2"> <span class="verse v2" data-usfm="PSA.25.2"><span class="content">මා ලජ්ජාවට පත් වන්න ඉඩ නුදුන මැනව;</span></span> 
     </div> 
     <div class="q2"> <span class="verse v2" data-usfm="PSA.25.2"><span class="content">මා පරදා ජය හඬ නඟන්න මා සතුරන්ට ඉඩ නොතැබුව මැනව.</span></span> 
     </div> 
     <div class="q"> <span class="verse v2" data-usfm="PSA.25.2"><span class="content"> </span></span><span class="verse v3" data-usfm="PSA.25.3"><span class="label">3</span><span class="content">ඔබ කෙරේ විශ්වාසය තබන කිසිවෙකු පරාජය වන්නේ නැත.</span></span> 
     </div> 
     <div class="q2"> <span class="verse v3" data-usfm="PSA.25.3"><span class="content">හිතුවක්කාර ලෙස විශ්වාසය කඩ කරන අය පරාජය වන්නෝ ය.</span></span> 
     </div> 
     <div class="q"> <span class="verse v3" data-usfm="PSA.25.3"><span class="content"> </span></span><span class="verse v4" data-usfm="PSA.25.4"><span class="label">4</span><span class="content">සමිඳුනි, ඔබේ ක්‍රියා මාර්ගය මට හෙළි කළ මැනව;</span></span> 
     </div> 
     <div class="q2"> <span class="verse v4" data-usfm="PSA.25.4"><span class="content">ඔබේ මාවත් මට පැහැදිලි කළ මැනව.</span></span> 
     </div> 
     <div class="q"> <span class="verse v4" data-usfm="PSA.25.4"><span class="content"> </span></span><span class="verse v5" data-usfm="PSA.25.5"><span class="label">5</span><span class="content">ඔබේ සත්‍යය අනුව මා ගෙන ගිය මැනව;</span></span> 
     </div> 
     <div class="q2"> <span class="verse v5" data-usfm="PSA.25.5"><span class="content">මට එය ඉගැන්නුව මැනව;</span></span> 
     </div> 
     <div class="q2"> <span class="verse v5" data-usfm="PSA.25.5"><span class="content">මන්ද, ඔබ මාගේ විමුක්තිදායක දෙවිඳාණෝ ය.</span></span> 
     </div> 
     <div class="q2"> <span class="verse v5" data-usfm="PSA.25.5"><span class="content">දවස පුරා ඔබ එන මඟ බලා සිටිමි.</span></span> 
     </div> 
     <div class="q"> <span class="verse v5" data-usfm="PSA.25.5"><span class="content"> </span></span><span class="verse v6" data-usfm="PSA.25.6"><span class="label">6</span><span class="content">සමිඳුනි, ඔබේ කරුණා ගුණයත්, තිර පෙමත් සිහි කළ මැනව.</span></span> 
     </div> 
     <div class="q2"> <span class="verse v6" data-usfm="PSA.25.6"><span class="content">මේවා ඔබේ චිරාගත ගුණාංගයෝ ය.</span></span> 
     </div> 
     <div class="q"> <span class="verse v6" data-usfm="PSA.25.6"><span class="content"> </span></span><span class="verse v7" data-usfm="PSA.25.7"><span class="label">7</span><span class="content">සමිඳුනි, මාගේ යොවුන් වියේ පාප ද අපරාධ ද සිහි නොකළ මැනව.</span></span> 
     </div> 
     <div class="q2"> <span class="verse v7" data-usfm="PSA.25.7"><span class="content">සමිඳුනි, ඔබේ යහපත්කම ද මහා කරුණාව ද අනුව මා සිහි කළ මැනව.</span></span> 
     </div> 
     <div class="q"> <span class="verse v7" data-usfm="PSA.25.7"><span class="content"> </span></span><span class="verse v8" data-usfm="PSA.25.8"><span class="label">8</span><span class="content">සමිඳාණෝ යහපත් ය;</span></span> 
     </div> 
     <div class="q2"> <span class="verse v8" data-usfm="PSA.25.8"><span class="content">අවංක ය.</span></span> 
     </div> 
     <div class="q2"> <span class="verse v8" data-usfm="PSA.25.8"><span class="content">එතුමාණෝ පවිටුන් හට යා යුතු මාර්ගය උගන්වන සේක.</span></span> 
     </div> 
     <div class="q"> <span class="verse v8" data-usfm="PSA.25.8"><span class="content"> </span></span><span class="verse v9" data-usfm="PSA.25.9"><span class="label">9</span><span class="content">එතුමාණෝ නිහතමානී අය යුක්තියෙහි හසුරුවන සේක.</span></span> 
     </div> 
     <div class="q2"> <span class="verse v9" data-usfm="PSA.25.9"><span class="content">එතුමාණෝ යටහත් පහත් අයට තම මාර්ගය උගන්වන සේක.</span></span> 
     </div> 
     <div class="q"> <span class="verse v9" data-usfm="PSA.25.9"><span class="content"> </span></span><span class="verse v10" data-usfm="PSA.25.10"><span class="label">10</span><span class="content">හිමි තුමන්ගේ ගිවිසුම හා ශික්ෂා පද පිළිපදින අයට එතුමන්ගේ සියලු මාවත් කරුණාවේ හා සත්‍යයේ මාවත් වනු ඇත.</span></span> 
     </div> 
     <div class="q"> <span class="verse v10" data-usfm="PSA.25.10"><span class="content"> </span></span><span class="verse v11" data-usfm="PSA.25.11"><span class="label">11</span><span class="content">හිමි සමිඳුනි, මාගේ අයුතුකම් මහත් බැවින්, ඔබේ නාමය නිසා, මට කමාවුව මැනව.</span></span> 
     </div> 
     <div class="q"> <span class="verse v11" data-usfm="PSA.25.11"><span class="content"> </span></span><span class="verse v12" data-usfm="PSA.25.12"><span class="label">12</span><span class="content">සමිඳුන් කෙරේ ගරුබිය ඇති අය හට ඔහු යා යුතු මඟ එතුමාණෝ පහදා දෙන සේක.</span></span> 
     </div> 
     <div class="q"> <span class="verse v12" data-usfm="PSA.25.12"><span class="content"> </span></span><span class="verse v13" data-usfm="PSA.25.13"><span class="label">13</span><span class="content">ඔහු සුව සේ වාසය කරයි;</span></span> 
     </div> 
     <div class="q2"> <span class="verse v13" data-usfm="PSA.25.13"><span class="content">ඔහුගේ වංශයට දේශය හිමි වෙයි.</span></span> 
     </div> 
     <div class="q"> <span class="verse v13" data-usfm="PSA.25.13"><span class="content"> </span></span><span class="verse v14" data-usfm="PSA.25.14"><span class="label">14</span><span class="content">හිමි තුමන්ගේ රහස් සැලැස්ම එතුමාණන් කෙරේ ගරුබිය දක්වන අයට පෙන්වා ඇත;</span></span> 
     </div> 
     <div class="q2"> <span class="verse v14" data-usfm="PSA.25.14"><span class="content">එතුමාණන් ස්වකීය ගිවිසුම ඔවුන්ට දන්වා ඇත.</span></span> 
     </div> 
     <div class="q"> <span class="verse v14" data-usfm="PSA.25.14"><span class="content"> </span></span><span class="verse v15" data-usfm="PSA.25.15"><span class="label">15</span><span class="content">මාගේ දෙනෙත නිරතුරු හිමි සමිඳාණන් දෙසට යොමුව ඇත;</span></span> 
     </div> 
     <div class="q2"> <span class="verse v15" data-usfm="PSA.25.15"><span class="content">මන්ද, එතුමාණෝ මාගේ දෙපා සතුරාගේ දැලෙන් මුදාගන්න සේක.</span></span> 
     </div> 
     <div class="q"> <span class="verse v15" data-usfm="PSA.25.15"><span class="content"> </span></span><span class="verse v16" data-usfm="PSA.25.16"><span class="label">16</span><span class="content">මා දෙස බලා මට කරුණා කළ මැනව.</span></span> 
     </div> 
     <div class="q2"> <span class="verse v16" data-usfm="PSA.25.16"><span class="content">මන්ද, මම අසරණවෙමි;</span></span> 
     </div> 
     <div class="q2"> <span class="verse v16" data-usfm="PSA.25.16"><span class="content">පීඩිතවෙමි.</span></span> 
     </div> 
     <div class="q"> <span class="verse v16" data-usfm="PSA.25.16"><span class="content"> </span></span><span class="verse v17" data-usfm="PSA.25.17"><span class="label">17</span><span class="content">මසිත දුකින් පිරී ඇත;</span></span> 
     </div> 
     <div class="q2"> <span class="verse v17" data-usfm="PSA.25.17"><span class="content">මාගේ විපත්වලින් මා මිදුව මැනව.</span></span> 
     </div> 
     <div class="q"> <span class="verse v17" data-usfm="PSA.25.17"><span class="content"> </span></span><span class="verse v18" data-usfm="PSA.25.18"><span class="label">18</span><span class="content">මාගේ දුක්ගැනවිලි හා වේදනා කල්පනාවට ගත මැනව;</span></span> 
     </div> 
     <div class="q2"> <span class="verse v18" data-usfm="PSA.25.18"><span class="content">මාගේ සියලු පව් කමා කළ මැනව.</span></span> 
     </div> 
     <div class="q"> <span class="verse v18" data-usfm="PSA.25.18"><span class="content"> </span></span><span class="verse v19" data-usfm="PSA.25.19"><span class="label">19</span><span class="content">බලන්න, මාගේ සතුරෝ බොහෝ ය.</span></span> 
     </div> 
     <div class="q2"> <span class="verse v19" data-usfm="PSA.25.19"><span class="content">කෲර වෛරයෙන් ඔව්හු මට වෙර බඳිති.</span></span> 
     </div> 
     <div class="q"> <span class="verse v19" data-usfm="PSA.25.19"><span class="content"> </span></span><span class="verse v20" data-usfm="PSA.25.20"><span class="label">20</span><span class="content">මා රැකවල් කොට මා මිදුව මැනව.</span></span> 
     </div> 
     <div class="q2"> <span class="verse v20" data-usfm="PSA.25.20"><span class="content">ඔබ කෙරේ විශ්වාසය තැබූ මම පරාජය නොවෙම් වා!</span></span> 
     </div> 
     <div class="q"> <span class="verse v20" data-usfm="PSA.25.20"><span class="content"> </span></span><span class="verse v21" data-usfm="PSA.25.21"><span class="label">21</span><span class="content">සත්‍යය හා අවංකකම මාගේ රැකවරණ වේ වා!</span></span> 
     </div> 
     <div class="q2"> <span class="verse v21" data-usfm="PSA.25.21"><span class="content">මාගේ බලාපොරොත්තුව ඔබ ය.</span></span> 
     </div> 
     <div class="q"> <span class="verse v21" data-usfm="PSA.25.21"><span class="content"> </span></span><span class="verse v22" data-usfm="PSA.25.22"><span class="label">22</span><span class="content">දෙවිඳුනි, ඉශ්රායෙල් ජනතාව සියලු ආපදාවලින් මිදුව මැනව.</span></span> 
     </div> 
    </div> 
   </div> 
  </div>
 </body>
</html>