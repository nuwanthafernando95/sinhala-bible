<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch5" data-usfm="PSA.5">  
     <div class="s1"> <span class="heading"><b>ආරක්ෂාව සඳහා යැදුම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.5.1"><span class="label">1</span><span class="content">සමිඳුනි, මා යැදුමට සවන් දෙනු මැනව;</span></span> 
     </div> 
     <div class="q2"> <span class="verse v1" data-usfm="PSA.5.1"><span class="content">මාගේ භාවනාව සැලකුව මැනව.</span></span> 
     </div> 
     <div class="q"> <span class="verse v1" data-usfm="PSA.5.1"><span class="content"> </span></span><span class="verse v2" data-usfm="PSA.5.2"><span class="label">2</span><span class="content">රජිඳුනි, මාගේ දෙවිඳුනි, ඔබ සරණ පතා මම එන්නෙමි.</span></span> 
     </div> 
     <div class="q2"> <span class="verse v2" data-usfm="PSA.5.2"><span class="content">කරුණාවෙන් මා යැදුමට සවන් දෙනු මැනව.</span></span> 
     </div> 
     <div class="q"> <span class="verse v2" data-usfm="PSA.5.2"><span class="content"> </span></span><span class="verse v3" data-usfm="PSA.5.3"><span class="label">3</span><span class="content">සමිඳුනි, අලුයම මාගේ යැදුමට සවන් දෙනු මැනව;</span></span> 
     </div> 
     <div class="q2"> <span class="verse v3" data-usfm="PSA.5.3"><span class="content">අරුණ’ලු එන කල පූජා පුද කොට ඔබ එන තුරු බලා සිටින්නෙමි.</span></span> 
     </div> 
     <div class="q"> <span class="verse v3" data-usfm="PSA.5.3"><span class="content"> </span></span><span class="verse v4" data-usfm="PSA.5.4"><span class="label">4</span><span class="content">ඔබ දුෂ්ටකමට ප්‍රිය කරන දෙවි කෙනෙක් නොවන සේක;</span></span> 
     </div> 
     <div class="q2"> <span class="verse v4" data-usfm="PSA.5.4"><span class="content">ඔබ අබිමුව නපුරට ඉඩ නොතබන සේක.</span></span> 
     </div> 
     <div class="q"> <span class="verse v4" data-usfm="PSA.5.4"><span class="content"> </span></span><span class="verse v5" data-usfm="PSA.5.5"><span class="label">5</span><span class="content">අහංකාර අයට ඔබ අබිමුවෙහි තැනක් නැත්තේ ය.</span></span> 
     </div> 
     <div class="q2"> <span class="verse v5" data-usfm="PSA.5.5"><span class="content">අපරාධකරුවන්ට ඔබ ද්වේෂ කරන සේක.</span></span> 
     </div> 
     <div class="q"> <span class="verse v5" data-usfm="PSA.5.5"><span class="content"> </span></span><span class="verse v6" data-usfm="PSA.5.6"><span class="label">6</span><span class="content">සමිඳාණෝ බොරු තෙපලන දන වනසන සේක;</span></span> 
     </div> 
     <div class="q2"> <span class="verse v6" data-usfm="PSA.5.6"><span class="content">මිනීමරු කපටි අය පිළිකුල් කරන සේක.</span></span> 
     </div> 
     <div class="q"> <span class="verse v6" data-usfm="PSA.5.6"><span class="content"> </span></span><span class="verse v7" data-usfm="PSA.5.7"><span class="label">7</span><span class="content">මම ඔබ විපුල පෙම පෙරදැරි කොට ඔබ නිවෙසට පිවිසෙන්නෙමි;</span></span> 
     </div> 
     <div class="q2"> <span class="verse v7" data-usfm="PSA.5.7"><span class="content">ගරුබිය පාමින් ශුද්ධ මැදුර අබිමුව නමදින්නෙමි.</span></span> 
     </div> 
     <div class="q"> <span class="verse v7" data-usfm="PSA.5.7"><span class="content"> </span></span><span class="verse v8" data-usfm="PSA.5.8"><span class="label">8</span><span class="content">සමිඳුනි, මට සතුරන් බොහෝ සිටින බැවින්, දැහැමි මඟ මා ගෙන ගිය මැනව;</span></span> 
     </div> 
     <div class="q2"> <span class="verse v8" data-usfm="PSA.5.8"><span class="content">ගත යුතු මඟ මට පෙන්නුව මැනව.</span></span> 
     </div> 
     <div class="q"> <span class="verse v8" data-usfm="PSA.5.8"><span class="content"> </span></span><span class="verse v9" data-usfm="PSA.5.9"><span class="label">9</span><span class="content"> </span><span class="content">මා සතුරන් පවසන දේ විශ්වාස කළ නොහැකි ය.</span></span> 
     </div> 
     <div class="q2"> <span class="verse v9" data-usfm="PSA.5.9"><span class="content">ඔවුන්ගේ සිත දැඩි දුෂ්ටකමින් පිරී ඇත්තේ ය.</span></span> 
     </div> 
     <div class="q2"> <span class="verse v9" data-usfm="PSA.5.9"><span class="content">ඔවුන්ගේ උගුර අමු සොහොනක් වැනි ය.</span></span> 
     </div> 
     <div class="q2"> <span class="verse v9" data-usfm="PSA.5.9"><span class="content">ඔව්හු දිවෙන් ඉච්ඡා බස් දොඩන්නෝ ය.</span></span> 
     </div> 
     <div class="q"> <span class="verse v9" data-usfm="PSA.5.9"><span class="content"> </span></span><span class="verse v10" data-usfm="PSA.5.10"><span class="label">10</span><span class="content">දෙවිඳුනි, ඔවුන් නසා වනසා ලුව මැනව;</span></span> 
     </div> 
     <div class="q2"> <span class="verse v10" data-usfm="PSA.5.10"><span class="content">ඔවුන්ගේ කූට උපායවලට ඔවුන් ම අසු කළ මැනව;</span></span> 
     </div> 
     <div class="q2"> <span class="verse v10" data-usfm="PSA.5.10"><span class="content">ඔවුන්ගේ බොහෝ අපරාධ නිසා ඔවුන් දුරින් දුරු කළ මැනව.</span></span> 
     </div> 
     <div class="q2"> <span class="verse v10" data-usfm="PSA.5.10"><span class="content">මන්ද, ඔව්හු ඔබට එරෙහි ව කැරලි ගැසුවෝ ය.</span></span> 
     </div> 
     <div class="q"> <span class="verse v10" data-usfm="PSA.5.10"><span class="content"> </span></span><span class="verse v11" data-usfm="PSA.5.11"><span class="label">11</span><span class="content">ඔබ සරණ යන්නෝ ප්‍රීතියෙන් පිනා යත් වා!</span></span> 
     </div> 
     <div class="q2"> <span class="verse v11" data-usfm="PSA.5.11"><span class="content">ඔබ ඔවුන් රක්නා බැවින් ඔව්හු විපුල සතුටින්</span></span> 
     </div> 
     <div class="q2"> <span class="verse v11" data-usfm="PSA.5.11"><span class="content">උදම් වෙත් වා!</span></span> 
     </div> 
     <div class="q2"> <span class="verse v11" data-usfm="PSA.5.11"><span class="content">ඔබ නම ප්‍රිය කරන්නෝ ප්‍රීති ප්‍රමෝද වෙත් වා!</span></span> 
     </div> 
     <div class="q"> <span class="verse v11" data-usfm="PSA.5.11"><span class="content"> </span></span><span class="verse v12" data-usfm="PSA.5.12"><span class="label">12</span><span class="content">මන්ද ඔබ දමිටුන්ට ආසිරි දෙන සේක;</span></span> 
     </div> 
     <div class="q2"> <span class="verse v12" data-usfm="PSA.5.12"><span class="content">සමිඳුනි, ඔබ පෙම පලිහක් මෙන් ඔවුන් වට කරන සේක.</span></span> 
     </div> 
    </div> 
   </div> 
  </div>
 </body>
</html>