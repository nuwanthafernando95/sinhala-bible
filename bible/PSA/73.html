<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch73" data-usfm="PSA.73">  
     <div class="ms"> <span class="heading"><b>තුන් වන කාණ්ඩය</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 73—89</b></span><span class="heading"><b>)</b></span> 
     </div> 
     <div class="s1"> <span class="heading"><b>යුක්තියේ ජයග්‍රහණය</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.73.1"><span class="label">1</span><span class="content">අහෝ ඉශ්රායෙල්වරුනි!</span></span> 
     </div> 
     <div class="q2"> <span class="verse v1" data-usfm="PSA.73.1"><span class="content">නිර්මල සිත් ඇත්තන් හට දෙවිඳාණෝ කොපමණ යහපත් ද?</span></span> 
     </div> 
     <div class="q"> <span class="verse v1" data-usfm="PSA.73.1"><span class="content"> </span></span><span class="verse v2" data-usfm="PSA.73.2"><span class="label">2</span><span class="content">මා මොහොතකින් ලිස්සා යන්න තිබිණි.</span></span> 
     </div> 
     <div class="q2"> <span class="verse v2" data-usfm="PSA.73.2"><span class="content">මාගේ පය ලිස්සන්නට විය.</span></span> 
     </div> 
     <div class="q"> <span class="verse v2" data-usfm="PSA.73.2"><span class="content"> </span></span><span class="verse v3" data-usfm="PSA.73.3"><span class="label">3</span><span class="content">එසේ වූයේ, දුදනන්ගේ අභිවෘද්ධිය මා දැක ඔවුන්ගේ පාරට්ටු නිසා මා ඔවුන්ට ඊර්ෂ්‍යා කළ විට ය.</span></span> 
     </div> 
     <div class="q"> <span class="verse v3" data-usfm="PSA.73.3"><span class="content"> </span></span><span class="verse v4" data-usfm="PSA.73.4"><span class="label">4</span><span class="content">ඔවුන් හට දුක් ගැහැට නැත්තේ ය.</span></span> 
     </div> 
     <div class="q2"> <span class="verse v4" data-usfm="PSA.73.4"><span class="content">ඔවුන්ගේ කය නිදුක් නිරෝගී ව ඇත්තේ ය.</span></span> 
     </div> 
     <div class="q"> <span class="verse v4" data-usfm="PSA.73.4"><span class="content"> </span></span><span class="verse v5" data-usfm="PSA.73.5"><span class="label">5</span><span class="content">අන් අයට මෙන් ඔවුන්ට කම්කටොලු කිසිත් නැත්තේ ය.</span></span> 
     </div> 
     <div class="q2"> <span class="verse v5" data-usfm="PSA.73.5"><span class="content">අන් අය මෙන් ඔව්හු තාඩන පීඩන නොලබන්නෝ ය.</span></span> 
     </div> 
     <div class="q"> <span class="verse v5" data-usfm="PSA.73.5"><span class="content"> </span></span><span class="verse v6" data-usfm="PSA.73.6"><span class="label">6</span><span class="content">එබැවින්, ඔව්හු අහංකාරකම ගෙල පළඳනාවක් මෙන් ද බලහත්කාරය වස්ත්‍රයක් මෙන් ද පැළඳ සිටින්නෝ ය.</span></span> 
     </div> 
     <div class="q"> <span class="verse v6" data-usfm="PSA.73.6"><span class="content"> </span></span><span class="verse v7" data-usfm="PSA.73.7"><span class="label">7</span><span class="content">ඔවුන්ගේ නෙත් අහංකාරයෙන් ඉදිමී ඇත්තේ ය.</span></span> 
     </div> 
     <div class="q2"> <span class="verse v7" data-usfm="PSA.73.7"><span class="content">ඔවුන්ගේ සිත් නිෂ්ඵල සිතුවිලිවලින් පිරී ඇත්තේ ය.</span></span> 
     </div> 
     <div class="q"> <span class="verse v7" data-usfm="PSA.73.7"><span class="content"> </span></span><span class="verse v8" data-usfm="PSA.73.8"><span class="label">8</span><span class="content">ඔව්හු අන් අයට සිනාසෙන්නෝ ය;</span></span> 
     </div> 
     <div class="q2"> <span class="verse v8" data-usfm="PSA.73.8"><span class="content">නපුරු දේ ගැන කතා කරන්නෝ ය;</span></span> 
     </div> 
     <div class="q2"> <span class="verse v8" data-usfm="PSA.73.8"><span class="content">අහංකාරයෙන් ඉදිමී අන් අයට පීඩා කිරීමට සිතන්නෝ ය.</span></span> 
     </div> 
     <div class="q"> <span class="verse v8" data-usfm="PSA.73.8"><span class="content"> </span></span><span class="verse v9" data-usfm="PSA.73.9"><span class="label">9</span><span class="content">ඔව්හු සුරලොව දෙවිඳුන්ට විරුද්ධ ව නපුර කතා කරන්නෝ ය.</span></span> 
     </div> 
     <div class="q2"> <span class="verse v9" data-usfm="PSA.73.9"><span class="content">ඔව්හු නරලොව මිනිසුන්ට අහංකාර ලෙස අණ දෙන්නෝ ය.</span></span> 
     </div> 
     <div class="q"> <span class="verse v9" data-usfm="PSA.73.9"><span class="content"> </span></span><span class="verse v10" data-usfm="PSA.73.10"><span class="label">10</span><span class="content">එබැවින්, දේව සෙනඟ පවා ඔවුන් වෙත හැරෙන්නෝ ය.</span></span> 
     </div> 
     <div class="q2"> <span class="verse v10" data-usfm="PSA.73.10"><span class="content">ඔවුන් කියන සෑම දෙයක් ම මහා ආශාවෙන් විශ්වාස කරන්නෝ ය.</span></span> 
     </div> 
     <div class="q"> <span class="verse v10" data-usfm="PSA.73.10"><span class="content"> </span></span><span class="verse v11" data-usfm="PSA.73.11"><span class="label">11</span><span class="content">ඔව්හු කතා කොට, “දෙවිඳාණෝ කෙසේ දන්න සේක් ද?</span></span> 
     </div> 
     <div class="q2"> <span class="verse v11" data-usfm="PSA.73.11"><span class="content">මහෝත්තමයාණන්ට දැනුමක් ඇත්තේ දැ”යි විමසන්නෝ ය.</span></span> 
     </div> 
     <div class="q"> <span class="verse v11" data-usfm="PSA.73.11"><span class="content"> </span></span><span class="verse v12" data-usfm="PSA.73.12"><span class="label">12</span><span class="content">දුදනන් දෙස බලන්න;</span></span> 
     </div> 
     <div class="q2"> <span class="verse v12" data-usfm="PSA.73.12"><span class="content">ඔවුන්ට විපුල සම්පත් ඇත.</span></span> 
     </div> 
     <div class="q2"> <span class="verse v12" data-usfm="PSA.73.12"><span class="content">ඒවා තවතවත් ඔව්හු වැඩි කරගන්නෝ ය.</span></span> 
     </div> 
     <div class="q"> <span class="verse v12" data-usfm="PSA.73.12"><span class="content"> </span></span><span class="verse v13" data-usfm="PSA.73.13"><span class="label">13</span><span class="content">මා සිත නිර්මල ව තබාගත්තේත්, පවින් මා දුරු ව සිටියේත් නිකරුණේ ය.</span></span> 
     </div> 
     <div class="q"> <span class="verse v13" data-usfm="PSA.73.13"><span class="content"> </span></span><span class="verse v14" data-usfm="PSA.73.14"><span class="label">14</span><span class="content">දෙවිඳුනි, ඔබ මට දවස පුරා පීඩා විඳීමට සැලැසූ සේක;</span></span> 
     </div> 
     <div class="q2"> <span class="verse v14" data-usfm="PSA.73.14"><span class="content">ඔබ මට උදයක් උදයක් පාසා දඬුවම් කළ සේක;</span></span> 
     </div> 
     <div class="q"> <span class="verse v14" data-usfm="PSA.73.14"><span class="content"> </span></span><span class="verse v15" data-usfm="PSA.73.15"><span class="label">15</span><span class="content">“මම මෙසේ කතා කරන්නෙමි”යි ඔවුන් මෙන් කියන්නට මට තිබුණේ ය.</span></span> 
     </div> 
     <div class="q2"> <span class="verse v15" data-usfm="PSA.73.15"><span class="content">එසේ කෙළෙම් නම්, ඔබේ ජනතාවට ද්‍රෝහියෙකු වන්නට මට ඉඩ තිබිණි.</span></span> 
     </div> 
     <div class="q"> <span class="verse v15" data-usfm="PSA.73.15"><span class="content"> </span></span><span class="verse v16" data-usfm="PSA.73.16"><span class="label">16</span><span class="content">මම මේ ගැටළුව තේරුම්ගන්නට තැත් කෙළෙමි.</span></span> 
     </div> 
     <div class="q2"> <span class="verse v16" data-usfm="PSA.73.16"><span class="content">එහෙත්, මට එය ඉතා දුෂ්කර විය.</span></span> 
     </div> 
     <div class="q"> <span class="verse v16" data-usfm="PSA.73.16"><span class="content"> </span></span><span class="verse v17" data-usfm="PSA.73.17"><span class="label">17</span><span class="content">ශුද්ධස්ථානයට ඇතුළු වන තෙක් එය මට දුෂ්කර ගැටළුවක් විය.</span></span> 
     </div> 
     <div class="q2"> <span class="verse v17" data-usfm="PSA.73.17"><span class="content">එහි ඇතුළු වූ පසු දුදනන්ගේ අවසන් ඉරණම මම තේරුම්ගතිමි.</span></span> 
     </div> 
     <div class="q"> <span class="verse v17" data-usfm="PSA.73.17"><span class="content"> </span></span><span class="verse v18" data-usfm="PSA.73.18"><span class="label">18</span><span class="content">ඇත්තට ම ඔබ ඔවුන් විනාශයට පත් කරන සේක.</span></span> 
     </div> 
     <div class="q2"> <span class="verse v18" data-usfm="PSA.73.18"><span class="content">පාතාල ලෝකයට ඔවුන් හෙළාදමන සේක.</span></span> 
     </div> 
     <div class="q"> <span class="verse v18" data-usfm="PSA.73.18"><span class="content"> </span></span><span class="verse v19" data-usfm="PSA.73.19"><span class="label">19</span><span class="content">ඔව්හු සැණෙකින් වැනසී යන්නෝ ය.</span></span> 
     </div> 
     <div class="q2"> <span class="verse v19" data-usfm="PSA.73.19"><span class="content">තැතිගෙන අන්ත විනාශයට ම වැටී යන්නෝ ය.</span></span> 
     </div> 
     <div class="q"> <span class="verse v19" data-usfm="PSA.73.19"><span class="content"> </span></span><span class="verse v20" data-usfm="PSA.73.20"><span class="label">20</span><span class="content">ඔව්හු, අවදි වූ විට අමතක වී යන සිහිනයක් බඳු ය.</span></span> 
     </div> 
     <div class="q2"> <span class="verse v20" data-usfm="PSA.73.20"><span class="content">අහෝ සමිඳුනි!</span></span> 
     </div> 
     <div class="q2"> <span class="verse v20" data-usfm="PSA.73.20"><span class="content">ඔබ පිබිදෙන කල ඔව්හු මායා මෙන් මැකී යන්නෝ ය.</span></span> 
     </div> 
     <div class="q"> <span class="verse v20" data-usfm="PSA.73.20"><span class="content"> </span></span><span class="verse v21" data-usfm="PSA.73.21"><span class="label">21</span><span class="content">මාගේ සිත කලකිරුණේ ය;</span></span> 
     </div> 
     <div class="q2"> <span class="verse v21" data-usfm="PSA.73.21"><span class="content">මට වේදනා දැනෙන්නට විය.</span></span> 
     </div> 
     <div class="q"> <span class="verse v21" data-usfm="PSA.73.21"><span class="content"> </span></span><span class="verse v22" data-usfm="PSA.73.22"><span class="label">22</span><span class="content">එවිට මම වැටහීමක් නැති මෝඩයෙකු මෙන් වූයෙමි.</span></span> 
     </div> 
     <div class="q2"> <span class="verse v22" data-usfm="PSA.73.22"><span class="content">ඔබ අබිමුව තිරිසනෙකු බවට පත් වුණෙමි.</span></span> 
     </div> 
     <div class="q"> <span class="verse v22" data-usfm="PSA.73.22"><span class="content"> </span></span><span class="verse v23" data-usfm="PSA.73.23"><span class="label">23</span><span class="content">එහෙත්, නිරතුරු මම ඔබ සමඟ සිටියෙමි.</span></span> 
     </div> 
     <div class="q2"> <span class="verse v23" data-usfm="PSA.73.23"><span class="content">ඔබ මා දකුණතින් අල්ලාගත් සේක.</span></span> 
     </div> 
     <div class="q"> <span class="verse v23" data-usfm="PSA.73.23"><span class="content"> </span></span><span class="verse v24" data-usfm="PSA.73.24"><span class="label">24</span><span class="content">ඔබේ උවදෙසින් ඔබ මට මඟපෙන්වන සේක.</span></span> 
     </div> 
     <div class="q2"> <span class="verse v24" data-usfm="PSA.73.24"><span class="content">පසු ව ඔබ මට ගරු සම්මාන දී මා පිළිගන්න සේක.</span></span> 
     </div> 
     <div class="q"> <span class="verse v24" data-usfm="PSA.73.24"><span class="content"> </span></span><span class="verse v25" data-usfm="PSA.73.25"><span class="label">25</span><span class="content">ඔබ හැර සුරලොව මට සිටින්නේ කවරෙක් ද?</span></span> 
     </div> 
     <div class="q2"> <span class="verse v25" data-usfm="PSA.73.25"><span class="content">ඔබ ඇති විට නරලොව කිසිවෙකුට මම ලොල් නොකරමි.</span></span> 
     </div> 
     <div class="q"> <span class="verse v25" data-usfm="PSA.73.25"><span class="content"> </span></span><span class="verse v26" data-usfm="PSA.73.26"><span class="label">26</span><span class="content">මාගේ ගත සිත කෙමෙන් වැහැරෙයි;</span></span> 
     </div> 
     <div class="q2"> <span class="verse v26" data-usfm="PSA.73.26"><span class="content">එහෙත්, දෙවිඳාණෝ මාගේ ශක්තිය ද උරුමය ද වන සේක.</span></span> 
     </div> 
     <div class="q"> <span class="verse v26" data-usfm="PSA.73.26"><span class="content"> </span></span><span class="verse v27" data-usfm="PSA.73.27"><span class="label">27</span><span class="content">ඔබ අත්හැර දමන්නෝ සැබැවින් ම වැනසී යන්නෝ ය;</span></span> 
     </div> 
     <div class="q2"> <span class="verse v27" data-usfm="PSA.73.27"><span class="content">ඔබට ද්‍රෝහි වූවන් ඔබ වනසන සේක.</span></span> 
     </div> 
     <div class="q"> <span class="verse v27" data-usfm="PSA.73.27"><span class="content"> </span></span><span class="verse v28" data-usfm="PSA.73.28"><span class="label">28</span><span class="content">මාගේ පරමානන්දය දෙවිඳුන් හට සමීප ව සිටීම ය.</span></span> 
     </div> 
     <div class="q2"> <span class="verse v28" data-usfm="PSA.73.28"><span class="content">ඔබේ ක්‍රියා සියල්ල ප්‍රකාශ කරන පිණිස මම මහෝත්තම දෙවි ස්වාමීන් සරණ කොටගතිමි.</span></span> 
     </div> 
    </div> 
   </div> 
  </div>
 </body>
</html>