<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch62" data-usfm="PSA.62">  
     <div class="s1"> <span class="heading"><b>මිනිසාගේ එක ම බලාපොරොත්තුව</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.62.1"><span class="label">1</span><span class="content">මාගේ සිතට සහනය ඇත්තේ දෙවිඳුන් තුළ පමණකි;</span></span> 
     </div> 
     <div class="q2"> <span class="verse v1" data-usfm="PSA.62.1"><span class="content">මට ගැළවීම ලැබෙන්නේ එතුමාණන්ගෙන් පමණකි.</span></span> 
     </div> 
     <div class="q"> <span class="verse v1" data-usfm="PSA.62.1"><span class="content"> </span></span><span class="verse v2" data-usfm="PSA.62.2"><span class="label">2</span><span class="content">මාගේ පර්වතයත්, ගැළවීමත්, බලකොටුවත් එතුමාණෝ පමණකි;</span></span> 
     </div> 
     <div class="q2"> <span class="verse v2" data-usfm="PSA.62.2"><span class="content">එබැවින් මම නොසැලී සිටින්නෙමි.</span></span> 
     </div> 
     <div class="q"> <span class="verse v2" data-usfm="PSA.62.2"><span class="content"> </span></span><span class="verse v3" data-usfm="PSA.62.3"><span class="label">3</span><span class="content">මම ඇල වුණ බිත්තියක් ද සෙලවෙන තාප්පයක් ද වැනි මිනිසෙක් වෙමි;</span></span> 
     </div> 
     <div class="q2"> <span class="verse v3" data-usfm="PSA.62.3"><span class="content">ඔබ කොපමණ කල් මට තාඩන පීඩන කරන්නහු ද?</span></span> 
     </div> 
     <div class="q"> <span class="verse v3" data-usfm="PSA.62.3"><span class="content"> </span></span><span class="verse v4" data-usfm="PSA.62.4"><span class="label">4</span><span class="content">උසස්කමෙන් ඔහු නෙරපාදැමීමට ඔව්හු උපා යොදති;</span></span> 
     </div> 
     <div class="q2"> <span class="verse v4" data-usfm="PSA.62.4"><span class="content">බොරු කීමට ප්‍රිය වෙති;</span></span> 
     </div> 
     <div class="q2"> <span class="verse v4" data-usfm="PSA.62.4"><span class="content">මුවින් ආසිරි පතන නමුත්, සිතින් සාප කරති.</span></span> 
     </div> 
     <div class="q"> <span class="verse v4" data-usfm="PSA.62.4"><span class="content"> </span></span><span class="verse v5" data-usfm="PSA.62.5"><span class="label">5</span><span class="content">මාගේ සිතට සහනය ඇත්තේ දෙවිඳුන් තුළ පමණකි;</span></span> 
     </div> 
     <div class="q2"> <span class="verse v5" data-usfm="PSA.62.5"><span class="content">මට ගැළවීම ලැබෙන්නේ එතුමාණන්ගෙන් පමණකි.</span></span> 
     </div> 
     <div class="q"> <span class="verse v5" data-usfm="PSA.62.5"><span class="content"> </span></span><span class="verse v6" data-usfm="PSA.62.6"><span class="label">6</span><span class="content">මාගේ පර්වතයත්, ගැළවීමත්, බලකොටුවත් එතුමාණෝ පමණකි;</span></span> 
     </div> 
     <div class="q2"> <span class="verse v6" data-usfm="PSA.62.6"><span class="content">එබැවින් මම නොසැලී සිටින්නෙමි.</span></span> 
     </div> 
     <div class="q"> <span class="verse v6" data-usfm="PSA.62.6"><span class="content"> </span></span><span class="verse v7" data-usfm="PSA.62.7"><span class="label">7</span><span class="content">මාගේ ගැළවීමත්, මාගේ මහිමයත් දෙවිඳුන්ගෙන් ය;</span></span> 
     </div> 
     <div class="q2"> <span class="verse v7" data-usfm="PSA.62.7"><span class="content">මාගේ ශක්තිය රඳා ඇති පර්වතයත්, සරණත් එතුමාණෝ ය.</span></span> 
     </div> 
     <div class="q"> <span class="verse v7" data-usfm="PSA.62.7"><span class="content"> </span></span><span class="verse v8" data-usfm="PSA.62.8"><span class="label">8</span><span class="content">ජනයෙනි, දෙවිඳාණන් තුළ සැමදා විශ්වාසය තබන්න;</span></span> 
     </div> 
     <div class="q2"> <span class="verse v8" data-usfm="PSA.62.8"><span class="content">එතුමාණෝ අප සරණය වන සේක.</span></span> 
     </div> 
     <div class="q2"> <span class="verse v8" data-usfm="PSA.62.8"><span class="content">එතුමාණන් අබිමුව ඔබේ දුක්ගැනවිලි පවසන්න.</span></span> 
     </div> 
     <div class="q"> <span class="verse v8" data-usfm="PSA.62.8"><span class="content"> </span></span><span class="verse v9" data-usfm="PSA.62.9"><span class="label">9</span><span class="content">පහළ පෙළේ අය සුළං රොදකි;</span></span> 
     </div> 
     <div class="q2"> <span class="verse v9" data-usfm="PSA.62.9"><span class="content">ඉහළ පෙළේ අය මායාවකි;</span></span> 
     </div> 
     <div class="q2"> <span class="verse v9" data-usfm="PSA.62.9"><span class="content">කිරා බලන විට දෙපක්ෂය ම සැහැල්ලු ය.</span></span> 
     </div> 
     <div class="q2"> <span class="verse v9" data-usfm="PSA.62.9"><span class="content">සුළං රොදකටත් වඩා සැහැල්ලු ය.</span></span> 
     </div> 
     <div class="q"> <span class="verse v9" data-usfm="PSA.62.9"><span class="content"> </span></span><span class="verse v10" data-usfm="PSA.62.10"><span class="label">10</span><span class="content">බලහත්කාරකම කෙරෙහි විශ්වාසය නොතබන්න;</span></span> 
     </div> 
     <div class="q2"> <span class="verse v10" data-usfm="PSA.62.10"><span class="content">කොල්ලකාගත් දේ ගැන සිත යොමු නොකරන්න;</span></span> 
     </div> 
     <div class="q2"> <span class="verse v10" data-usfm="PSA.62.10"><span class="content">වස්තුව වැඩි වුණත් ඊට ඇලුම් නොවන්න.</span></span> 
     </div> 
     <div class="q"> <span class="verse v10" data-usfm="PSA.62.10"><span class="content"> </span></span><span class="verse v11" data-usfm="PSA.62.11"><span class="label">11</span><span class="content">දෙවිඳුන් මෙසේ පැවසූ බව මා බොහෝ වර අසා ඇත.</span></span> 
     </div> 
     <div class="q2"> <span class="verse v11" data-usfm="PSA.62.11"><span class="content">එනම්, ‘බලය දෙවිඳුන් සතු ය;</span></span> 
     </div> 
     <div class="q"> <span class="verse v11" data-usfm="PSA.62.11"><span class="content"> </span></span><span class="verse v12" data-usfm="PSA.62.12"><span class="label">12</span><span class="content"> </span><span class="content">සමිඳුනි, තිර පෙම ඔබ සතු ය.</span></span> 
     </div> 
     <div class="q2"> <span class="verse v12" data-usfm="PSA.62.12"><span class="content">මන්ද, මිනිසා කළ කළ දේ අනුව ඔබ විපාක දෙන සේක’ යනු යි.</span></span> 
     </div> 
    </div> 
   </div> 
  </div>
 </body>
</html>