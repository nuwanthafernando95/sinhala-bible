<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch79" data-usfm="PSA.79">  
     <div class="s1"> <span class="heading"><b>ජෙරුසලම ගැන විලාපය</b></span> 
     </div> 
     <div class="cd"> <span class="heading"><b>ආසාප්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.79.1"><span class="label">1</span><span class="content"> </span><span class="content">අහෝ දෙවිඳුනි, මිසදිටුවෝ ඔබේ උරුමය ආක්‍රමණය කළෝ ය.</span></span> 
     </div> 
     <div class="q2"> <span class="verse v1" data-usfm="PSA.79.1"><span class="content">ඔබේ ශුද්ධ මාලිගාව කෙලෙසුවෝ ය.</span></span> 
     </div> 
     <div class="q2"> <span class="verse v1" data-usfm="PSA.79.1"><span class="content">ජෙරුසලම් නගරය නටබුන් ගොඩක් කළෝ ය.</span></span> 
     </div> 
     <div class="q"> <span class="verse v1" data-usfm="PSA.79.1"><span class="content"> </span></span><span class="verse v2" data-usfm="PSA.79.2"><span class="label">2</span><span class="content">ඔබේ සේවකයන්ගේ මළකඳන් ඔව්හු ආකාශ පක්ෂීන්ට කෑමට දුන්නෝ ය.</span></span> 
     </div> 
     <div class="q2"> <span class="verse v2" data-usfm="PSA.79.2"><span class="content">ඔබේ දැහැමියන්ගේ මාංසය මිහි පිට තිරිසනුන්ට කෑමට දුන්නෝ ය.</span></span> 
     </div> 
     <div class="q"> <span class="verse v2" data-usfm="PSA.79.2"><span class="content"> </span></span><span class="verse v3" data-usfm="PSA.79.3"><span class="label">3</span><span class="content">ඔව්හු ඔවුන්ගේ ලේ ජෙරුසලම වටා ජලය මෙන් වැගිරෙවුවෝ ය.</span></span> 
     </div> 
     <div class="q2"> <span class="verse v3" data-usfm="PSA.79.3"><span class="content">ඔවුන් වැළලීමට කිසිවෙක් නොසිටියෝ ය.</span></span> 
     </div> 
     <div class="q"> <span class="verse v3" data-usfm="PSA.79.3"><span class="content"> </span></span><span class="verse v4" data-usfm="PSA.79.4"><span class="label">4</span><span class="content">අපේ අසල්වැසියන් හට අපි සරදමක් වූයෙමු;</span></span> 
     </div> 
     <div class="q2"> <span class="verse v4" data-usfm="PSA.79.4"><span class="content">අප අවට සිටින්නන් හට විහිළුවක් ද නින්දාවක් ද වූයෙමු.</span></span> 
     </div> 
     <div class="q"> <span class="verse v4" data-usfm="PSA.79.4"><span class="content"> </span></span><span class="verse v5" data-usfm="PSA.79.5"><span class="label">5</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v5" data-usfm="PSA.79.5"><span class="content">ඔබ කොපමණ කල් කෝප වී සිටින සේක් ද?</span></span> 
     </div> 
     <div class="q2"> <span class="verse v5" data-usfm="PSA.79.5"><span class="content">සදහට ම ද?</span></span> 
     </div> 
     <div class="q2"> <span class="verse v5" data-usfm="PSA.79.5"><span class="content">ඔබේ උදහස කොපමණ කල් ගින්න මෙන් දැවෙන්නේ ද?</span></span> 
     </div> 
     <div class="q"> <span class="verse v5" data-usfm="PSA.79.5"><span class="content"> </span></span><span class="verse v6" data-usfm="PSA.79.6"><span class="label">6</span><span class="content">ඔබ නාඳුනන ජාතීන් පිට ඔබේ උදහස වැගිරෙවුව මැනව.</span></span> 
     </div> 
     <div class="q2"> <span class="verse v6" data-usfm="PSA.79.6"><span class="content">ඔබේ නාමය කියා නොඅයදින රාජධානි පිට ද එසේ ම කළ මැනව.</span></span> 
     </div> 
     <div class="q"> <span class="verse v6" data-usfm="PSA.79.6"><span class="content"> </span></span><span class="verse v7" data-usfm="PSA.79.7"><span class="label">7</span><span class="content">මන්ද, ඔව්හු ජාකොබ්ගේ පරපුර බිඳදැම්මෝ ය;</span></span> 
     </div> 
     <div class="q2"> <span class="verse v7" data-usfm="PSA.79.7"><span class="content">ඔවුන්ගේ ගම්බිම් පාළු කොට දැම්මෝ ය.</span></span> 
     </div> 
     <div class="q"> <span class="verse v7" data-usfm="PSA.79.7"><span class="content"> </span></span><span class="verse v8" data-usfm="PSA.79.8"><span class="label">8</span><span class="content">අපේ පියවරුන්ගේ දුෂ්ට ක්‍රියා අපට විරුද්ධ ව සිහි නොකළ මැනව.</span></span> 
     </div> 
     <div class="q2"> <span class="verse v8" data-usfm="PSA.79.8"><span class="content">ඔබේ මෘදු දයාව අප කෙරෙහි විගස පැමිණෙවුව මැනව.</span></span> 
     </div> 
     <div class="q2"> <span class="verse v8" data-usfm="PSA.79.8"><span class="content">අපේ බලාපොරොත්තු සියල්ල සුන් වී ඇත.</span></span> 
     </div> 
     <div class="q"> <span class="verse v8" data-usfm="PSA.79.8"><span class="content"> </span></span><span class="verse v9" data-usfm="PSA.79.9"><span class="label">9</span><span class="content">අපේ මිදුම්කාර දෙවිඳුනි, ඔබේ මහිමාන්විත නාමය නිසා අපට සරණ වුණ මැනව;</span></span> 
     </div> 
     <div class="q2"> <span class="verse v9" data-usfm="PSA.79.9"><span class="content">ඔබේ නාමය උදෙසා අප මුදා අපට කමා කළ මැනව.</span></span> 
     </div> 
     <div class="q"> <span class="verse v9" data-usfm="PSA.79.9"><span class="content"> </span></span><span class="verse v10" data-usfm="PSA.79.10"><span class="label">10</span><span class="content">“ඔවුන්ගේ දෙවිඳාණෝ කොහේ දැ”යි මිසදිටු ජාතීන් අසන්නේ කුමට ද?</span></span> 
     </div> 
     <div class="q2"> <span class="verse v10" data-usfm="PSA.79.10"><span class="content">ඔබේ සේවකයන්ගේ ලෙයට පළිගන්න බව මිසදිටු ජාතීන් අතර අපේ ඇස් ඉදිරියෙහි ම ප්‍රකාශ වේ වා!</span></span> 
     </div> 
     <div class="q"> <span class="verse v10" data-usfm="PSA.79.10"><span class="content"> </span></span><span class="verse v11" data-usfm="PSA.79.11"><span class="label">11</span><span class="content">ඔබේ සිරකරුවන්ගේ කන්කෙඳිරිය ඔබ ඉදිරියට පැමිණේ වා!</span></span> 
     </div> 
     <div class="q2"> <span class="verse v11" data-usfm="PSA.79.11"><span class="content">මරණයට නියම වූ අය ඔබේ මහිමයෙන් ආරක්ෂා වෙත් වා!</span></span> 
     </div> 
     <div class="q"> <span class="verse v11" data-usfm="PSA.79.11"><span class="content"> </span></span><span class="verse v12" data-usfm="PSA.79.12"><span class="label">12</span><span class="content">අහෝ සමිඳුනි, අපේ අසල්වාසීන් ඔබට සමච්චල් කර ඇත.</span></span> 
     </div> 
     <div class="q2"> <span class="verse v12" data-usfm="PSA.79.12"><span class="content">එය හත් ගුණයකින් ඔවුන් වෙත ම හැරෙවුව මැනව.</span></span> 
     </div> 
     <div class="q"> <span class="verse v12" data-usfm="PSA.79.12"><span class="content"> </span></span><span class="verse v13" data-usfm="PSA.79.13"><span class="label">13</span><span class="content">එවිට ඔබේ තණ බිමේ බැටළුවෝ ද ඔබේ සෙනඟ ද වන අපි සදහට ම ඔබට ස්තුති කරන්නෙමු.</span></span> 
     </div> 
     <div class="q2"> <span class="verse v13" data-usfm="PSA.79.13"><span class="content">පරපුරෙන් පරපුරට අපි ඔබට පැසසුම් කරන්නෙමු.</span></span> 
     </div> 
    </div> 
   </div> 
  </div>
 </body>
</html>