<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch92" data-usfm="PSA.92">  
     <div class="s1"> <span class="heading"><b>ප්‍රශස්ති ගීතයක්</b></span> 
     </div> 
     <div class="cd"> <span class="heading"><b>සබත් දින ගායනය සඳහා ය.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.92.1"><span class="label">1</span><span class="content">සමිඳුනි, ඔබට තුති පිදීම හොබනේ ය;</span></span> 
     </div> 
     <div class="q2"> <span class="verse v1" data-usfm="PSA.92.1"><span class="content">මහෝත්තමයාණෙනි, ඔබේ නාමය වර්ණනා කිරීම යහපත් ය.</span></span> 
     </div> 
     <div class="q"> <span class="verse v1" data-usfm="PSA.92.1"><span class="content"> </span></span><span class="verse v2" data-usfm="PSA.92.2"><span class="label">2</span><span class="content">උදෑසන ඔබේ පෙම පැවසීම හොබනේ ය.</span></span> 
     </div> 
     <div class="q2"> <span class="verse v2" data-usfm="PSA.92.2"><span class="content">රෑ යාමයේ දී ඔබේ විශ්වාසවන්තකම පැවසීම යහපත් ය.</span></span> 
     </div> 
     <div class="q"> <span class="verse v2" data-usfm="PSA.92.2"><span class="content"> </span></span><span class="verse v3" data-usfm="PSA.92.3"><span class="label">3</span><span class="content">තත් දසයේ වීණාවේ හා කුඩා වීණාවේ වාදන මඟින් ද මහ වීණාවේ තනුවට ද ඔබේ ගුණ වැණීම හොබනේ ය.</span></span> 
     </div> 
     <div class="q"> <span class="verse v3" data-usfm="PSA.92.3"><span class="content"> </span></span><span class="verse v4" data-usfm="PSA.92.4"><span class="label">4</span><span class="content">සමිඳුනි, ඔබේ වීර ක්‍රියාවෝ මා සතුටට පත් කරන්නෝ ය.</span></span> 
     </div> 
     <div class="q2"> <span class="verse v4" data-usfm="PSA.92.4"><span class="content">ඔබේ දෑතෙහි ක්‍රියා ගැන මම තුති ගී පවසමි.</span></span> 
     </div> 
     <div class="q"> <span class="verse v4" data-usfm="PSA.92.4"><span class="content"> </span></span><span class="verse v5" data-usfm="PSA.92.5"><span class="label">5</span><span class="content">ඔබේ ක්‍රියා කොපමණ උත්තරීතර ද?</span></span> 
     </div> 
     <div class="q2"> <span class="verse v5" data-usfm="PSA.92.5"><span class="content">ඔබේ සිතුවිලි කොපමණ ගැඹුරු ද?</span></span> 
     </div> 
     <div class="q"> <span class="verse v5" data-usfm="PSA.92.5"><span class="content"> </span></span><span class="verse v6" data-usfm="PSA.92.6"><span class="label">6</span><span class="content">මෝඩ මිනිසා මේ ගැන නොදන්නේ ය;</span></span> 
     </div> 
     <div class="q2"> <span class="verse v6" data-usfm="PSA.92.6"><span class="content">අනුවණයන්ට මෙය තේරුම්ගත නොහැකි ය.</span></span> 
     </div> 
     <div class="q"> <span class="verse v6" data-usfm="PSA.92.6"><span class="content"> </span></span><span class="verse v7" data-usfm="PSA.92.7"><span class="label">7</span><span class="content">දුදනන් වල් පැළෑටි මෙන් වැඩෙන නමුත්, නපුරුකම් කරන සියල්ලන් සශ්‍රීක වන නමුත්, එතුමාණෝ සදහට ම ඔවුන් වනසන සේක.</span></span> 
     </div> 
     <div class="q"> <span class="verse v7" data-usfm="PSA.92.7"><span class="content"> </span></span><span class="verse v8" data-usfm="PSA.92.8"><span class="label">8</span><span class="content">එහෙත් සමිඳුනි, සදාකාලයට ම ඔබ මහෝත්තමයාණෝ ය.</span></span> 
     </div> 
     <div class="q"> <span class="verse v8" data-usfm="PSA.92.8"><span class="content"> </span></span><span class="verse v9" data-usfm="PSA.92.9"><span class="label">9</span><span class="content">අහෝ සමිඳුනි!</span></span> 
     </div> 
     <div class="q2"> <span class="verse v9" data-usfm="PSA.92.9"><span class="content">ඔබේ සතුරෝ එසේ ය, ඔබේ සතුරෝ වනසනු ලබන්නෝ ය.</span></span> 
     </div> 
     <div class="q2"> <span class="verse v9" data-usfm="PSA.92.9"><span class="content">සියලු නපුරුකම් කරන්නෝ විසුරුවනු ලබන්නෝ ය.</span></span> 
     </div> 
     <div class="q"> <span class="verse v9" data-usfm="PSA.92.9"><span class="content"> </span></span><span class="verse v10" data-usfm="PSA.92.10"><span class="label">10</span><span class="content">ඔබ මා කුළු හරකෙකු මෙන් ශක්තිමත් කළ සේක;</span></span> 
     </div> 
     <div class="q2"> <span class="verse v10" data-usfm="PSA.92.10"><span class="content">ඔබ නව තෙලින් මා ආලේප කළ සේක.</span></span> 
     </div> 
     <div class="q"> <span class="verse v10" data-usfm="PSA.92.10"><span class="content"> </span></span><span class="verse v11" data-usfm="PSA.92.11"><span class="label">11</span><span class="content">මාගේ සතුරන්ගේ පරාජය මම දෑසින් දුටුවෙමි.</span></span> 
     </div> 
     <div class="q2"> <span class="verse v11" data-usfm="PSA.92.11"><span class="content">දුදනන්ගේ දුක් විලාපයට සවන් දිනිමි.</span></span> 
     </div> 
     <div class="q"> <span class="verse v11" data-usfm="PSA.92.11"><span class="content"> </span></span><span class="verse v12" data-usfm="PSA.92.12"><span class="label">12</span><span class="content">දැහැමියෝ තාල වෘක්ෂ මෙන් සරුසාර වන්නෝ ය;</span></span> 
     </div> 
     <div class="q2"> <span class="verse v12" data-usfm="PSA.92.12"><span class="content">ලෙබනොන්හි කිහිරි ගස් මෙන් වැඩෙන්නෝ ය.</span></span> 
     </div> 
     <div class="q"> <span class="verse v12" data-usfm="PSA.92.12"><span class="content"> </span></span><span class="verse v13" data-usfm="PSA.92.13"><span class="label">13</span><span class="content">සමිඳුන්ගේ නිවෙසෙහි ඔබ ඒවා රෝපණය කළ සේක.</span></span> 
     </div> 
     <div class="q2"> <span class="verse v13" data-usfm="PSA.92.13"><span class="content">දේව මණ්ඩපයෙහි ඒවා සරු ලෙස වැඩෙන්නේ ය.</span></span> 
     </div> 
     <div class="q"> <span class="verse v13" data-usfm="PSA.92.13"><span class="content"> </span></span><span class="verse v14" data-usfm="PSA.92.14"><span class="label">14</span><span class="content">වයස ගිය පසු පවා ඒවා පලදාව දෙන්නේ ය;</span></span> 
     </div> 
     <div class="q2"> <span class="verse v14" data-usfm="PSA.92.14"><span class="content">සාරවත් ව නිල් පැහැ ව ඒවා පවතින්නේ ය.</span></span> 
     </div> 
     <div class="q"> <span class="verse v14" data-usfm="PSA.92.14"><span class="content"> </span></span><span class="verse v15" data-usfm="PSA.92.15"><span class="label">15</span><span class="content">එසේ වන්නේ, සමිඳාණන් සාධාරණ බව ද මාගේ ආරක්ෂකයාණන් තුළ වරදක් නොමැති බව ද දක්වනු පිණිස ය.</span></span> 
     </div> 
    </div> 
   </div> 
  </div>
 </body>
</html>