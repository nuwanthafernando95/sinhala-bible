<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch145" data-usfm="PSA.145">  
     <div class="s1"> <span class="heading"><b>දෙවි රජිඳුන්ට ප්‍රශස්ති ගීතයක්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.145.1"><span class="label">1</span><span class="content">මා දෙවි රජිඳුනි, ඔබ ගුණ මම ගයමි.</span></span> 
     </div> 
     <div class="q2"> <span class="verse v1" data-usfm="PSA.145.1"><span class="content">ඔබ නම සදාකල් ම පසසමි.</span></span> 
     </div> 
     <div class="q"> <span class="verse v1" data-usfm="PSA.145.1"><span class="content"> </span></span><span class="verse v2" data-usfm="PSA.145.2"><span class="label">2</span><span class="content">සැම දා ඔබට තුති පුදමි;</span></span> 
     </div> 
     <div class="q2"> <span class="verse v2" data-usfm="PSA.145.2"><span class="content">සදාකල් ඔබ නම පසසමි.</span></span> 
     </div> 
     <div class="q"> <span class="verse v2" data-usfm="PSA.145.2"><span class="content"> </span></span><span class="verse v3" data-usfm="PSA.145.3"><span class="label">3</span><span class="content">සමිඳාණෝ උතුම් ය, උසස් ම පැසසුම් ලැබිය යුතු ය.</span></span> 
     </div> 
     <div class="q2"> <span class="verse v3" data-usfm="PSA.145.3"><span class="content">එතුමන්ගේ උතුම්කම සොයා දැනගත නොහැකි ය.</span></span> 
     </div> 
     <div class="q"> <span class="verse v3" data-usfm="PSA.145.3"><span class="content"> </span></span><span class="verse v4" data-usfm="PSA.145.4"><span class="label">4</span><span class="content">පරපුරෙන් පරපුරට ජනතාවෝ ඔබේ ක්‍රියා වර්ණනා කරති;</span></span> 
     </div> 
     <div class="q2"> <span class="verse v4" data-usfm="PSA.145.4"><span class="content">ඔබේ ප්‍රබල ක්‍රියා ගැන ප්‍රශංසා කරති.</span></span> 
     </div> 
     <div class="q"> <span class="verse v4" data-usfm="PSA.145.4"><span class="content"> </span></span><span class="verse v5" data-usfm="PSA.145.5"><span class="label">5</span><span class="content">මම ඔබේ රජ සිරි තෙද මහිමයත්, ඔබේ අරුමපුදුම ක්‍රියාත් මෙනෙහි කරන්නෙමි.</span></span> 
     </div> 
     <div class="q"> <span class="verse v5" data-usfm="PSA.145.5"><span class="content"> </span></span><span class="verse v6" data-usfm="PSA.145.6"><span class="label">6</span><span class="content">දනෝ ඔබේ විස්මයජනක ක්‍රියා ගැන කතා කරන්නෝ ය;</span></span> 
     </div> 
     <div class="q2"> <span class="verse v6" data-usfm="PSA.145.6"><span class="content">මම ඔබේ උතුම්කම පවසන්නෙමි.</span></span> 
     </div> 
     <div class="q"> <span class="verse v6" data-usfm="PSA.145.6"><span class="content"> </span></span><span class="verse v7" data-usfm="PSA.145.7"><span class="label">7</span><span class="content">ඔව්හු ඔබේ මහා යහපත්කමේ පුවත ප්‍රකාශ කරති;</span></span> 
     </div> 
     <div class="q2"> <span class="verse v7" data-usfm="PSA.145.7"><span class="content">ඔබේ දැහැමිකම ගැන ගී ගයති.</span></span> 
     </div> 
     <div class="q"> <span class="verse v7" data-usfm="PSA.145.7"><span class="content"> </span></span><span class="verse v8" data-usfm="PSA.145.8"><span class="label">8</span><span class="content">සමිඳාණෝ දයාවන්ත ය.</span></span> 
     </div> 
     <div class="q2"> <span class="verse v8" data-usfm="PSA.145.8"><span class="content">අනුකම්පාවෙන් පූර්ණ ය;</span></span> 
     </div> 
     <div class="q2"> <span class="verse v8" data-usfm="PSA.145.8"><span class="content">වහා නොකිපෙන සුලු ය;</span></span> 
     </div> 
     <div class="q2"> <span class="verse v8" data-usfm="PSA.145.8"><span class="content">තිරසර පෙමින් යුතු ය.</span></span> 
     </div> 
     <div class="q"> <span class="verse v8" data-usfm="PSA.145.8"><span class="content"> </span></span><span class="verse v9" data-usfm="PSA.145.9"><span class="label">9</span><span class="content">සමිඳාණෝ සියල්ලන්ට කරුණාව පාන සේක;</span></span> 
     </div> 
     <div class="q2"> <span class="verse v9" data-usfm="PSA.145.9"><span class="content">එතුමන්ගේ සුමුදු දයාව මවන ලද සියල්ල ද වෙත පැතිරෙයි.</span></span> 
     </div> 
     <div class="q"> <span class="verse v9" data-usfm="PSA.145.9"><span class="content"> </span></span><span class="verse v10" data-usfm="PSA.145.10"><span class="label">10</span><span class="content">සමිඳුනි, ඔබ මැවූ සියලු දේ ඔබට තුති පුදයි;</span></span> 
     </div> 
     <div class="q2"> <span class="verse v10" data-usfm="PSA.145.10"><span class="content">ඔබේ සැදැහැවත්තු ද ඔබට ප්‍රශංසා කරති.</span></span> 
     </div> 
     <div class="q"> <span class="verse v10" data-usfm="PSA.145.10"><span class="content"> </span></span><span class="verse v11" data-usfm="PSA.145.11"><span class="label">11</span><span class="content">ඔව්හු ඔබේ රාජ්‍යයේ මහිමය වර්ණනා කරති.</span></span> 
     </div> 
     <div class="q2"> <span class="verse v11" data-usfm="PSA.145.11"><span class="content">ඔබේ බල මහිමය ගැන ද කතා කරති.</span></span> 
     </div> 
     <div class="q"> <span class="verse v11" data-usfm="PSA.145.11"><span class="content"> </span></span><span class="verse v12" data-usfm="PSA.145.12"><span class="label">12</span><span class="content">එසේ කරන්නේ, දෙවිඳුන්ගේ ප්‍රබල ක්‍රියාත්, රාජ්‍යයේ තේජෝ මහිමයත් මිනිසුන් හට දන්වන පිණිස ය.</span></span> 
     </div> 
     <div class="q"> <span class="verse v12" data-usfm="PSA.145.12"><span class="content"> </span></span><span class="verse v13" data-usfm="PSA.145.13"><span class="label">13</span><span class="content">ඔබේ රාජ්‍යය සදාකාලික ය, ඔබේ ආධිපත්‍යය ද සියලු පරම්පරාවල ම පවත්නේ ය</span></span> 
     </div> 
     <div class="q2"> <span class="verse v13" data-usfm="PSA.145.13"><span class="content">සමිඳාණෝ සියලු පොරොන්දු ඉටු කරන සේක.</span></span> 
     </div> 
     <div class="q2"> <span class="verse v13" data-usfm="PSA.145.13"><span class="content">තමන් කරන සියල්ලේ දී මෙත් සිත් වඩන සේක.</span></span> 
     </div> 
     <div class="q"> <span class="verse v13" data-usfm="PSA.145.13"><span class="content"> </span></span><span class="verse v14" data-usfm="PSA.145.14"><span class="label">14</span><span class="content">වැටෙන දුබලුන් හට සමිඳාණෝ ආධාර කරන සේක.</span></span> 
     </div> 
     <div class="q2"> <span class="verse v14" data-usfm="PSA.145.14"><span class="content">නැමී සිටින සියල්ලන් කෙළින් සිටුවන සේක.</span></span> 
     </div> 
     <div class="q"> <span class="verse v14" data-usfm="PSA.145.14"><span class="content"> </span></span><span class="verse v15" data-usfm="PSA.145.15"><span class="label">15</span><span class="content">සියල්ලන්ගේ දෙනෙත් ඇවිටිල්ලෙන් ඔබ දෙස යොමු කර තිබේ.</span></span> 
     </div> 
     <div class="q2"> <span class="verse v15" data-usfm="PSA.145.15"><span class="content">ඔබ ද සුදුසු කාලයේ දී ඔවුන්ට ආහාර දෙන සේක.</span></span> 
     </div> 
     <div class="q"> <span class="verse v15" data-usfm="PSA.145.15"><span class="content"> </span></span><span class="verse v16" data-usfm="PSA.145.16"><span class="label">16</span><span class="content">ඔබ සිය හස්තය විදහා පාන සේක;</span></span> 
     </div> 
     <div class="q2"> <span class="verse v16" data-usfm="PSA.145.16"><span class="content">ජීවමාන සියල්ලන්ගේ ආසාවන් සපුරාලන සේක.</span></span> 
     </div> 
     <div class="q"> <span class="verse v16" data-usfm="PSA.145.16"><span class="content"> </span></span><span class="verse v17" data-usfm="PSA.145.17"><span class="label">17</span><span class="content">සමිඳාණෝ සැම අතින් ම සාධාරණ ය, එතුමන්ගේ සියලු ක්‍රියා දයාන්විත ය.</span></span> 
     </div> 
     <div class="q"> <span class="verse v17" data-usfm="PSA.145.17"><span class="content"> </span></span><span class="verse v18" data-usfm="PSA.145.18"><span class="label">18</span><span class="content">අයැදින සියල්ලන්ට සමිඳාණෝ ළං ව සිටින සේක.</span></span> 
     </div> 
     <div class="q2"> <span class="verse v18" data-usfm="PSA.145.18"><span class="content">අවංක සිතින් යදින්නන්ට ආසන්න ව සිටින සේක.</span></span> 
     </div> 
     <div class="q"> <span class="verse v18" data-usfm="PSA.145.18"><span class="content"> </span></span><span class="verse v19" data-usfm="PSA.145.19"><span class="label">19</span><span class="content">තමන් කෙරෙහි ගරුබිය ඇත්තන්ගේ පැතුම් එතුමාණෝ ඉටු කරන සේක.</span></span> 
     </div> 
     <div class="q2"> <span class="verse v19" data-usfm="PSA.145.19"><span class="content">ඔවුන්ගේ මොරගැසීම් අසා ඔවුන් ගළවන සේක.</span></span> 
     </div> 
     <div class="q"> <span class="verse v19" data-usfm="PSA.145.19"><span class="content"> </span></span><span class="verse v20" data-usfm="PSA.145.20"><span class="label">20</span><span class="content">සමිඳාණෝ තමන්ට ප්‍රේම කරන සියල්ලන් ආරක්ෂා කරන සේක.</span></span> 
     </div> 
     <div class="q2"> <span class="verse v20" data-usfm="PSA.145.20"><span class="content">එහෙත්, සියලු දුදනන් වනසාලන සේක.</span></span> 
     </div> 
     <div class="q"> <span class="verse v20" data-usfm="PSA.145.20"><span class="content"> </span></span><span class="verse v21" data-usfm="PSA.145.21"><span class="label">21</span><span class="content">මා මුවින් සමිඳුන්ට පැසසුම් ගී ගයන්නෙමි.</span></span> 
     </div> 
     <div class="q2"> <span class="verse v21" data-usfm="PSA.145.21"><span class="content">සව් සත සදාකල් ම එතුමන්ගේ ශුද්ධ නාමයට ප්‍රශංසා කරත් වා!</span></span> 
     </div> 
    </div> 
   </div> 
  </div>
 </body>
</html>