<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch140" data-usfm="PSA.140">  
     <div class="s1"> <span class="heading"><b>දුදනන්ගෙන් ආරක්ෂාව පතා අයැදීම</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.140.1"><span class="label">1</span><span class="content">සමිඳුනි, දුදනන්ගෙන් මා ගැළෙවුව මැනව.</span></span> 
     </div> 
     <div class="q2"> <span class="verse v1" data-usfm="PSA.140.1"><span class="content">සැහැසිකම් කරන අයගෙන්, මා ආරක්ෂා කළ මැනව.</span></span> 
     </div> 
     <div class="q"> <span class="verse v1" data-usfm="PSA.140.1"><span class="content"> </span></span><span class="verse v2" data-usfm="PSA.140.2"><span class="label">2</span><span class="content">ඔව්හු නපුරු සිතින් උපා යොදති. නොකඩ ව ම අඬදබර උපදවති.</span></span> 
     </div> 
     <div class="q"> <span class="verse v2" data-usfm="PSA.140.2"><span class="content"> </span></span><span class="verse v3" data-usfm="PSA.140.3"><span class="label">3</span><span class="content"> </span><span class="content">ඔවුන්ගේ දිව විසකුරු සපුන්ගේ දළ මෙන් තියුණු ය.</span></span> 
     </div> 
     <div class="q2"> <span class="verse v3" data-usfm="PSA.140.3"><span class="content">ඔවුන්ගේ වචන පොළොං විස වැන්න.</span></span> 
     </div> 
     <div class="q"> <span class="verse v3" data-usfm="PSA.140.3"><span class="content"> </span></span><span class="verse v4" data-usfm="PSA.140.4"><span class="label">4</span><span class="content">සමිඳුනි, දුදනන්ගේ අතින් මා මුදාගත මැනව.</span></span> 
     </div> 
     <div class="q2"> <span class="verse v4" data-usfm="PSA.140.4"><span class="content">සැහැසිකම් කරන අයගෙන් මා ආරක්ෂා කළ මැනව.</span></span> 
     </div> 
     <div class="q2"> <span class="verse v4" data-usfm="PSA.140.4"><span class="content">ඔව්හු මාගේ පැකිළීමට උපා යොදති.</span></span> 
     </div> 
     <div class="q"> <span class="verse v4" data-usfm="PSA.140.4"><span class="content"> </span></span><span class="verse v5" data-usfm="PSA.140.5"><span class="label">5</span><span class="content">උඩඟු අය මට උගුල් අටවා රැහැන් ඇද්දෝ ය.</span></span> 
     </div> 
     <div class="q2"> <span class="verse v5" data-usfm="PSA.140.5"><span class="content">ඔව්හු මඟ අසල දැලක් එළා මට මලපත් තැබූ හ.</span></span> 
     </div> 
     <div class="q"> <span class="verse v5" data-usfm="PSA.140.5"><span class="content"> </span></span><span class="verse v6" data-usfm="PSA.140.6"><span class="label">6</span><span class="content">‘ඔබ මාගේ දෙවිඳාණෝ ය’යි මම සමිඳුන් ඇමතුවෙමි.</span></span> 
     </div> 
     <div class="q2"> <span class="verse v6" data-usfm="PSA.140.6"><span class="content">සමිඳුනි, මාගේ කන්නලව්වට සවන් දුන් මැනව.</span></span> 
     </div> 
     <div class="q"> <span class="verse v6" data-usfm="PSA.140.6"><span class="content"> </span></span><span class="verse v7" data-usfm="PSA.140.7"><span class="label">7</span><span class="content">මාගේ ගැළවීමේ ශක්තිය වන මහෝත්තම දෙවි ස්වාමීනි, සටනේ දී ඔබ මාගේ හිස වැස්මකින් ආරක්ෂා කළ සේක.</span></span> 
     </div> 
     <div class="q"> <span class="verse v7" data-usfm="PSA.140.7"><span class="content"> </span></span><span class="verse v8" data-usfm="PSA.140.8"><span class="label">8</span><span class="content">සමිඳුනි, දුදනන්ගේ ආසාව ඉටු නොකළ මැනව.</span></span> 
     </div> 
     <div class="q2"> <span class="verse v8" data-usfm="PSA.140.8"><span class="content">ඔවුන්ගේ නපුරු උපා සාර්ථක වන්නට ඉඩ නුදුන මැනව.</span></span> 
     </div> 
     <div class="q"> <span class="verse v8" data-usfm="PSA.140.8"><span class="content"> </span></span><span class="verse v9" data-usfm="PSA.140.9"><span class="label">9</span><span class="content">මා වට කරගෙන සිටින අයට ජය ගන්නට ඉඩ නොදෙන්න.</span></span> 
     </div> 
     <div class="q2"> <span class="verse v9" data-usfm="PSA.140.9"><span class="content">ඔවුන්ගේ තර්ජන ඔවුන් පිට ම වැටේ වා!</span></span> 
     </div> 
     <div class="q"> <span class="verse v9" data-usfm="PSA.140.9"><span class="content"> </span></span><span class="verse v10" data-usfm="PSA.140.10"><span class="label">10</span><span class="content">ඔවුන් පිට ගිනි අඟුරු වැටේ වා!</span></span> 
     </div> 
     <div class="q2"> <span class="verse v10" data-usfm="PSA.140.10"><span class="content">ඔව්හු ගොඩ ගන්නට නොහැකි ගැඹුරු වළක හෙළනු ලබත් වා!</span></span> 
     </div> 
     <div class="q"> <span class="verse v10" data-usfm="PSA.140.10"><span class="content"> </span></span><span class="verse v11" data-usfm="PSA.140.11"><span class="label">11</span><span class="content">නපුරු, කේළාම්කාර මිනිසාට දේශයෙහි සිටින්නට ඉඩ නුදුන මැනව.</span></span> 
     </div> 
     <div class="q2"> <span class="verse v11" data-usfm="PSA.140.11"><span class="content">සාහසිකයන් හෙළන පිණිස නපුරා වේගයෙන් ඔවුන් ලුහුබඳී වා!</span></span> 
     </div> 
     <div class="q"> <span class="verse v11" data-usfm="PSA.140.11"><span class="content"> </span></span><span class="verse v12" data-usfm="PSA.140.12"><span class="label">12</span><span class="content">සමිඳුනි, ඔබ දුප්පතාගේ නඩුව සාධාරණ ලෙස අසන බවත්, දිළිඳාට යුක්තිය ඉටු කර දෙන බවත් මම දනිමි.</span></span> 
     </div> 
     <div class="q"> <span class="verse v12" data-usfm="PSA.140.12"><span class="content"> </span></span><span class="verse v13" data-usfm="PSA.140.13"><span class="label">13</span><span class="content">සැබැවින් දැහැමියෝ ඔබේ නාමයට තුති පුදන්නෝ ය.</span></span> 
     </div> 
     <div class="q2"> <span class="verse v13" data-usfm="PSA.140.13"><span class="content">අවංක අය ඔබ අබිමුව යෙහෙන් වාසය කරන්නෝ ය.</span></span> 
     </div> 
    </div> 
   </div> 
  </div>
 </body>
</html>