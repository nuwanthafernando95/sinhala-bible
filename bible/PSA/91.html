<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch91" data-usfm="PSA.91">  
     <div class="s1"> <span class="heading"><b>දෙවිඳුන් කෙරේ අචල විශ්වාසය</b></span> 
     </div> 
     <div class="p"> <span class="content"> </span><span class="verse v1" data-usfm="PSA.91.1"><span class="label">1</span><span class="content">පරමෝත්තමයාණන්ගේ රැකවරණයෙහි වසන තැනැත්තේ, සව් බලැති දෙවිඳුන්ගේ සරණෙහි සුරැකි වන්නේ ය.</span></span> 
     </div> 
     <div class="q"> <span class="verse v1" data-usfm="PSA.91.1"><span class="content"> </span></span><span class="verse v2" data-usfm="PSA.91.2"><span class="label">2</span><span class="content">ඔහු සමිඳුන්ට මෙසේ පවසයි:</span></span> 
     </div> 
     <div class="q2"> <span class="verse v2" data-usfm="PSA.91.2"><span class="content">“එතුමාණෝ මාගේ රැකවරණය ය;</span></span> 
     </div> 
     <div class="q2"> <span class="verse v2" data-usfm="PSA.91.2"><span class="content">මාගේ බලකොටුව ය;</span></span> 
     </div> 
     <div class="q2"> <span class="verse v2" data-usfm="PSA.91.2"><span class="content">මාගේ දෙවිඳාණෝ ය.</span></span> 
     </div> 
     <div class="q2"> <span class="verse v2" data-usfm="PSA.91.2"><span class="content">මම එතුමන් කෙරෙහි මාගේ විශ්වාසය තබන්නෙමි.”</span></span> 
     </div> 
     <div class="q"> <span class="verse v2" data-usfm="PSA.91.2"><span class="content"> </span></span><span class="verse v3" data-usfm="PSA.91.3"><span class="label">3</span><span class="content">එතුමාණෝ, කපටින්ගේ මලපත්වලින් ද බියකරු ලෙඩරෝගවලින් ද අප රැකගන්න සේක.</span></span> 
     </div> 
     <div class="q"> <span class="verse v3" data-usfm="PSA.91.3"><span class="content"> </span></span><span class="verse v4" data-usfm="PSA.91.4"><span class="label">4</span><span class="content">සිය පියාපත්වලින් ඔබ ආවරණය කරන සේක;</span></span> 
     </div> 
     <div class="q2"> <span class="verse v4" data-usfm="PSA.91.4"><span class="content">ඒවා ඔබේ රැකවරණ වන්නේ ය.</span></span> 
     </div> 
     <div class="q2"> <span class="verse v4" data-usfm="PSA.91.4"><span class="content">එතුමන්ගේ විශ්වාසවන්තකම ඔබට රැකවරණය ද පලිහ ද වන්නේ ය.</span></span> 
     </div> 
     <div class="q"> <span class="verse v4" data-usfm="PSA.91.4"><span class="content"> </span></span><span class="verse v5" data-usfm="PSA.91.5"><span class="label">5</span><span class="content">රෑ කාලයේ ඇති වන බියට වත්, දවාලේ ඊ පහරින් වන උවදුරට වත් ඔබ බිය නොවන්නෙහි ය.</span></span> 
     </div> 
     <div class="q"> <span class="verse v5" data-usfm="PSA.91.5"><span class="content"> </span></span><span class="verse v6" data-usfm="PSA.91.6"><span class="label">6</span><span class="content">අඳුරේ සැරිසරන වසංගතයට වත්, මද්දහනේ වනසාලන පීඩාවට වත්, ඔබ බිය නොවන්නෙහි ය.</span></span> 
     </div> 
     <div class="q"> <span class="verse v6" data-usfm="PSA.91.6"><span class="content"> </span></span><span class="verse v7" data-usfm="PSA.91.7"><span class="label">7</span><span class="content">දහසක් ඔබේ වම් පසින් ද දස දහසක් ඔබේ දකුණු පසින් ද වැටෙන්නෝ ය.</span></span> 
     </div> 
     <div class="q2"> <span class="verse v7" data-usfm="PSA.91.7"><span class="content">එහෙත්, පීඩාවක් ඔබට නම් ඇති නොවන්නේ ය.</span></span> 
     </div> 
     <div class="q"> <span class="verse v7" data-usfm="PSA.91.7"><span class="content"> </span></span><span class="verse v8" data-usfm="PSA.91.8"><span class="label">8</span><span class="content">ඔබේ ම දෙනෙතින් මේ සියල්ල ඔබ දකින්නෙහි ය.</span></span> 
     </div> 
     <div class="q2"> <span class="verse v8" data-usfm="PSA.91.8"><span class="content">දුදනන්ට වන දඬුවම ඔබ නරඹන්නෙහි ය.</span></span> 
     </div> 
     <div class="q"> <span class="verse v8" data-usfm="PSA.91.8"><span class="content"> </span></span><span class="verse v9" data-usfm="PSA.91.9"><span class="label">9</span><span class="content">ඔබ, සමිඳාණන් තුළ ඔබේ රැකවරණය තැබුවෙහි ය.</span></span> 
     </div> 
     <div class="q2"> <span class="verse v9" data-usfm="PSA.91.9"><span class="content">පරමෝත්තමයාණන් ඔබේ වාසභවනය කරගත්තෙහි ය.</span></span> 
     </div> 
     <div class="q"> <span class="verse v9" data-usfm="PSA.91.9"><span class="content"> </span></span><span class="verse v10" data-usfm="PSA.91.10"><span class="label">10</span><span class="content">එවිට ඔබට කිසි උවදුරක් නොවන්නේ ය;</span></span> 
     </div> 
     <div class="q2"> <span class="verse v10" data-usfm="PSA.91.10"><span class="content">ඔබේ නිවෙසට කිසියම් වසංගතයක් ළං නොවන්නේ ය.</span></span> 
     </div> 
     <div class="q"> <span class="verse v10" data-usfm="PSA.91.10"><span class="content"> </span></span><span class="verse v11" data-usfm="PSA.91.11"><span class="label">11</span><span class="content"> </span><span class="content">ඔබ ගන්න සෑම පියවරක දී ඔබ රක්නා පිණිස, එතුමාණෝ සිය දූතයන්ට අණ දෙන සේක.</span></span> 
     </div> 
     <div class="q"> <span class="verse v11" data-usfm="PSA.91.11"><span class="content"> </span></span><span class="verse v12" data-usfm="PSA.91.12"><span class="label">12</span><span class="content"> </span><span class="content">ඔබ දෙපා, ගල්වල නොහැප්පෙන පිණිස, ඔව්හු සිය’තින් ඔබ උසුලාගන්නෝ ය.</span></span> 
     </div> 
     <div class="q"> <span class="verse v12" data-usfm="PSA.91.12"><span class="content"> </span></span><span class="verse v13" data-usfm="PSA.91.13"><span class="label">13</span><span class="content"> </span><span class="content">ඔබ, සිංහයෙකු වුවත්, සර්පයෙකු වුවත් පාගන්නෙහි ය;</span></span> 
     </div> 
     <div class="q2"> <span class="verse v13" data-usfm="PSA.91.13"><span class="content">ඔබ කේශර සිංහයෙකු වුවත්, මකරෙකු වුවත් පාගා දමන්නෙහි ය.</span></span> 
     </div> 
     <div class="q"> <span class="verse v13" data-usfm="PSA.91.13"><span class="content"> </span></span><span class="verse v14" data-usfm="PSA.91.14"><span class="label">14</span><span class="content">සමිඳාණෝ මෙසේ වදාරන සේක:</span></span> 
     </div> 
     <div class="q2"> <span class="verse v14" data-usfm="PSA.91.14"><span class="content">“ඔහු මට ප්‍රේම කරන්නේ නම්, මම ඔහුට විමුක්තිය දෙන්නෙමි.</span></span> 
     </div> 
     <div class="q2"> <span class="verse v14" data-usfm="PSA.91.14"><span class="content">ඔහු මාගේ නාමය පිළිගන්නේ නම්, මම ඔහු රැකගන්නෙමි.</span></span> 
     </div> 
     <div class="q"> <span class="verse v14" data-usfm="PSA.91.14"><span class="content"> </span></span><span class="verse v15" data-usfm="PSA.91.15"><span class="label">15</span><span class="content">ඔහු මට අයැදින්නේ නම්, මම පිළිතුරු දෙන්නෙමි.</span></span> 
     </div> 
     <div class="q2"> <span class="verse v15" data-usfm="PSA.91.15"><span class="content">දුකේ දී ඔහු සමඟ සිට ඔහු මුදා මම ඔහුට ගරු කරන්නෙමි.</span></span> 
     </div> 
     <div class="q"> <span class="verse v15" data-usfm="PSA.91.15"><span class="content"> </span></span><span class="verse v16" data-usfm="PSA.91.16"><span class="label">16</span><span class="content">දිගායු දී ඔහු සතුටු කරන්නෙමි.</span></span> 
     </div> 
     <div class="q2"> <span class="verse v16" data-usfm="PSA.91.16"><span class="content">මාගේ ගැළවීම මම ඔහුට සපුරා දක්වන්නෙමි.”</span></span> 
     </div> 
    </div> 
   </div> 
  </div>
 </body>
</html>