<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch144" data-usfm="PSA.144">  
     <div class="s1"> <span class="heading"><b>ජය දෙන සමිඳුන්ට පැසසුම්</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.144.1"><span class="label">1</span><span class="content">මාගේ පර්වතය වන සමිඳුන්ට ප්‍රශංසා වේ වා!</span></span> 
     </div> 
     <div class="q2"> <span class="verse v1" data-usfm="PSA.144.1"><span class="content">එතුමාණෝ යුද්ධයට මාගේ අත් ද සටනට මාගේ ඇඟිලි ද පුහුණු කරන සේක.</span></span> 
     </div> 
     <div class="q"> <span class="verse v1" data-usfm="PSA.144.1"><span class="content"> </span></span><span class="verse v2" data-usfm="PSA.144.2"><span class="label">2</span><span class="content">එතුමාණෝ මට කරුණා නිධානය ය;</span></span> 
     </div> 
     <div class="q2"> <span class="verse v2" data-usfm="PSA.144.2"><span class="content">මාගේ බලකොටුව ය;</span></span> 
     </div> 
     <div class="q2"> <span class="verse v2" data-usfm="PSA.144.2"><span class="content">මාගේ උස් කොටුව හා මාගේ මිදුම්කරු ය;</span></span> 
     </div> 
     <div class="q2"> <span class="verse v2" data-usfm="PSA.144.2"><span class="content">මාගේ පලිහ ය.</span></span> 
     </div> 
     <div class="q2"> <span class="verse v2" data-usfm="PSA.144.2"><span class="content">මා විශ්වාසය තබන තැනැන් වහන්සේ ය.</span></span> 
     </div> 
     <div class="q2"> <span class="verse v2" data-usfm="PSA.144.2"><span class="content">ජාතීන් මට යටත්කර දෙන්නේ එතුමාණෝ ය.</span></span> 
     </div> 
     <div class="q"> <span class="verse v2" data-usfm="PSA.144.2"><span class="content"> </span></span><span class="verse v3" data-usfm="PSA.144.3"><span class="label">3</span><span class="content"> </span><span class="content">සමිඳුනි, ඔබ, මිනිසා ගැන කල්පනා කරන්න තරම් ඔහු කවරෙක් ද?</span></span> 
     </div> 
     <div class="q2"> <span class="verse v3" data-usfm="PSA.144.3"><span class="content">මිනිසා ගැන සලකන්න තරම් ඔහු කවරෙක් ද?</span></span> 
     </div> 
     <div class="q"> <span class="verse v3" data-usfm="PSA.144.3"><span class="content"> </span></span><span class="verse v4" data-usfm="PSA.144.4"><span class="label">4</span><span class="content">මිනිසා සුළං රොදකට සමාන ය;</span></span> 
     </div> 
     <div class="q2"> <span class="verse v4" data-usfm="PSA.144.4"><span class="content">ඔහුගේ කාලය පහ වී යන හෙවණැල්ලක් වැනි ය.</span></span> 
     </div> 
     <div class="q"> <span class="verse v4" data-usfm="PSA.144.4"><span class="content"> </span></span><span class="verse v5" data-usfm="PSA.144.5"><span class="label">5</span><span class="content">සමිඳුනි, ඔබ අහස විවර කොට බැස වැඩිය මැනව.</span></span> 
     </div> 
     <div class="q2"> <span class="verse v5" data-usfm="PSA.144.5"><span class="content">කඳුවලින් දුම් නඟින පිණිස ඒවා ස්පර්ශ කළ මැනව.</span></span> 
     </div> 
     <div class="q"> <span class="verse v5" data-usfm="PSA.144.5"><span class="content"> </span></span><span class="verse v6" data-usfm="PSA.144.6"><span class="label">6</span><span class="content">විදුලිය විහිදුවා රුපුන් විසුරුවා හැරිය මැනව.</span></span> 
     </div> 
     <div class="q2"> <span class="verse v6" data-usfm="PSA.144.6"><span class="content">ඔබේ ඊතල විද ඔවුන් පලවා හැරිය මැනව.</span></span> 
     </div> 
     <div class="q"> <span class="verse v6" data-usfm="PSA.144.6"><span class="content"> </span></span><span class="verse v7" data-usfm="PSA.144.7"><span class="label">7</span><span class="content">සගලොවින් ඔබේ හස්තය දිගු කළ මැනව.</span></span> 
     </div> 
     <div class="q2"> <span class="verse v7" data-usfm="PSA.144.7"><span class="content">මහා ජල ගැල්මෙන් ද විදේශීන්ගේ අතින් ද මා බේරා මුදාගත මැනව.</span></span> 
     </div> 
     <div class="q"> <span class="verse v7" data-usfm="PSA.144.7"><span class="content"> </span></span><span class="verse v8" data-usfm="PSA.144.8"><span class="label">8</span><span class="content">ඔවුන්ගේ මුවින් නික්මෙන්නේ බොරු ය;</span></span> 
     </div> 
     <div class="q2"> <span class="verse v8" data-usfm="PSA.144.8"><span class="content">දිවුරුම් දී ඇතත් කියන්නේ බොරු ම ය.</span></span> 
     </div> 
     <div class="q"> <span class="verse v8" data-usfm="PSA.144.8"><span class="content"> </span></span><span class="verse v9" data-usfm="PSA.144.9"><span class="label">9</span><span class="content">දෙවිඳුනි, ඔබට නව ගීයක් ගයන්නෙමි.</span></span> 
     </div> 
     <div class="q2"> <span class="verse v9" data-usfm="PSA.144.9"><span class="content">තත් දසයේ වීණාව ගෙන ඔබට පසස් ගී ගයන්නෙමි.</span></span> 
     </div> 
     <div class="q"> <span class="verse v9" data-usfm="PSA.144.9"><span class="content"> </span></span><span class="verse v10" data-usfm="PSA.144.10"><span class="label">10</span><span class="content">රජුන්ට ජය දෙන්නේත්, ඔබේ මෙහෙකරු දාවිත් රුදුරු කඩුවෙන් මුදාගන්නේත් ඔබ ය.</span></span> 
     </div> 
     <div class="q"> <span class="verse v10" data-usfm="PSA.144.10"><span class="content"> </span></span><span class="verse v11" data-usfm="PSA.144.11"><span class="label">11</span><span class="content">විදේශීන්ගේ අතින් මා බේරා මුදාගත මැනව.</span></span> 
     </div> 
     <div class="q2"> <span class="verse v11" data-usfm="PSA.144.11"><span class="content">ඔවුන්ගේ මුවින් නික්මෙන්නේ බොරු ය;</span></span> 
     </div> 
     <div class="q2"> <span class="verse v11" data-usfm="PSA.144.11"><span class="content">ඔවුන් දිවුරුම් දී ඇතත් කියන්නේ බොරු ම ය.</span></span> 
     </div> 
     <div class="q"> <span class="verse v11" data-usfm="PSA.144.11"><span class="content"> </span></span><span class="verse v12" data-usfm="PSA.144.12"><span class="label">12</span><span class="content">තරුණ වියේ සිටින අපේ පුත්‍රයෝ වැඩුණු පැළ මෙන් වෙත් වා!</span></span> 
     </div> 
     <div class="q2"> <span class="verse v12" data-usfm="PSA.144.12"><span class="content">අපේ දූවරු මාලිගාවල කැටයම් කරන ලද මනහර කණු මෙන් වෙත් වා!</span></span> 
     </div> 
     <div class="q"> <span class="verse v12" data-usfm="PSA.144.12"><span class="content"> </span></span><span class="verse v13" data-usfm="PSA.144.13"><span class="label">13</span><span class="content">අපේ ගබඩා සියලු ආකාර ධනයෙන් පිරේ වා!</span></span> 
     </div> 
     <div class="q2"> <span class="verse v13" data-usfm="PSA.144.13"><span class="content">අපේ කෙත්වල බැටළුවෝ දහස් ගණන්, දස දහස් ගණන් බිහි කරත් වා!</span></span> 
     </div> 
     <div class="q"> <span class="verse v13" data-usfm="PSA.144.13"><span class="content"> </span></span><span class="verse v14" data-usfm="PSA.144.14"><span class="label">14</span><span class="content">අපේ ගවදෙන්නු ගැබ් ගැනීමට ශක්ති සම්පන්න වෙත් වා!</span></span> 
     </div> 
     <div class="q2"> <span class="verse v14" data-usfm="PSA.144.14"><span class="content">ගබ්සා වීමක් වත්, අකලට ඉපදීමක් වත් නො වේ වා!</span></span> 
     </div> 
     <div class="q2"> <span class="verse v14" data-usfm="PSA.144.14"><span class="content">අපේ වීදිවල විලාප හැඬීම් නො වේ වා!</span></span> 
     </div> 
     <div class="q"> <span class="verse v14" data-usfm="PSA.144.14"><span class="content"> </span></span><span class="verse v15" data-usfm="PSA.144.15"><span class="label">15</span><span class="content">මෙයාකාර ආසිරි ලත් සෙනඟ වාසනාවන්ත ය.</span></span> 
     </div> 
     <div class="q2"> <span class="verse v15" data-usfm="PSA.144.15"><span class="content">සමිඳාණෝ තම දෙවිඳාණෝ යැයි පිළිගත් සෙනඟ වාසනාවන්ත ය.</span></span> 
     </div> 
    </div> 
   </div> 
  </div>
 </body>
</html>