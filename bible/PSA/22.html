<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch22" data-usfm="PSA.22">  
     <div class="s1"> <span class="heading"><b>සන්තාපය හා ප්‍රශස්ති</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.22.1"><span class="label">1</span><span class="content"> </span><span class="content">මාගේ දෙවියෙනි, මාගේ දෙවියෙනි, ඔබ මා අත්හැරියේ මන් ද?</span></span> 
     </div> 
     <div class="q2"> <span class="verse v1" data-usfm="PSA.22.1"><span class="content">මට පිහිට නොවී මාගේ යාදිනිවලින් ඈත් ව සිටින්නේ මන් ද?</span></span> 
     </div> 
     <div class="q"> <span class="verse v1" data-usfm="PSA.22.1"><span class="content"> </span></span><span class="verse v2" data-usfm="PSA.22.2"><span class="label">2</span><span class="content">මාගේ දෙවියෙනි, දවාලෙහි මම ඔබට හඬගසමි;</span></span> 
     </div> 
     <div class="q2"> <span class="verse v2" data-usfm="PSA.22.2"><span class="content">පිළිතුරක් නැත;</span></span> 
     </div> 
     <div class="q2"> <span class="verse v2" data-usfm="PSA.22.2"><span class="content">රාත්‍රියේදීත් හඬගසමි;</span></span> 
     </div> 
     <div class="q2"> <span class="verse v2" data-usfm="PSA.22.2"><span class="content">ඉස්පාසුවක් නැත.</span></span> 
     </div> 
     <div class="q"> <span class="verse v2" data-usfm="PSA.22.2"><span class="content"> </span></span><span class="verse v3" data-usfm="PSA.22.3"><span class="label">3</span><span class="content">ඉශ්රායෙල් ජනතාවගේ ප්‍රශස්ති ගීත මැද වැඩ වසන සුවිශුද්ධවරයාණෝ ඔබ ම ය.</span></span> 
     </div> 
     <div class="q"> <span class="verse v3" data-usfm="PSA.22.3"><span class="content"> </span></span><span class="verse v4" data-usfm="PSA.22.4"><span class="label">4</span><span class="content">අපේ මුතුන්මිත්තෝ ඔබ අදහා, ඔබ සරණ සොයා ගියෝ ය.</span></span> 
     </div> 
     <div class="q2"> <span class="verse v4" data-usfm="PSA.22.4"><span class="content">ඔබ ඔවුන්ට මිදුම දුන් සේක.</span></span> 
     </div> 
     <div class="q"> <span class="verse v4" data-usfm="PSA.22.4"><span class="content"> </span></span><span class="verse v5" data-usfm="PSA.22.5"><span class="label">5</span><span class="content">ඔව්හු ඔබට යැදුම් කළහ;</span></span> 
     </div> 
     <div class="q2"> <span class="verse v5" data-usfm="PSA.22.5"><span class="content">මුදනු ලැබුවෝ ය.</span></span> 
     </div> 
     <div class="q2"> <span class="verse v5" data-usfm="PSA.22.5"><span class="content">ඔබ මත විශ්වාසය තැබූ හ;</span></span> 
     </div> 
     <div class="q2"> <span class="verse v5" data-usfm="PSA.22.5"><span class="content">ලජ්ජා නොවූවෝ ය.</span></span> 
     </div> 
     <div class="q"> <span class="verse v5" data-usfm="PSA.22.5"><span class="content"> </span></span><span class="verse v6" data-usfm="PSA.22.6"><span class="label">6</span><span class="content">අනේ!</span></span> 
     </div> 
     <div class="q2"> <span class="verse v6" data-usfm="PSA.22.6"><span class="content">මම මිනිසෙක් නොව නර පණුවෙකි;</span></span> 
     </div> 
     <div class="q2"> <span class="verse v6" data-usfm="PSA.22.6"><span class="content">මිනිසුන් අතර නීචයෙකි.</span></span> 
     </div> 
     <div class="q2"> <span class="verse v6" data-usfm="PSA.22.6"><span class="content">ඔව්හු මෙමා හෙළා දකිති.</span></span> 
     </div> 
     <div class="q"> <span class="verse v6" data-usfm="PSA.22.6"><span class="content"> </span></span><span class="verse v7" data-usfm="PSA.22.7"><span class="label">7</span><span class="content"> </span><span class="content">සියල්ලෝ මා දෙස බලා, කවටකම් කරති;</span></span> 
     </div> 
     <div class="q2"> <span class="verse v7" data-usfm="PSA.22.7"><span class="content">දත නියවා, හිස වනා මෙසේ කියති:</span></span> 
     </div> 
     <div class="q"> <span class="verse v7" data-usfm="PSA.22.7"><span class="content"> </span></span><span class="verse v8" data-usfm="PSA.22.8"><span class="label">8</span><span class="content"> </span><span class="content">“සමිඳුන්ට ඔහු බාර විණි, එතුමන් ඔහු ගළවා නොගන්නේ මන් ද?</span></span> 
     </div> 
     <div class="q2"> <span class="verse v8" data-usfm="PSA.22.8"><span class="content">සමිඳුන්ට ඔහු ප්‍රිය මනාප විණි, එතුමන් ඔහු මුදා නොගන්නේ මන් ද?”</span></span> 
     </div> 
     <div class="q"> <span class="verse v8" data-usfm="PSA.22.8"><span class="content"> </span></span><span class="verse v9" data-usfm="PSA.22.9"><span class="label">9</span><span class="content">මව් කුසයෙන් මා බිහි කළ, මවගේ ළයෙහි මා සැතපූ උතුමාණෝ ඔබ නොවන සේක් ද?</span></span> 
     </div> 
     <div class="q"> <span class="verse v9" data-usfm="PSA.22.9"><span class="content"> </span></span><span class="verse v10" data-usfm="PSA.22.10"><span class="label">10</span><span class="content">මව් කුස හොත් අවදියේ සිට, උපත ලැබූ දිනයේ සිට මා රැකගත් දෙවිඳාණෝ ඔබ ය.</span></span> 
     </div> 
     <div class="q"> <span class="verse v10" data-usfm="PSA.22.10"><span class="content"> </span></span><span class="verse v11" data-usfm="PSA.22.11"><span class="label">11</span><span class="content">දුක් කරදර ළඟ ළඟ ඇත.</span></span> 
     </div> 
     <div class="q2"> <span class="verse v11" data-usfm="PSA.22.11"><span class="content">ම වෙතින් ඈත් ව නොගිය මැනව.</span></span> 
     </div> 
     <div class="q2"> <span class="verse v11" data-usfm="PSA.22.11"><span class="content">අන් සරණක් මට නැත.</span></span> 
     </div> 
     <div class="q"> <span class="verse v11" data-usfm="PSA.22.11"><span class="content"> </span></span><span class="verse v12" data-usfm="PSA.22.12"><span class="label">12</span><span class="content">මාගේ සතුරෝ ගොන් රැළක් මෙන් මා වටකර සිටිති.</span></span> 
     </div> 
     <div class="q2"> <span class="verse v12" data-usfm="PSA.22.12"><span class="content">බාෂාන්හි කුළු හරකුන් මෙන් මා වටලා සිටිති.</span></span> 
     </div> 
     <div class="q"> <span class="verse v12" data-usfm="PSA.22.12"><span class="content"> </span></span><span class="verse v13" data-usfm="PSA.22.13"><span class="label">13</span><span class="content">ගොදුරු කකා ගොරවන සිංහයන් මෙන් කට අයා,</span></span> 
     </div> 
     <div class="q2"> <span class="verse v13" data-usfm="PSA.22.13"><span class="content">ඔව්හු මා දෙස බලා සිටිති.</span></span> 
     </div> 
     <div class="q"> <span class="verse v13" data-usfm="PSA.22.13"><span class="content"> </span></span><span class="verse v14" data-usfm="PSA.22.14"><span class="label">14</span><span class="content">මම බිම ඉහිරුණ වතුර වැනි ය.</span></span> 
     </div> 
     <div class="q2"> <span class="verse v14" data-usfm="PSA.22.14"><span class="content">මාගේ ඇඟ කටු හන්දිවලින් වෙන් වී ඇත.</span></span> 
     </div> 
     <div class="q2"> <span class="verse v14" data-usfm="PSA.22.14"><span class="content">මසිත මා තුළ උණු වී ගිය ඉටි පිඬක් වැනි ය.</span></span> 
     </div> 
     <div class="q"> <span class="verse v14" data-usfm="PSA.22.14"><span class="content"> </span></span><span class="verse v15" data-usfm="PSA.22.15"><span class="label">15</span><span class="content">මාගේ උගුර කැබිලිත්තක් මෙන් වියළී තිබේ.</span></span> 
     </div> 
     <div class="q2"> <span class="verse v15" data-usfm="PSA.22.15"><span class="content">මාගේ දිව ද උඩුතල්ලේ ඇලී ඇත.</span></span> 
     </div> 
     <div class="q2"> <span class="verse v15" data-usfm="PSA.22.15"><span class="content">ඔබ මා මළ කෙනෙකු මෙන් පසට භාර දී ඇත.</span></span> 
     </div> 
     <div class="q"> <span class="verse v15" data-usfm="PSA.22.15"><span class="content"> </span></span><span class="verse v16" data-usfm="PSA.22.16"><span class="label">16</span><span class="content">මන්ද, නපුරු මිනිස්සු බලු රැළක් මෙන් මා වටකර ගත්තෝ ය.</span></span> 
     </div> 
     <div class="q2"> <span class="verse v16" data-usfm="PSA.22.16"><span class="content">මැරවරයෝ රැළක් මා වටලා ගත්තෝ ය.</span></span> 
     </div> 
     <div class="q2"> <span class="verse v16" data-usfm="PSA.22.16"><span class="content">ඔව්හු මාගේ දෑත් දෙපා සිදුරු කළෝ ය.</span></span> 
     </div> 
     <div class="q"> <span class="verse v16" data-usfm="PSA.22.16"><span class="content"> </span></span><span class="verse v17" data-usfm="PSA.22.17"><span class="label">17</span><span class="content">මාගේ ඇටකටු ගණන් කළ හැකි තරමට පෑදී ඇත.</span></span> 
     </div> 
     <div class="q2"> <span class="verse v17" data-usfm="PSA.22.17"><span class="content">සතුරෝ මා දෙස රවා ඔරවා බලති.</span></span> 
     </div> 
     <div class="q"> <span class="verse v17" data-usfm="PSA.22.17"><span class="content"> </span></span><span class="verse v18" data-usfm="PSA.22.18"><span class="label">18</span><span class="content"> </span><span class="content">මාගේ වස්ත්‍ර තම තමන් අතර බෙදා ගනිති;</span></span> 
     </div> 
     <div class="q2"> <span class="verse v18" data-usfm="PSA.22.18"><span class="content">මාගේ සළුව ගැනීමට දාදු දමති.</span></span> 
     </div> 
     <div class="q"> <span class="verse v18" data-usfm="PSA.22.18"><span class="content"> </span></span><span class="verse v19" data-usfm="PSA.22.19"><span class="label">19</span><span class="content">හිමි තුමාණෙනි, මා හැර දමා ඈත් නොවනු මැනව;</span></span> 
     </div> 
     <div class="q2"> <span class="verse v19" data-usfm="PSA.22.19"><span class="content">මාගේ බලය වන ඔබ මට පිහිට වන්නට කඩිනම් වුව මැනව.</span></span> 
     </div> 
     <div class="q"> <span class="verse v19" data-usfm="PSA.22.19"><span class="content"> </span></span><span class="verse v20" data-usfm="PSA.22.20"><span class="label">20</span><span class="content">කඩුවෙන් මා මිදුව මැනව;</span></span> 
     </div> 
     <div class="q2"> <span class="verse v20" data-usfm="PSA.22.20"><span class="content">ඒ බල්ලන්ගේ උවදුරෙන් මා ගැළෙවුව මැනව.</span></span> 
     </div> 
     <div class="q"> <span class="verse v20" data-usfm="PSA.22.20"><span class="content"> </span></span><span class="verse v21" data-usfm="PSA.22.21"><span class="label">21</span><span class="content">සිංහ කටෙන් මා ගැළෙවුව මැනව;</span></span> 
     </div> 
     <div class="q2"> <span class="verse v21" data-usfm="PSA.22.21"><span class="content">කුළු හරකුන්ගේ අංවලට මැදි වූ මා මිදුව මැනව.</span></span> 
     </div> 
     <div class="q"> <span class="verse v21" data-usfm="PSA.22.21"><span class="content"> </span></span><span class="verse v22" data-usfm="PSA.22.22"><span class="label">22</span><span class="content"> </span><span class="content">ඔබේ නාමය මාගේ සහෝදරයන්ට ප්‍රකාශ කරන්නෙමි;</span></span> 
     </div> 
     <div class="q2"> <span class="verse v22" data-usfm="PSA.22.22"><span class="content">බැතිමතුන්ගේ සභාවේ දී ඔබට ප්‍රශංසා කරන්නෙමි.</span></span> 
     </div> 
     <div class="q"> <span class="verse v22" data-usfm="PSA.22.22"><span class="content"> </span></span><span class="verse v23" data-usfm="PSA.22.23"><span class="label">23</span><span class="content">හිමි සමිඳාණන්ට ගරුබිය ඇත්තෙනි, එතුමන් පසසන්න;</span></span> 
     </div> 
     <div class="q2"> <span class="verse v23" data-usfm="PSA.22.23"><span class="content">ජාකොබ් වංශයේ සියල්ලෙනි, එතුමන්ට ගෞරවය දෙන්න;</span></span> 
     </div> 
     <div class="q2"> <span class="verse v23" data-usfm="PSA.22.23"><span class="content">ඉශ්රායෙල් වංශයේ සියල්ලෙනි, එතුමන් ඉදිරියෙහි ගරු බියෙන් සිටින්න;</span></span> 
     </div> 
     <div class="q"> <span class="verse v23" data-usfm="PSA.22.23"><span class="content"> </span></span><span class="verse v24" data-usfm="PSA.22.24"><span class="label">24</span><span class="content">එතුමාණෝ විපතට පත් අයගේ විපතට අවමන් නොකළ සේක;</span></span> 
     </div> 
     <div class="q2"> <span class="verse v24" data-usfm="PSA.22.24"><span class="content">එය පිළිකුල් කොට නොසිතූ සේක;</span></span> 
     </div> 
     <div class="q2"> <span class="verse v24" data-usfm="PSA.22.24"><span class="content">ඔහු කෙරෙන් සිය මුහුණ අහකට හරවා නොගත් සේක;</span></span> 
     </div> 
     <div class="q2"> <span class="verse v24" data-usfm="PSA.22.24"><span class="content">ඔහු හඬගැසූ කල එතුමාණෝ සවන් දුන් සේක.</span></span> 
     </div> 
     <div class="q"> <span class="verse v24" data-usfm="PSA.22.24"><span class="content"> </span></span><span class="verse v25" data-usfm="PSA.22.25"><span class="label">25</span><span class="content">මහා සභාවේ මාගේ ප්‍රශංසාවේ තේමාව ඔබ ය.</span></span> 
     </div> 
     <div class="q2"> <span class="verse v25" data-usfm="PSA.22.25"><span class="content">එතුමන්ට ගරුබිය ඇති අය අබිමුව මාගේ භාර ඉටු කරන්නෙමි.</span></span> 
     </div> 
     <div class="q"> <span class="verse v25" data-usfm="PSA.22.25"><span class="content"> </span></span><span class="verse v26" data-usfm="PSA.22.26"><span class="label">26</span><span class="content">දුගී දුප්පත් අය කා බී තෘප්තිමත් වන්නෝ ය;</span></span> 
     </div> 
     <div class="q2"> <span class="verse v26" data-usfm="PSA.22.26"><span class="content">හිමි තුමන් සොයන්නෝ එතුමන්ට ගී පසස් නඟන්නෝ ය.</span></span> 
     </div> 
     <div class="q2"> <span class="verse v26" data-usfm="PSA.22.26"><span class="content">ඔව්හු සදහට ම සෞභාග්‍යය ලබත් වා!</span></span> 
     </div> 
     <div class="q"> <span class="verse v26" data-usfm="PSA.22.26"><span class="content"> </span></span><span class="verse v27" data-usfm="PSA.22.27"><span class="label">27</span><span class="content">මහ පොළොවේ සතර දිගින් ජනයෝ සමිඳුන් සමරමින් එතුමන් වෙත හැරී එති.</span></span> 
     </div> 
     <div class="q2"> <span class="verse v27" data-usfm="PSA.22.27"><span class="content">සකල ලෝක වාසීහු ඔබ අබිමුව වැඳ වැටෙති.</span></span> 
     </div> 
     <div class="q"> <span class="verse v27" data-usfm="PSA.22.27"><span class="content"> </span></span><span class="verse v28" data-usfm="PSA.22.28"><span class="label">28</span><span class="content">මන්ද, සමිඳාණෝ රජිඳාණෝ ය, ජාතීන්ගේ පාලකයාණෝ ය.</span></span> 
     </div> 
     <div class="q"> <span class="verse v28" data-usfm="PSA.22.28"><span class="content"> </span></span><span class="verse v29" data-usfm="PSA.22.29"><span class="label">29</span><span class="content">පොළොවෙහි උඩඟු අය එතුමන්ට වැඳ වැටෙනු ඇත;</span></span> 
     </div> 
     <div class="q2"> <span class="verse v29" data-usfm="PSA.22.29"><span class="content">පොළොවේ මැරෙන සුලු අය එතුමන් නමදිනු ඇත.</span></span> 
     </div> 
     <div class="q"> <span class="verse v29" data-usfm="PSA.22.29"><span class="content"> </span></span><span class="verse v30" data-usfm="PSA.22.30"><span class="label">30</span><span class="content">මාගේ වංශය එතුමන්ට මෙහෙ කරනු ඇත;</span></span> 
     </div> 
     <div class="q2"> <span class="verse v30" data-usfm="PSA.22.30"><span class="content">මතු පරම්පරාවලට සමිඳුන් පිළිබඳ මෙපුවත කියනු ඇත.</span></span> 
     </div> 
     <div class="q"> <span class="verse v30" data-usfm="PSA.22.30"><span class="content"> </span></span><span class="verse v31" data-usfm="PSA.22.31"><span class="label">31</span><span class="content">“එතුමාණෝ මෙසේ කළ සේකැ”යි කියමින්, ඔව්හු මතු ඇති වන පරම්පරාවලට එතුමන්ගේ දැහැමි ක්‍රියා පවසනු ඇත.</span></span> 
     </div> 
    </div> 
   </div> 
  </div>
 </body>
</html>