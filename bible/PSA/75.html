<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch75" data-usfm="PSA.75">  
     <div class="s1"> <span class="heading"><b>ප්‍රශංසාවේ සහ විනිශ්චයයේ ගීතය</b></span> 
     </div> 
     <div class="cd"> <span class="heading"><b>ආසාප්ගේ කාව්‍යයකි. ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.75.1"><span class="label">1</span><span class="content">දෙවිඳුනි, අපි ඔබට තුති කරමු;</span></span> 
     </div> 
     <div class="q2"> <span class="verse v1" data-usfm="PSA.75.1"><span class="content">ඔබේ ප්‍රබල ක්‍රියා ප්‍රකාශ කරමු;</span></span> 
     </div> 
     <div class="q2"> <span class="verse v1" data-usfm="PSA.75.1"><span class="content">ඔබේ නාමයට අයැද තුති කරමු.</span></span> 
     </div> 
     <div class="q"> <span class="verse v1" data-usfm="PSA.75.1"><span class="content"> </span></span><span class="verse v2" data-usfm="PSA.75.2"><span class="label">2</span><span class="content">දෙවි තුමාණෝ මෙසේ වදාරන සේක:</span></span> 
     </div> 
     <div class="q2"> <span class="verse v2" data-usfm="PSA.75.2"><span class="content">“විනිශ්චය කරන කාලය මා නියමකර ඇත.</span></span> 
     </div> 
     <div class="q2"> <span class="verse v2" data-usfm="PSA.75.2"><span class="content">එවිට මම යුක්තිසහගත ව විනිශ්චය කරන්නෙමි.</span></span> 
     </div> 
     <div class="q"> <span class="verse v2" data-usfm="PSA.75.2"><span class="content"> </span></span><span class="verse v3" data-usfm="PSA.75.3"><span class="label">3</span><span class="content">පොළොවත්, එහි සියලු වැසියෝත් කම්පා වන්නෝ ය.</span></span> 
     </div> 
     <div class="q2"> <span class="verse v3" data-usfm="PSA.75.3"><span class="content">එසේ වුවත්, පොළොවේ කණු සවිමත් ව තබන්නේ මම ය.”</span></span> 
     </div> 
     <div class="q"> <span class="verse v3" data-usfm="PSA.75.3"><span class="content"> </span></span><span class="verse v4" data-usfm="PSA.75.4"><span class="label">4</span><span class="content">මම මෙසේ කියමි:</span></span> 
     </div> 
     <div class="q2"> <span class="verse v4" data-usfm="PSA.75.4"><span class="content">“පාරට්ටු කරන්නෙනි, පාරට්ටු නවතාලන්න;</span></span> 
     </div> 
     <div class="q2"> <span class="verse v4" data-usfm="PSA.75.4"><span class="content">දුදනෙනි, අහංකාරකමින් උදම් නොවන්න;</span></span> 
     </div> 
     <div class="q"> <span class="verse v4" data-usfm="PSA.75.4"><span class="content"> </span></span><span class="verse v5" data-usfm="PSA.75.5"><span class="label">5</span><span class="content">මහෝත්තමයාණන්ට විරුද්ධ ව අහංකාර නොවන්න;</span></span> 
     </div> 
     <div class="q2"> <span class="verse v5" data-usfm="PSA.75.5"><span class="content">මැවුම්කරුන් හට විරුද්ධ ව උඩඟුවෙන් කතා නොකරන්න.</span></span> 
     </div> 
     <div class="q"> <span class="verse v5" data-usfm="PSA.75.5"><span class="content"> </span></span><span class="verse v6" data-usfm="PSA.75.6"><span class="label">6</span><span class="content">පෙර අපර දෙදිගින් හෝ උතුරු දකුණු දෙදිගින් හෝ විනිශ්චය නොවන්නේ ය, එය නොඑන්නේ ය.</span></span> 
     </div> 
     <div class="q"> <span class="verse v6" data-usfm="PSA.75.6"><span class="content"> </span></span><span class="verse v7" data-usfm="PSA.75.7"><span class="label">7</span><span class="content">එහෙත්, විනිශ්චය පැමිණෙන්නේ දෙවිඳුන්ගෙන් ය.</span></span> 
     </div> 
     <div class="q2"> <span class="verse v7" data-usfm="PSA.75.7"><span class="content">කෙනෙකු පහතට හෙළන්නේ ද කෙනෙකු ඉහළට ඔසවන්නේ ද</span></span> 
     </div> 
     <div class="q2"> <span class="verse v7" data-usfm="PSA.75.7"><span class="content">උන් වහන්සේ ම ය.</span></span> 
     </div> 
     <div class="q"> <span class="verse v7" data-usfm="PSA.75.7"><span class="content"> </span></span><span class="verse v8" data-usfm="PSA.75.8"><span class="label">8</span><span class="content">සමිඳුන් අතෙහි කුසලානකි;</span></span> 
     </div> 
     <div class="q2"> <span class="verse v8" data-usfm="PSA.75.8"><span class="content">කෝපයෙන් පැසුණු මිදි රසින් එය පිරී ඇත.</span></span> 
     </div> 
     <div class="q2"> <span class="verse v8" data-usfm="PSA.75.8"><span class="content">එතුමාණෝ එයින් බිඳක් වත්කරන සේක.</span></span> 
     </div> 
     <div class="q2"> <span class="verse v8" data-usfm="PSA.75.8"><span class="content">මිහි පිට දුදනෝ එහි අන්තිම බිඳ දක්වා ම බොන්නෝ ය.</span></span> 
     </div> 
     <div class="q"> <span class="verse v8" data-usfm="PSA.75.8"><span class="content"> </span></span><span class="verse v9" data-usfm="PSA.75.9"><span class="label">9</span><span class="content">මම සදහට ම ජාකොබ්ගේ දෙවිඳුන් පසසන්නෙමි;</span></span> 
     </div> 
     <div class="q2"> <span class="verse v9" data-usfm="PSA.75.9"><span class="content">එතුමන් හට සදහට ම ගී ගයන්නෙමි.</span></span> 
     </div> 
     <div class="q"> <span class="verse v9" data-usfm="PSA.75.9"><span class="content"> </span></span><span class="verse v10" data-usfm="PSA.75.10"><span class="label">10</span><span class="content">දුදනන්ගේ ඔද මම බිඳ ලන්නෙමි.</span></span> 
     </div> 
     <div class="q2"> <span class="verse v10" data-usfm="PSA.75.10"><span class="content">එහෙත්, සුදනන්ගේ බලය ඔසවනු ලබන්නේ ය.”</span></span> 
     </div> 
    </div> 
   </div> 
  </div>
 </body>
</html>