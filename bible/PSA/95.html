<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch95" data-usfm="PSA.95">  
     <div class="s1"> <span class="heading"><b>දෙවිඳුන් නැමදීමේ ගීයක්</b></span> 
     </div> 
     <div class="p"> <span class="content"> </span><span class="verse v1" data-usfm="PSA.95.1"><span class="label">1</span><span class="content">එන්න, සමිඳුන් හට ප්‍රීති ප්‍රමෝදයෙන් ගායනා කරමු;</span></span> 
     </div> 
     <div class="q2"> <span class="verse v1" data-usfm="PSA.95.1"><span class="content">අප මිදූ පර්වතයාණන් හට සාදු හඬ නඟා තුති ගී ගයමු.</span></span> 
     </div> 
     <div class="q"> <span class="verse v1" data-usfm="PSA.95.1"><span class="content"> </span></span><span class="verse v2" data-usfm="PSA.95.2"><span class="label">2</span><span class="content">තුති ගී ගයා එතුමන් අබිමුවට ගමන් කරමු;</span></span> 
     </div> 
     <div class="q2"> <span class="verse v2" data-usfm="PSA.95.2"><span class="content">එතුමන් හට ජය මංගල ගී ගයමු.</span></span> 
     </div> 
     <div class="q"> <span class="verse v2" data-usfm="PSA.95.2"><span class="content"> </span></span><span class="verse v3" data-usfm="PSA.95.3"><span class="label">3</span><span class="content">මන්ද, සමිඳාණෝ, බලසම්පන්න දෙවිඳාණෝ වන සේක;</span></span> 
     </div> 
     <div class="q2"> <span class="verse v3" data-usfm="PSA.95.3"><span class="content">උතුම් දේවාතිදෙවිඳාණෝ වන සේක.</span></span> 
     </div> 
     <div class="q"> <span class="verse v3" data-usfm="PSA.95.3"><span class="content"> </span></span><span class="verse v4" data-usfm="PSA.95.4"><span class="label">4</span><span class="content">මිහිතල ගැඹුරු තැන් එතුමන් අතෙහි ය;</span></span> 
     </div> 
     <div class="q2"> <span class="verse v4" data-usfm="PSA.95.4"><span class="content">කඳු ශිඛර එතුමන්ගේ ය.</span></span> 
     </div> 
     <div class="q"> <span class="verse v4" data-usfm="PSA.95.4"><span class="content"> </span></span><span class="verse v5" data-usfm="PSA.95.5"><span class="label">5</span><span class="content">එතුමාණන් මුහුද සෑදූ බැවින් එය එතුමාණන්ගේ ය;</span></span> 
     </div> 
     <div class="q2"> <span class="verse v5" data-usfm="PSA.95.5"><span class="content">එතුමන් වියළි බිම් ද සෑදූ බැවින් එය ද එතුමන්ගේ ය.</span></span> 
     </div> 
     <div class="q"> <span class="verse v5" data-usfm="PSA.95.5"><span class="content"> </span></span><span class="verse v6" data-usfm="PSA.95.6"><span class="label">6</span><span class="content">එන්න, හිස නමා එතුමන් හට නමස්කාර කරමු;</span></span> 
     </div> 
     <div class="q2"> <span class="verse v6" data-usfm="PSA.95.6"><span class="content">අප මැවූ සමිඳුන් අබිමුව දණින් වැටෙමු.</span></span> 
     </div> 
     <div class="q"> <span class="verse v6" data-usfm="PSA.95.6"><span class="content"> </span></span><span class="verse v7" data-usfm="PSA.95.7"><span class="label">7</span><span class="content"> </span><span class="content"> </span><span class="content">එතුමාණෝ අපේ දෙවිඳාණෝ ය.</span></span> 
     </div> 
     <div class="q2"> <span class="verse v7" data-usfm="PSA.95.7"><span class="content">අපි එතුමන්ගේ සෙනඟ ය;</span></span> 
     </div> 
     <div class="q2"> <span class="verse v7" data-usfm="PSA.95.7"><span class="content">එතුමාණන් පෝෂණය කරන බැටළුවෝ ය.</span></span> 
     </div> 
     <div class="q2"> <span class="verse v7" data-usfm="PSA.95.7"><span class="content">එතුමාණන් පවසන දේට සවන් දුන්නොත් යහපත!</span></span> 
     </div> 
     <div class="q"> <span class="verse v7" data-usfm="PSA.95.7"><span class="content"> </span></span><span class="verse v8" data-usfm="PSA.95.8"><span class="label">8</span><span class="content"> </span><span class="content">“පාළුකරයේ මස්සා නම් ස්ථානයේ සිටි දවසේ දී මෙන් ද මෙරිබා නම් ස්ථානයේ දී මෙන් ද ඔබේ සිත් දැඩි කර නොගන්න.</span></span> 
     </div> 
     <div class="q"> <span class="verse v8" data-usfm="PSA.95.8"><span class="content"> </span></span><span class="verse v9" data-usfm="PSA.95.9"><span class="label">9</span><span class="content">එහි දී ඔබේ ආදි පියවරු මා පරීක්ෂා කළෝ ය.</span></span> 
     </div> 
     <div class="q2"> <span class="verse v9" data-usfm="PSA.95.9"><span class="content">මාගේ ක්‍රියා දැක දැකත් මට අභියෝග කළෝ ය.</span></span> 
     </div> 
     <div class="q"> <span class="verse v9" data-usfm="PSA.95.9"><span class="content"> </span></span><span class="verse v10" data-usfm="PSA.95.10"><span class="label">10</span><span class="content">සතළිස් වසරක් මම ඒ පරපුර පිළිකුල් කෙළෙමි:</span></span> 
     </div> 
     <div class="q2"> <span class="verse v10" data-usfm="PSA.95.10"><span class="content">‘ඔව්හු වනාහි සිත් නොමඟට හරවා ගෙන යන මාගේ මාර්ගය නොදත් ජනතාවකි.</span></span> 
     </div> 
     <div class="q"> <span class="verse v10" data-usfm="PSA.95.10"><span class="content"> </span></span><span class="verse v11" data-usfm="PSA.95.11"><span class="label">11</span><span class="content"> </span><span class="content">කවදාවත් ඔව්හු මා දෙන රටට ඇතුළු නොවන්නෝ ය’යි මම උදහසින් කිපී දිවුරුම් දුන්නෙමි.”</span></span> 
     </div> 
    </div> 
   </div> 
  </div>
 </body>
</html>