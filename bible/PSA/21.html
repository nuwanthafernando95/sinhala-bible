<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPSA"> 
    <div class="chapter ch21" data-usfm="PSA.21">  
     <div class="s1"> <span class="heading"><b>විජයශ්‍රීය ගැන ප්‍රශංසා</b></span> 
     </div> 
     <div class="cd"> <span class="heading"><b>දාවිත්ගේ ගීතයකි.</b></span> 
     </div> 
     <div class="p"> <span class="content"> </span><span class="verse v1" data-usfm="PSA.21.1"><span class="label">1</span><span class="content">සමිඳුනි, ඔබේ බල පැරකුම් ගැන රජ තෙමේ උදන් අනයි;</span></span> 
     </div> 
     <div class="q2"> <span class="verse v1" data-usfm="PSA.21.1"><span class="content">ඔබ දුන් විමුක්තිය ගැන ඔහු කොතරම් ප්‍රමෝද වන්නේ ද!</span></span> 
     </div> 
     <div class="q"> <span class="verse v1" data-usfm="PSA.21.1"><span class="content"> </span></span><span class="verse v2" data-usfm="PSA.21.2"><span class="label">2</span><span class="content">ඔබ ඔහුගේ මන දොළ පුරවා ලූ සේක;</span></span> 
     </div> 
     <div class="q2"> <span class="verse v2" data-usfm="PSA.21.2"><span class="content">ඔහුගේ යාදිනි නොපිරිහෙළා ඉටු කළ සේක.</span></span> 
     </div> 
     <div class="q"> <span class="verse v2" data-usfm="PSA.21.2"><span class="content"> </span></span><span class="verse v3" data-usfm="PSA.21.3"><span class="label">3</span><span class="content">ඔබ සැප සම්පත් රැගෙන ඔහු වෙත එන සේක;</span></span> 
     </div> 
     <div class="q2"> <span class="verse v3" data-usfm="PSA.21.3"><span class="content">ඔහුට පිවිතුරු රන් කිරුළක් පළඳවන සේක.</span></span> 
     </div> 
     <div class="q"> <span class="verse v3" data-usfm="PSA.21.3"><span class="content"> </span></span><span class="verse v4" data-usfm="PSA.21.4"><span class="label">4</span><span class="content">ඔහු ඔබෙන් දිවි සම්පත අයැදී ය, ඔබ ඔහුට එය දුන් සේක;</span></span> 
     </div> 
     <div class="q2"> <span class="verse v4" data-usfm="PSA.21.4"><span class="content">දිගායු ද ප්‍රදානය කළ සේක.</span></span> 
     </div> 
     <div class="q"> <span class="verse v4" data-usfm="PSA.21.4"><span class="content"> </span></span><span class="verse v5" data-usfm="PSA.21.5"><span class="label">5</span><span class="content">ඔබෙන් ලත් විමුක්තිය රජුට යස ඉසුරු ගෙන දෙයි.</span></span> 
     </div> 
     <div class="q2"> <span class="verse v5" data-usfm="PSA.21.5"><span class="content">කීර්තිය හා ප්‍රතාපය ඔබ ඔහුට දෙන සේක.</span></span> 
     </div> 
     <div class="q"> <span class="verse v5" data-usfm="PSA.21.5"><span class="content"> </span></span><span class="verse v6" data-usfm="PSA.21.6"><span class="label">6</span><span class="content">ඔබ ඔහුට සදහට ම ඉමහත් ආසිරි දානය කරන සේක;</span></span> 
     </div> 
     <div class="q2"> <span class="verse v6" data-usfm="PSA.21.6"><span class="content">ඔබ ඔහු සමඟ සිටීමෙන් ඇති වන ප්‍රීතියෙන් ඔහු පිනවන සේක.</span></span> 
     </div> 
     <div class="q"> <span class="verse v6" data-usfm="PSA.21.6"><span class="content"> </span></span><span class="verse v7" data-usfm="PSA.21.7"><span class="label">7</span><span class="content">මන්ද, සමිඳුන් කෙරේ රජ තෙමේ විශ්වාසය තබයි;</span></span> 
     </div> 
     <div class="q2"> <span class="verse v7" data-usfm="PSA.21.7"><span class="content">මහෝත්තමයාණන්ගේ කරුණා මහිමය නිසා ඔහු නොසැලී රජකම් කරයි.</span></span> 
     </div> 
     <div class="q"> <span class="verse v7" data-usfm="PSA.21.7"><span class="content"> </span></span><span class="verse v8" data-usfm="PSA.21.8"><span class="label">8</span><span class="content">රජුගේ වමතට සියලු සතුරෝ ද දකුණතට වෛර බඳින්නෝ ද අසු වන්නෝ ය.</span></span> 
     </div> 
     <div class="q"> <span class="verse v8" data-usfm="PSA.21.8"><span class="content"> </span></span><span class="verse v9" data-usfm="PSA.21.9"><span class="label">9</span><span class="content">ඔබේ කෝපය ඔවුන්ට බුර බුරා නඟින ගිනි උදුනක් වනු ඇත, හිමි තුමාණෝ සිය උදහසින් ඔවුන් වනසාලන සේක.</span></span> 
     </div> 
     <div class="q2"> <span class="verse v9" data-usfm="PSA.21.9"><span class="content">ගින්නකින් මෙන් ඔවුන් දවා ලන සේක.</span></span> 
     </div> 
     <div class="q"> <span class="verse v9" data-usfm="PSA.21.9"><span class="content"> </span></span><span class="verse v10" data-usfm="PSA.21.10"><span class="label">10</span><span class="content">ඔබ ඔවුන්ගේ දූ දරුවන් සිඳ දමන සේක;</span></span> 
     </div> 
     <div class="q2"> <span class="verse v10" data-usfm="PSA.21.10"><span class="content">ඔවුන්ගේ මුණුබුරන් මිනිස් ලොවින් සහමුලින් වනසන සේක.</span></span> 
     </div> 
     <div class="q"> <span class="verse v10" data-usfm="PSA.21.10"><span class="content"> </span></span><span class="verse v11" data-usfm="PSA.21.11"><span class="label">11</span><span class="content">මන්ද, ඔබට විරුද්ධ ව ඔවුන් කුමන්ත්‍රණය කළත්, උපා මාර්ග යෙදුවත් ඒවා සාර්ථක නොවනු ඇත.</span></span> 
     </div> 
     <div class="q"> <span class="verse v11" data-usfm="PSA.21.11"><span class="content"> </span></span><span class="verse v12" data-usfm="PSA.21.12"><span class="label">12</span><span class="content">ඔබේ ඊගස් ඔවුන්ගේ මුහුණට එල්ල කරනු ඇත;</span></span> 
     </div> 
     <div class="q2"> <span class="verse v12" data-usfm="PSA.21.12"><span class="content">එවිට ඔවුන් පිටුපා යනු ඇත.</span></span> 
     </div> 
     <div class="q"> <span class="verse v12" data-usfm="PSA.21.12"><span class="content"> </span></span><span class="verse v13" data-usfm="PSA.21.13"><span class="label">13</span><span class="content">සමිඳුනි, ඔබේ වික්‍රම පාමින් උසස් වනු මැනව.</span></span> 
     </div> 
     <div class="q2"> <span class="verse v13" data-usfm="PSA.21.13"><span class="content">එවිට අපි ඔබේ තෙද බල විකුම් ගැන ප්‍රශස්ති ගීත ගයන්නෙමු.</span></span> 
     </div> 
    </div> 
   </div> 
  </div>
 </body>
</html>