<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNAM"> 
    <div class="chapter ch3" data-usfm="NAM.3">  
     <div class="s1"> <span class="heading"><b>නිනිවයට තවත් තර්ජනයක්</b></span> 
     </div> 
     <div class="p"> <span class="content"> </span><span class="verse v1" data-usfm="NAM.3.1"><span class="label">1</span><span class="content">ලේ වගුරුවන නිනිවය, තිට වන විපතක මහත! මුළු නගරය වංචාවෙන් ද බලහත්කාරයෙන් ද පිරී ඇත. එහි කොල්ලකෑම නිමක් නැත. </span></span><span class="verse v2" data-usfm="NAM.3.2"><span class="label">2</span><span class="content">කසවල සට සට යන ශබ්දයටත්, රෝදවල කට කට යන ශබ්දයටත් සවන් දෙන්න. අශ්වයෝ පැන පැන යති; රථ ද හැලහැප්පෙමින් යයි. </span></span><span class="verse v3" data-usfm="NAM.3.3"><span class="label">3</span><span class="content">අසරුවෝ පහර දෙති. කඩු ලෙල දෙයි. හෙල්ල බැබළෙයි. සමූහයක් මැරුම් කා ඇත. මළකඳන් ගො‍ඩගැසී ඇත. මළමිනීවල නිමක් නැත. මිනිස්සු මළකඳන්වල හැපී වැටෙති. </span></span><span class="verse v4" data-usfm="NAM.3.4"><span class="label">4</span><span class="content">නිනිවය නම් වෙසඟන ඇගේ දඬුවම් ලබන්නී ය. මායාකාරී ඈ ඉතා සුරූපී ය. ඈ ඇගේ වේශ්‍යාකමින් ජාතීන් ද මායම්වලින් ගෝත්‍ර ද වසඟ කරගත්තා ය.</span></span> 
     </div> 
     <div class="p"> <span class="verse v4" data-usfm="NAM.3.4"><span class="content"> </span></span><span class="verse v5" data-usfm="NAM.3.5"><span class="label">5</span><span class="content">සියලු බලැති දෙවියන් වහන්සේ මෙසේ වදාරන සේක: “නිනිවය, මම නුඹට දඬුවම් කරමි. මම නුඹ නිර්වස්ත්‍ර කර, නුඹේ නග්න භාවය ජාතීන්ට ද විලිලජ්ජාව රාජ්‍යයන්ට ද දක්වන්නෙමි. </span></span><span class="verse v6" data-usfm="NAM.3.6"><span class="label">6</span><span class="content">පිළිකුල් දේ නුඹ පිට හෙළා නුඹට නින්දා කොට අනුන් ඉදිරියේ නුඹ කෝලමක් කරන්නෙමි. </span></span><span class="verse v7" data-usfm="NAM.3.7"><span class="label">7</span><span class="content">නුඹ දකින සියල්ලෝ නුඹ වෙතින් පලා ගො‍ස්, ‘නිනිවය නාස්ති විය; ඈට අනුකම්පාව දක්වන්නේ කවරෙක් ද? ඈ සනසන්න යමෙකු මා කොතනින් සොයන්න දැ’යි කියන්නෝ ය.</span></span> 
     </div> 
     <div class="p"> <span class="verse v7" data-usfm="NAM.3.7"><span class="content"> </span></span><span class="verse v8" data-usfm="NAM.3.8"><span class="label">8</span><span class="content">“එම්බා නිනිවය, තී තීබ්ස් නගරයට වඩා හොඳ ද? ආරක්ෂාව ගෙන දෙන ගංගාවක් ඈ වටේටත් තිබිණ. නයිල් ගඟ ඇගේ දිය අගල ද ප්‍රාකාරය ද විය. </span></span><span class="verse v9" data-usfm="NAM.3.9"><span class="label">9</span><span class="content">එතියෝපියාව හා මිසරය ඇගේ බලය විය. ඇගේ බලය අසීමිත ය. පූට් සහ ලිබියන්වරු ඇගේ සහකාරයෝ වූ හ. </span></span><span class="verse v10" data-usfm="NAM.3.10"><span class="label">10</span><span class="content">එහෙත්, තීබ්ස් රටේ ජනයා විප්‍රවාසගත කරනු ලැබ, වහල්කමට ගෙනයනු ලැබූ හ. ඇගේ බිළිඳු දරුවෝ හැම මංසන්ධියක ම බිම ගසා මරනු ලැබුවෝ ය. ඇගේ වැදගත් සෙනඟ උදෙසා දාදු දමන ලදී. බලවත් අය දම්වැල්වලින් බැඳගෙන යනු ලැබූ හ.</span></span> 
     </div> 
     <div class="p"> <span class="verse v10" data-usfm="NAM.3.10"><span class="content"> </span></span><span class="verse v11" data-usfm="NAM.3.11"><span class="label">11</span><span class="content">“නිනිවය, තී මත් සුරාසොඬෙකු මෙන් සිහිසන් නැති වී යනු ඇත. සතුරාගෙන් ගැළවෙන පිණිස තී රක්ෂස්ථානයක් සොයන්නෙහි ය. </span></span><span class="verse v12" data-usfm="NAM.3.12"><span class="label">12</span><span class="content">නුඹේ සියලු බලකොටු, සහමුලින් ම ඉදුණු පල ඇති අත්තික්කා ගසක් වැනි ය. ගස සෙලවූ විට එහි පල කන්නාගේ කටට වැටෙන්නේ ය. </span></span><span class="verse v13" data-usfm="NAM.3.13"><span class="label">13</span><span class="content">නුඹේ හේවායෝ ගැහැණුන් වැනි ය. සතුරන් ඉදිරියෙහි වාසල් දොරටු සම්පූර්ණයෙන් ම ඇරී ඇත. නුඹේ දොරටුවල අගුල් ගිනිබත් වී ඇත. </span></span><span class="verse v14" data-usfm="NAM.3.14"><span class="label">14</span><span class="content">වටලෑමකට පාත්‍රවීමේ සූදානමක් වශයෙන් වතුර ඇද රැස් කර තබන්න. බලකොටු ශක්තිමත් කරගන්න. මැටි පාගන්න. ගඩොල් සාදන්න. </span></span><span class="verse v15" data-usfm="NAM.3.15"><span class="label">15</span><span class="content">එසේ කළත් ගින්නෙන් නුඹ දැවී යන්නෙහි ය. නැතහොත් යුද්ධයේ දී මරනු ලබන්නෙහි ය. පළඟැටියන් ගො‍යම් කාදමන්නාක් මෙන් නුඹ විනාශ වී යන්නෙහි ය.</span></span> 
     </div> 
     <div class="p"> <span class="verse v15" data-usfm="NAM.3.15"><span class="content">“නුඹ පළඟැටියන් මෙන් ද පනින පළඟැටියන් මෙන් ද ගණනින් වැඩි වන්න. </span></span><span class="verse v16" data-usfm="NAM.3.16"><span class="label">16</span><span class="content">අහසේ තාරකාවලට වඩා නුඹේ වෙළඳුන්ගේ ගණන වැඩි වී ඇත. එහෙත්, ඔවුන් සියල්ලන් තටු විහිදා ඉගිළී යන පනින පළඟැටියන් මෙන් අතුරුදහන් වී ගො‍ස් ඇත. </span></span><span class="verse v17" data-usfm="NAM.3.17"><span class="label">17</span><span class="content">අධිපතීහු පළඟැටියන් වැනි ය. සෙන්පතීහු පනින පළඟැටියන් වැනි ය. එහෙත් ශීත දවසක බිත්තිවල සිටින උන් ඉර උදා වූ විට ඉගිළී යති; ඔවුන් ආගිය අතක් කිසිවෙක් නොදනිති.</span></span> 
     </div> 
     <div class="p"> <span class="verse v17" data-usfm="NAM.3.17"><span class="content"> </span></span><span class="verse v18" data-usfm="NAM.3.18"><span class="label">18</span><span class="content">“අසිරියාවේ රජ්ජුරුවෙනි, නුඹේ පාලකයෝ නිදාගනිති; නුඹේ අධිපතීහු සැතපෙති; නුඹේ සෙනඟ කඳුවලට විසිරී ගො‍ස් ඇත. ඔවුන් නැවත එක්රැස් කරන්න කිසිවෙක් නැත. </span></span><span class="verse v19" data-usfm="NAM.3.19"><span class="label">19</span><span class="content">නුඹේ තුවාළවලට පිළියමක් නැත; නුඹේ තුවාළ අසාධ්‍ය ය. නුඹේ මේ පුවත අසන සියල්ලෝ නුඹේ වැටීම ගැන අත්පොළසන් දෙති. මන්ද, නුඹේ දරුණු දුෂ්ටකමෙන් බේරුණ කෙනෙක් ඇද් ද?”</span></span> 
     </div> 
    </div> 
   </div> 
  </div>
 </body>
</html>