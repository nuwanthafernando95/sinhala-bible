<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNAM"> 
    <div class="chapter ch1" data-usfm="NAM.1">  
     <div class="p"> <span class="content"> </span><span class="verse v1" data-usfm="NAM.1.1"><span class="label">1</span><span class="content"> </span><span class="content">මෙය නිනිවය පිළිබඳ දිව්‍ය ප්‍රකාශනයකි; එල්කොෂ් වැසියෙකු වූ නාහුම්ගේ දර්ශන පොත ය.</span></span> 
     </div> 
     <div class="s1"> <span class="heading"><b>නිනිවය ගැන සමිඳුන්ගේ උදහස</b></span> 
     </div> 
     <div class="p"> <span class="verse v1" data-usfm="NAM.1.1"><span class="content"> </span></span><span class="verse v2" data-usfm="NAM.1.2"><span class="label">2</span><span class="content">සමිඳාණන් වහන්සේ ප්‍රතිවාදීන් නොඉවසන දෙවි කෙනෙකි; උන් වහන්සේට විරුද්ධ වන්නන්ට උන් වහන්සේ දඬුවම් කරන සේක; උදහසින් ඔවුන්ට දඬුවම් දෙන සේක. උන් වහන්සේ තම එදිරිකාරයන්ට දඬුවම් කරන සේක; උන් වහන්සේ තම සතුරන් කෙරෙහි උදහසින් සිටින සේක. </span></span><span class="verse v3" data-usfm="NAM.1.3"><span class="label">3</span><span class="content">සමිඳාණන් වහන්සේ වහා නොකිපෙන සුලු ය; ඉතා බලවන්ත ය; වරදකාරයන් කිසි කලක නිදොස් නොකරන සේක. සමිඳාණන් වහන්සේ ගමන් කරන මාර්ගයෙහි සුළි සුළං කුණාටු ඇති වන්නේ ය. වලාකුළු වනාහි උන් වහන්සේගේ පාදවලින් ඇවිස්සුණු ධූලි ය. </span></span><span class="verse v4" data-usfm="NAM.1.4"><span class="label">4</span><span class="content">උන් වහන්සේ මුහුදට තරවටු කළ විට එය වියළී යයි; උන් වහන්සේ සියලු ගංගා සින්දවන සේක. බාෂාන්හි ද කර්මෙල්හි ද කෙත්වතු මැලවී යයි; ලෙබනොන් කන්දේ මල් පර වී යයි. </span></span><span class="verse v5" data-usfm="NAM.1.5"><span class="label">5</span><span class="content">උන් වහන්සේ ඉදිරියෙහි කඳු දෙදරා යයි; හෙල් දිය වී යයි; උන් වහන්සේ ඉදිරියෙහි පොළොව ද ලොව ද එහි වැසි සියල්ලෝ ද වෙවුලති. </span></span><span class="verse v6" data-usfm="NAM.1.6"><span class="label">6</span><span class="content">උන් වහන්සේගේ කෝපයට මුහුණ පෑ හැක්කේ කවරෙකුට ද? උන් වහන්සේගේ ඇවිලෙන උදහසේ දී නොනැසී සිටිය හැක්කේ කවරෙකුට ද? උන් වහන්සේගේ කෝපාග්නිය දැල්වෙන විට පර්වත පවා ධූලි මෙන් උන් වහන්සේ ඉදිරියෙහි ඇද හැළෙන්නේ ය.</span></span> 
     </div> 
     <div class="p"> <span class="verse v6" data-usfm="NAM.1.6"><span class="content"> </span></span><span class="verse v7" data-usfm="NAM.1.7"><span class="label">7</span><span class="content">සමිඳාණන් වහන්සේ යහපත් ය. දුක් විපත් ඇති විට උන් වහන්සේ බලකොටුවක් වන සේක. උන් වහන්සේ කෙරෙහි විශ්වාස කරන්නන් උන් වහන්සේ දන්න සේක. </span></span><span class="verse v8" data-usfm="NAM.1.8"><span class="label">8</span><span class="content">එහෙත්, තමන්ගේ සතුරන් ගලා යන ජල ගැල්මකින් සහමුලින් ම විනාශ කරන සේක; එදිරිකාරයන් ලුහුබැඳ ගො‍ස් අන්ධකාරයට නෙරපාදමන සේක. </span></span><span class="verse v9" data-usfm="NAM.1.9"><span class="label">9</span><span class="content">ඔබ සමිඳාණන් වහන්සේට විරුද්ධ ව කුමන කුමන්ත්‍රණයක් කරන්නහු ද? උන් වහන්සේ එක පහරකින් ඔබ විනාශ කරන සේක. දෙවරක් උන් වහන්සේට විරුද්ධවන්න කිසිවෙකුට නොහැකි ය. </span></span><span class="verse v10" data-usfm="NAM.1.10"><span class="label">10</span><span class="content">උන් වහන්සේගේ සතුරෝ කටු ගස් මෙන් පැටලී සුරා පානයෙන් මත් වී සිටිය ද වියළී ගිය පිදුරු මෙන් ගිනිබත් වන්නෝ ය.</span></span> 
     </div> 
     <div class="p"> <span class="verse v10" data-usfm="NAM.1.10"><span class="content"> </span></span><span class="verse v11" data-usfm="NAM.1.11"><span class="label">11</span><span class="content">සමිඳාණන් වහන්සේට විරුද්ධ ව කූට උපායයන් සිතාමතාගත්, දුෂ්ට කුමන්ත්‍රණ යොදාගත් කෙනෙක් නිනිවයෙන් නික්ම ආයේ ය. </span></span><span class="verse v12" data-usfm="NAM.1.12"><span class="label">12</span><span class="content">සමිඳාණන් වහන්සේ මෙසේ පවසන සේක: “අසිරියානුවරුන් බලවත් විශාල සංබ්‍යාවක් වන නමුත්, ඔව්හු විනාශ කරනු ලැබ නැත්තට ම නැති වී යන්නෝ ය. මාගේ සෙනඟෙනි, නුඹලාට, මා පීඩා කළ නමුත්, මම තවත් පීඩා නොකරන්නෙමි. </span></span><span class="verse v13" data-usfm="NAM.1.13"><span class="label">13</span><span class="content">අසිරියන්වරුන් නුඹලා කෙරෙහි පෑ බලය නැති කර, ඔවුන් නුඹලා බැඳ තැබූ දම්වැල් මම සිඳ දමන්නෙමි.”</span></span> 
     </div> 
     <div class="p"> <span class="verse v13" data-usfm="NAM.1.13"><span class="content"> </span></span><span class="verse v14" data-usfm="NAM.1.14"><span class="label">14</span><span class="content">අසිරියන්වරුන් සම්බන්ධයෙන් සමිඳාණන් වහන්සේගේ නියෝගය මෙය වේ: “ඔවුන්ගේ නාමය තවත් ඉතිරි නොවන්නේ ය. ඔවුන්ගේ දේවාලවල ඇති කැපූ රූප හා වාත්තු පිළිම මම විනාශ කර දමන්නෙමි. ඔවුන් නීච නිසා ඔවුන්ගේ මිනී වළ මම පිළියෙළ කරන්නෙමි.”</span></span> 
     </div> 
     <div class="p"> <span class="verse v14" data-usfm="NAM.1.14"><span class="content"> </span></span><span class="verse v15" data-usfm="NAM.1.15"><span class="label">15</span><span class="content"> </span><span class="content">අන්න, ශුභාරංචියක් රැගත් පණිවුඩකාරයෙක් කඳු උඩින් එයි. ඔහු එන්නේ සාමය ප්‍රකාශ කරන්න ය. ජුදා ජනයෙනි, ඔබේ මංගල්‍යය පවත්වන්න; බාරහාර ඉටු කරන්න; නපුරු අය තවත් ඔබේ රට ආක්‍රමණය නොකරන්නෝ ය. ඔව්හු සහමුලින් ම සිඳදමනු ලැබූ හ.</span></span> 
     </div> 
    </div> 
   </div> 
  </div>
 </body>
</html>