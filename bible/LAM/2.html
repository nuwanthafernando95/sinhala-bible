<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLAM"> 
    <div class="chapter ch2" data-usfm="LAM.2">  
     <div class="s1"> <span class="heading"><b>ජෙරුසලමට දඬුවම් කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="LAM.2.1"><span class="label">1</span><span class="content">සමිඳාණන් සිය උදහසින් සියොන් පුරඟන පිට අඳුර ගෙනා හැටි!</span></span> 
     </div> 
     <div class="q2"> <span class="verse v1" data-usfm="LAM.2.1"><span class="content">එතුමාණෝ ඉශ්රායෙල්ගේ තේජෝමහිමය ස්වර්ගයෙන් පොළොවට හෙඵෑ සේක.</span></span> 
     </div> 
     <div class="q2"> <span class="verse v1" data-usfm="LAM.2.1"><span class="content">තමන් උදහස් දවසේ දී සියොන් තමන් පාපුටුව බව සිහි නොකළ සේක.</span></span> 
     </div> 
     <div class="q"> <span class="verse v1" data-usfm="LAM.2.1"><span class="content"> </span></span><span class="verse v2" data-usfm="LAM.2.2"><span class="label">2</span><span class="content">සමිඳාණෝ කිසි අනුකම්පාවක් නැති ව, ජාකොබ්ගේ සියලු නිවෙස් විනාශ කළ සේක.</span></span> 
     </div> 
     <div class="q2"> <span class="verse v2" data-usfm="LAM.2.2"><span class="content">එතුමාණෝ සිය කෝපයෙන් ජුදා රටේ බලකොටු බිඳ හෙඵෑ සේක.</span></span> 
     </div> 
     <div class="q2"> <span class="verse v2" data-usfm="LAM.2.2"><span class="content">ඒවා බිමට ම දැමූ සේක.</span></span> 
     </div> 
     <div class="q2"> <span class="verse v2" data-usfm="LAM.2.2"><span class="content">එතුමාණෝ රාජ්‍යය පිට ද එහි අධිපතීන් පිට ද නින්දාව පැමිණෙවු සේක.</span></span> 
     </div> 
     <div class="q"> <span class="verse v2" data-usfm="LAM.2.2"><span class="content"> </span></span><span class="verse v3" data-usfm="LAM.2.3"><span class="label">3</span><span class="content">එතුමාණෝ නොනිවෙන උදහසින් ඉශ්රායෙල්ගේ බලය සහමුලින් ම සිඳදැමූ සේක.</span></span> 
     </div> 
     <div class="q2"> <span class="verse v3" data-usfm="LAM.2.3"><span class="content">සතුරන් පැමිණි විට අපට උදව් නුදුන් සේක.</span></span> 
     </div> 
     <div class="q2"> <span class="verse v3" data-usfm="LAM.2.3"><span class="content">වටකරින් නාස්ති කරන ඇවිලෙන ගින්නක් මෙන් එතුමාණෝ ජාකොබ් දවා ලූ සේක.</span></span> 
     </div> 
     <div class="q"> <span class="verse v3" data-usfm="LAM.2.3"><span class="content"> </span></span><span class="verse v4" data-usfm="LAM.2.4"><span class="label">4</span><span class="content">එතුමාණෝ සතුරෙකු මෙන් තමන් දුන්න තැත් කැවූ සේක.</span></span> 
     </div> 
     <div class="q2"> <span class="verse v4" data-usfm="LAM.2.4"><span class="content">එදිරිකාරයෙකු මෙන් සිය දකුණ’ත ඔසවා, ඇසට ප්‍රිය වූ සියල්ලන් නැසූ සේක.</span></span> 
     </div> 
     <div class="q2"> <span class="verse v4" data-usfm="LAM.2.4"><span class="content">සියොන් පුරඟනගේ කූඩාරමෙහි ගින්නක් මෙන් තමන් කෝපය දැල්වූ සේක.</span></span> 
     </div> 
     <div class="q"> <span class="verse v4" data-usfm="LAM.2.4"><span class="content"> </span></span><span class="verse v5" data-usfm="LAM.2.5"><span class="label">5</span><span class="content">සමිඳාණෝ සතුරෙකු මෙන් වූ සේක.</span></span> 
     </div> 
     <div class="q2"> <span class="verse v5" data-usfm="LAM.2.5"><span class="content">ඉශ්රායෙල් නටබුන් ගොඩක් කළ සේක.</span></span> 
     </div> 
     <div class="q2"> <span class="verse v5" data-usfm="LAM.2.5"><span class="content">එතුමාණෝ ඇගේ සියලු මාලිගා නටබුන් ගොඩක් කොට, ඇගේ බලකොටු විනාශ කළ සේක.</span></span> 
     </div> 
     <div class="q2"> <span class="verse v5" data-usfm="LAM.2.5"><span class="content">ජුදා පුරඟන කෙරෙහි ශෝකය දෙගුණ තෙගුණ කළ සේක.</span></span> 
     </div> 
     <div class="q"> <span class="verse v5" data-usfm="LAM.2.5"><span class="content"> </span></span><span class="verse v6" data-usfm="LAM.2.6"><span class="label">6</span><span class="content">එතුමාණෝ තම මණ්ඩපය වත්තක් මෙන් පාළු කරදැමූ සේක.</span></span> 
     </div> 
     <div class="q2"> <span class="verse v6" data-usfm="LAM.2.6"><span class="content">ස්වකීය රැස්වීම් ස්ථානය විනාශ කළ සේක.</span></span> 
     </div> 
     <div class="q2"> <span class="verse v6" data-usfm="LAM.2.6"><span class="content">සමිඳාණෝ සියොන්හි මංගල්‍ය සහ සබත් දවස මතක නැති කරවූ සේක.</span></span> 
     </div> 
     <div class="q2"> <span class="verse v6" data-usfm="LAM.2.6"><span class="content">තම බලවත් කෝපයෙන් රජු සහ පූජකයා ඉවත් කළ සේක.</span></span> 
     </div> 
     <div class="q"> <span class="verse v6" data-usfm="LAM.2.6"><span class="content"> </span></span><span class="verse v7" data-usfm="LAM.2.7"><span class="label">7</span><span class="content">සමිඳාණෝ තමන් පූජාසනය ප්‍රතික්ෂේප කළ සේක.</span></span> 
     </div> 
     <div class="q2"> <span class="verse v7" data-usfm="LAM.2.7"><span class="content">තමන් ශුද්ධස්ථානය අත්හැරදැමූ සේක.</span></span> 
     </div> 
     <div class="q2"> <span class="verse v7" data-usfm="LAM.2.7"><span class="content">ඇගේ මාලිගාවල පවුරු සතුරා අතට පවරා දුන් සේක.</span></span> 
     </div> 
     <div class="q2"> <span class="verse v7" data-usfm="LAM.2.7"><span class="content">මංගල්‍ය දවසක දී මෙන් සමිඳාණන්ගේ මාලිගාවෙහි ඔව්හු ඝෝෂා කළෝ ය.</span></span> 
     </div> 
     <div class="q"> <span class="verse v7" data-usfm="LAM.2.7"><span class="content"> </span></span><span class="verse v8" data-usfm="LAM.2.8"><span class="label">8</span><span class="content">සමිඳාණෝ සියොන් පුරඟනගේ පවුර නාස්ති කරන්න අදහස් කළ සේක.</span></span> 
     </div> 
     <div class="q2"> <span class="verse v8" data-usfm="LAM.2.8"><span class="content">ලණුවක් ඇද එය මැන්න සේක.</span></span> 
     </div> 
     <div class="q2"> <span class="verse v8" data-usfm="LAM.2.8"><span class="content">එය සහමුලින් ම කඩාදමන තුරු සිය’ත ඉවත් නොකළ සේක.</span></span> 
     </div> 
     <div class="q2"> <span class="verse v8" data-usfm="LAM.2.8"><span class="content">එතුමාණෝ එහි කොටු තාප්පය සහ පවුර පිට වැලපීම ඇති කළ සේක.</span></span> 
     </div> 
     <div class="q2"> <span class="verse v8" data-usfm="LAM.2.8"><span class="content">ඒවා එකට ගරා වැටී ඇත.</span></span> 
     </div> 
     <div class="q"> <span class="verse v8" data-usfm="LAM.2.8"><span class="content"> </span></span><span class="verse v9" data-usfm="LAM.2.9"><span class="label">9</span><span class="content">ඇගේ දොරටු පොළොවට කිඳා බැස ඇත.</span></span> 
     </div> 
     <div class="q2"> <span class="verse v9" data-usfm="LAM.2.9"><span class="content">එතුමාණෝ ඇගේ අගුල් නාස්තිකර කඩාදැමූ සේක.</span></span> 
     </div> 
     <div class="q2"> <span class="verse v9" data-usfm="LAM.2.9"><span class="content">ඇගේ රජ ද අධිපතීහු ද ජාතීන් අතරේ සිටිති.</span></span> 
     </div> 
     <div class="q2"> <span class="verse v9" data-usfm="LAM.2.9"><span class="content">ව්‍යවස්ථාවක් දැන් නැත.</span></span> 
     </div> 
     <div class="q2"> <span class="verse v9" data-usfm="LAM.2.9"><span class="content">එසේ ය, ඇගේ දිවැසිවරු සමිඳුන්ගෙන් දර්ශනයක් තවත් නොලබති.</span></span> 
     </div> 
     <div class="q"> <span class="verse v9" data-usfm="LAM.2.9"><span class="content"> </span></span><span class="verse v10" data-usfm="LAM.2.10"><span class="label">10</span><span class="content">සියොන් පුරඟනගේ මහලු අය හිඳගෙන නිශ්ශබ්ද ව සිටිති.</span></span> 
     </div> 
     <div class="q2"> <span class="verse v10" data-usfm="LAM.2.10"><span class="content">ඔව්හු තමන්ගේ හිස් පිට ධූලි දමාගෙන, ගෝණි රෙදි ඇඳගෙන සිටිති.</span></span> 
     </div> 
     <div class="q2"> <span class="verse v10" data-usfm="LAM.2.10"><span class="content">ජෙරුසලමේ කන්‍යාවෝ තමන්ගේ හිස බිමට නමාගෙන හිඳිති.</span></span> 
     </div> 
     <div class="q"> <span class="verse v10" data-usfm="LAM.2.10"><span class="content"> </span></span><span class="verse v11" data-usfm="LAM.2.11"><span class="label">11</span><span class="content">මාගේ සෙනඟගේ විනාශය නිසා මාගේ ඇස්, කඳුළු වැගිරීමෙන් වෙහෙසට ද, ළමයින් ද කිරි දරුවන් ද නුවර වීදිවල ක්ලාන්ත වන බැවින් මාගේ සිත ශෝකයෙන් ඇලළී ගොස් ඇත.</span></span> 
     </div> 
     <div class="q"> <span class="verse v11" data-usfm="LAM.2.11"><span class="content"> </span></span><span class="verse v12" data-usfm="LAM.2.12"><span class="label">12</span><span class="content">තුවාළ වූවන් මෙන් නුවර වීදිවල ඔවුන් ක්ලාන්ත වන විට, තමන්ගේ මවුවරුන්ගේ ළයෙහි පණ අදින විට, ‘ධාන්‍ය සහ මිදියුස කොයි දැ’යි ඔව්හු තම මවුවරුන්ගෙන් කෑගසා අසති.</span></span> 
     </div> 
     <div class="q"> <span class="verse v12" data-usfm="LAM.2.12"><span class="content"> </span></span><span class="verse v13" data-usfm="LAM.2.13"><span class="label">13</span><span class="content">ජෙරුසලම් පුරඟන, මම ඔබට කුමක් කියම් ද?</span></span> 
     </div> 
     <div class="q2"> <span class="verse v13" data-usfm="LAM.2.13"><span class="content">ඔබ කුමකට සමාන කරම් ද?</span></span> 
     </div> 
     <div class="q2"> <span class="verse v13" data-usfm="LAM.2.13"><span class="content">අනේ සියොන් කන්‍යා පුරඟන, මම ඔබ සනසන පිණිස ඔබට කුමක් කරම් ද?</span></span> 
     </div> 
     <div class="q2"> <span class="verse v13" data-usfm="LAM.2.13"><span class="content">ඔබේ විපත මුහුද මෙන් විශාල ය;</span></span> 
     </div> 
     <div class="q2"> <span class="verse v13" data-usfm="LAM.2.13"><span class="content">ඔබට සුවය දෙන්නේ කවරෙක් ද?</span></span> 
     </div> 
     <div class="q"> <span class="verse v13" data-usfm="LAM.2.13"><span class="content"> </span></span><span class="verse v14" data-usfm="LAM.2.14"><span class="label">14</span><span class="content">ඔබේ දිවැසිවරු බොරු නිෂ්ඵල දර්ශන ඔබට දැක්වූ හ;</span></span> 
     </div> 
     <div class="q2"> <span class="verse v14" data-usfm="LAM.2.14"><span class="content">ඔව්හු ඔබේ වහල්කම පහ කිරීමට ඔබේ අපරාධ කිසි දා එළිදරව් නොකළහ.</span></span> 
     </div> 
     <div class="q2"> <span class="verse v14" data-usfm="LAM.2.14"><span class="content">ඔබ උදෙසා ඔවුන් දුටු දර්ශන බොරු ය, රැවටිලි සහිත ය, වංචනික ය.</span></span> 
     </div> 
     <div class="q"> <span class="verse v14" data-usfm="LAM.2.14"><span class="content"> </span></span><span class="verse v15" data-usfm="LAM.2.15"><span class="label">15</span><span class="content">මඟ යන සියල්ලෝ නුවර හෙළා දකිති.</span></span> 
     </div> 
     <div class="q2"> <span class="verse v15" data-usfm="LAM.2.15"><span class="content">ඔව්හු සියුරුහන් බාමින් ජෙරුසලම් පුරඟනට විරුද්ධ ව හිස් වනමින්, “ ‘ලෝකයේ අභිමානය ය;</span></span> 
     </div> 
     <div class="q2"> <span class="verse v15" data-usfm="LAM.2.15"><span class="content">මුළු පොළොවේ ප්‍රීතිය ය’යි කියනු ලැබූ නුවර මෙය දැ”යි අසති.</span></span> 
     </div> 
     <div class="q"> <span class="verse v15" data-usfm="LAM.2.15"><span class="content"> </span></span><span class="verse v16" data-usfm="LAM.2.16"><span class="label">16</span><span class="content">ඔබේ සියලු සතුරෝ ඔබට සරදම් කරති.</span></span> 
     </div> 
     <div class="q2"> <span class="verse v16" data-usfm="LAM.2.16"><span class="content">ඔව්හු සියුරුහන් බාමින්, දත්මිටි කති.</span></span> 
     </div> 
     <div class="q2"> <span class="verse v16" data-usfm="LAM.2.16"><span class="content">“අපි ඈ විනාශ කෙළෙමු;</span></span> 
     </div> 
     <div class="q2"> <span class="verse v16" data-usfm="LAM.2.16"><span class="content">සැබැවින් ම අප බලා සිටි දවස මේ ය;</span></span> 
     </div> 
     <div class="q2"> <span class="verse v16" data-usfm="LAM.2.16"><span class="content">එය දැන් පැමිණ ඇතැ”යි කියති.</span></span> 
     </div> 
     <div class="q"> <span class="verse v16" data-usfm="LAM.2.16"><span class="content"> </span></span><span class="verse v17" data-usfm="LAM.2.17"><span class="label">17</span><span class="content">සමිඳාණෝ තමන් යෝජනා කළ දේ ඉටු කළ සේක.</span></span> 
     </div> 
     <div class="q2"> <span class="verse v17" data-usfm="LAM.2.17"><span class="content">එතුමාණෝ පුරාණයේ සිට නියම කර තිබුණු තර්ජන ක්‍රියාත්මක කළ සේක.</span></span> 
     </div> 
     <div class="q2"> <span class="verse v17" data-usfm="LAM.2.17"><span class="content">එතුමාණෝ අනුකම්පා විරහිත ව ඔබ විනාශ කළ සේක.</span></span> 
     </div> 
     <div class="q2"> <span class="verse v17" data-usfm="LAM.2.17"><span class="content">සතුරා ඔබට විරුද්ධ ව සන්තෝෂ වන්න සලස්වා, ඔබේ එදිරිකාරයන්ගේ බලය වැඩි කළ සේක.</span></span> 
     </div> 
     <div class="q"> <span class="verse v17" data-usfm="LAM.2.17"><span class="content"> </span></span><span class="verse v18" data-usfm="LAM.2.18"><span class="label">18</span><span class="content">අනේ සියොන් පුරඟන, සමිඳුන්ට මොරගසන්න;</span></span> 
     </div> 
     <div class="q2"> <span class="verse v18" data-usfm="LAM.2.18"><span class="content">මහා ප්‍රවාහයක් සේ රෑ දාවල් දෙක්හි කඳුළු ගලා යා වා!</span></span> 
     </div> 
     <div class="q2"> <span class="verse v18" data-usfm="LAM.2.18"><span class="content">ඔබට කිසි සහනයක් නොලැබේ වා!</span></span> 
     </div> 
     <div class="q2"> <span class="verse v18" data-usfm="LAM.2.18"><span class="content">ඔබේ දෙනෙතට විවේකයක් නො වේ වා!</span></span> 
     </div> 
     <div class="q"> <span class="verse v18" data-usfm="LAM.2.18"><span class="content"> </span></span><span class="verse v19" data-usfm="LAM.2.19"><span class="label">19</span><span class="content">රෑ යාම්වල නැඟිට උදේ අලුයම ඝෝෂා කරන්න.</span></span> 
     </div> 
     <div class="q2"> <span class="verse v19" data-usfm="LAM.2.19"><span class="content">ඔබේ සිත සමිඳුන් ඉදිරිපිට ජලය මෙන් වගුරුවන්න.</span></span> 
     </div> 
     <div class="q2"> <span class="verse v19" data-usfm="LAM.2.19"><span class="content">සියලු වීදි සන්ධිවල දී බඩගින්නෙන් ක්ලාන්ත වන ඔබේ ළමයින්ගේ ප්‍රාණ උදෙසා ඔබේ අත් එතුමාණන් දෙසට ඔසවන්න.</span></span> 
     </div> 
     <div class="q"> <span class="verse v19" data-usfm="LAM.2.19"><span class="content"> </span></span><span class="verse v20" data-usfm="LAM.2.20"><span class="label">20</span><span class="content">සමිඳුනි, ඔබ මෙසේ කෙළේ කවරෙකුට දැ යි බලා කල්පනා කළ මැනව.</span></span> 
     </div> 
     <div class="q2"> <span class="verse v20" data-usfm="LAM.2.20"><span class="content">ස්ත්‍රීන් තමන් කුසෙහි ඵලය වන, සුව සේ ප්‍රසූත කළ අත දරුවන් කෑ යුතු ද?</span></span> 
     </div> 
     <div class="q2"> <span class="verse v20" data-usfm="LAM.2.20"><span class="content">පූජකයා සහ දිවැසිවරයා සමිඳුන්ගේ ශුද්ධස්ථානයේ මරනු ලැබිය යුතු ද?</span></span> 
     </div> 
     <div class="q"> <span class="verse v20" data-usfm="LAM.2.20"><span class="content"> </span></span><span class="verse v21" data-usfm="LAM.2.21"><span class="label">21</span><span class="content">බාලයා ද මහල්ලා ද වීදිවල බිම වැතිර සිටිති;</span></span> 
     </div> 
     <div class="q2"> <span class="verse v21" data-usfm="LAM.2.21"><span class="content">මාගේ තරුණ තරුණියෝ කඩු පහරින් වැටුණෝ ය.</span></span> 
     </div> 
     <div class="q2"> <span class="verse v21" data-usfm="LAM.2.21"><span class="content">ඔබේ උදහසේ දවසේ දී ඔබ ඔවුන් නැසූ සේක;</span></span> 
     </div> 
     <div class="q2"> <span class="verse v21" data-usfm="LAM.2.21"><span class="content">නිර්දය ලෙස ඔවුන් ඝාතනය කළ සේක.</span></span> 
     </div> 
     <div class="q"> <span class="verse v21" data-usfm="LAM.2.21"><span class="content"> </span></span><span class="verse v22" data-usfm="LAM.2.22"><span class="label">22</span><span class="content">මංගල්‍යයකට සෙනඟ රැස් කරන්නාක් මෙන් මට විරුද්ධ ව හැම අතින් ම සතුරන් රැස් කළ සේක.</span></span> 
     </div> 
     <div class="q2"> <span class="verse v22" data-usfm="LAM.2.22"><span class="content">සමිඳුන්ගේ උදහසේ දවසේ දී කිසිවෙක් ගැළවී ඉතිරි නො වී ය.</span></span> 
     </div> 
     <div class="q2"> <span class="verse v22" data-usfm="LAM.2.22"><span class="content">මා සුව සේ උපදවා, ඇතිදැඩි කළ සියලු දෙන සතුරන් විසින් විනාශ කරනු ලැබූ හ.</span></span> 
     </div> 
    </div> 
   </div> 
  </div>
 </body>
</html>