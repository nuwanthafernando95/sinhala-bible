<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLAM"> 
    <div class="chapter ch4" data-usfm="LAM.4">  
     <div class="s1"> <span class="heading"><b>ජෙරුසලමේ වැටීමෙන් පසු තත්ත්වය</b></span> 
     </div> 
     <div class="p"> <span class="content"> </span><span class="verse v1" data-usfm="LAM.4.1"><span class="label">1</span><span class="content">පරණ රත්රන් අඳුරු වී තිබෙන හැටි!</span></span> 
     </div> 
     <div class="q2"> <span class="verse v1" data-usfm="LAM.4.1"><span class="content">පෙරූ රත්රන් වෙනස් වී තිබෙන හැටි!</span></span> 
     </div> 
     <div class="q2"> <span class="verse v1" data-usfm="LAM.4.1"><span class="content">ශුද්ධස්ථානයේ ගල් සියලු මංසන්ධිවල විසුරුවා තිබේ.</span></span> 
     </div> 
     <div class="q"> <span class="verse v1" data-usfm="LAM.4.1"><span class="content"> </span></span><span class="verse v2" data-usfm="LAM.4.2"><span class="label">2</span><span class="content">අගනා රන් මෙන් වටිනා සියොන්හි තරුණයන් කුම්භකාරයාගේ අත්වලින් සාදන ලද භාජන මෙන් සලකනු ලබන හැටි!</span></span> 
     </div> 
     <div class="q"> <span class="verse v2" data-usfm="LAM.4.2"><span class="content"> </span></span><span class="verse v3" data-usfm="LAM.4.3"><span class="label">3</span><span class="content">සිවල් දෙන්නු පවා උන්ගේ පැටවුන්ට කිරි පොවති.</span></span> 
     </div> 
     <div class="q2"> <span class="verse v3" data-usfm="LAM.4.3"><span class="content">එහෙත්, මාගේ සෙනඟගේ දූවරු කාන්තාරයේ පැස්බරුන් මෙන් කෲර වී සිටිති.</span></span> 
     </div> 
     <div class="q"> <span class="verse v3" data-usfm="LAM.4.3"><span class="content"> </span></span><span class="verse v4" data-usfm="LAM.4.4"><span class="label">4</span><span class="content">කිරි දරුවාගේ දිව පිපාසය නිසා තල්ලේ ඇලෙයි.</span></span> 
     </div> 
     <div class="q2"> <span class="verse v4" data-usfm="LAM.4.4"><span class="content">කුඩා දරුවෝ කෑම ඉල්ලති, කිසිවෙක් ඔවුන්ට කෑම නොදෙති.</span></span> 
     </div> 
     <div class="q"> <span class="verse v4" data-usfm="LAM.4.4"><span class="content"> </span></span><span class="verse v5" data-usfm="LAM.4.5"><span class="label">5</span><span class="content">රස කෑම කෑ අය අසරණ ව වීදිවල හිඳිති.</span></span> 
     </div> 
     <div class="q2"> <span class="verse v5" data-usfm="LAM.4.5"><span class="content">රතු ඇතිරිලි පිට ඇතිදැඩි වූ අය කසළ ගොඩවල් වැළඳගෙන හිඳිති.</span></span> 
     </div> 
     <div class="q"> <span class="verse v5" data-usfm="LAM.4.5"><span class="content"> </span></span><span class="verse v6" data-usfm="LAM.4.6"><span class="label">6</span><span class="content"> </span><span class="content">කිසිවෙකුගෙන් පහර නොලබා ඇසිල්ලකින් මෙන් විනාශ වූ සොදොම් නගරයේ පාපයට වඩා මාගේ සෙනඟගේ අයුතුකම් මහත් ය.</span></span> 
     </div> 
     <div class="q"> <span class="verse v6" data-usfm="LAM.4.6"><span class="content"> </span></span><span class="verse v7" data-usfm="LAM.4.7"><span class="label">7</span><span class="content">ඇගේ වංශාධිපතීහු හිමවලට වඩා පිරිසිදු ව, කිරිවලට වඩා සුදු ව සිටියෝ ය.</span></span> 
     </div> 
     <div class="q2"> <span class="verse v7" data-usfm="LAM.4.7"><span class="content">රතු කැටවලට වඩා ඔවුන්ගේ සිරුර රතු ව තිබුණේ ය.</span></span> 
     </div> 
     <div class="q2"> <span class="verse v7" data-usfm="LAM.4.7"><span class="content">ඔවුන්ගේ ඔපය නීලමාණික්‍ය මෙන් විය.</span></span> 
     </div> 
     <div class="q"> <span class="verse v7" data-usfm="LAM.4.7"><span class="content"> </span></span><span class="verse v8" data-usfm="LAM.4.8"><span class="label">8</span><span class="content">දැන් ඔවුන්ගේ පෙනීම අඟුරුවලට වඩා කළු ය.</span></span> 
     </div> 
     <div class="q2"> <span class="verse v8" data-usfm="LAM.4.8"><span class="content">ඔවුන් වීදිවල දී ඇඳිනගන්න වත් බැරි ය.</span></span> 
     </div> 
     <div class="q2"> <span class="verse v8" data-usfm="LAM.4.8"><span class="content">ඔවුන්ගේ හම ලී මෙන් වියළී ඔවුන්ගේ ඇටවලට ඇළී ඇත.</span></span> 
     </div> 
     <div class="q"> <span class="verse v8" data-usfm="LAM.4.8"><span class="content"> </span></span><span class="verse v9" data-usfm="LAM.4.9"><span class="label">9</span><span class="content">සාගින්නෙන් මැරුම්කන්නන්ට වඩා කඩුවෙන් මැරුම්කන්නන්ට පහසුව ඇත්තේ ය.</span></span> 
     </div> 
     <div class="q2"> <span class="verse v9" data-usfm="LAM.4.9"><span class="content">මන්ද, මොවුහු කෙතේ අස්වැන්න නැති බැවින් කෙමෙන් පීඩිත වී, ක්ෂය වී යති.</span></span> 
     </div> 
     <div class="q"> <span class="verse v9" data-usfm="LAM.4.9"><span class="content"> </span></span><span class="verse v10" data-usfm="LAM.4.10"><span class="label">10</span><span class="content"> </span><span class="content">දයාවන්ත ස්ත්‍රීහු තමන්ගේ අත්වලින් සිය දරුවන් තම්බා පිසුවෝ ය.</span></span> 
     </div> 
     <div class="q2"> <span class="verse v10" data-usfm="LAM.4.10"><span class="content">මාගේ සෙනඟ පිට පැමිණි විනාශයේ දී ඒ දරුවෝ ඔවුන්ට ආහාර වූ හ.</span></span> 
     </div> 
     <div class="q"> <span class="verse v10" data-usfm="LAM.4.10"><span class="content"> </span></span><span class="verse v11" data-usfm="LAM.4.11"><span class="label">11</span><span class="content">සමිඳාණෝ තම කෝපය නොවළක්වා තමන්ගේ බලවත් උදහස වැගිරෙවු සේක.</span></span> 
     </div> 
     <div class="q2"> <span class="verse v11" data-usfm="LAM.4.11"><span class="content">සියොන්හි ගින්නක් ඇවිළු සේක.</span></span> 
     </div> 
     <div class="q2"> <span class="verse v11" data-usfm="LAM.4.11"><span class="content">එයින් එහි අත්තිවාරම් දැවී ගියේ ය.</span></span> 
     </div> 
     <div class="q"> <span class="verse v11" data-usfm="LAM.4.11"><span class="content"> </span></span><span class="verse v12" data-usfm="LAM.4.12"><span class="label">12</span><span class="content">‘එදිරිකාරයා සහ සතුරා ජෙරුසලමේ දොරටුවලට ඇතුළු වන්නේ ය’යි පොළොවේ රජවරු ද ලෝකයේ සියලු වැසියෝ ද විශ්වාස නොකළෝ ය.</span></span> 
     </div> 
     <div class="q"> <span class="verse v12" data-usfm="LAM.4.12"><span class="content"> </span></span><span class="verse v13" data-usfm="LAM.4.13"><span class="label">13</span><span class="content">මෙසේ වනුයේ, දමිටු ලේ නගරය තුළ වැගිරෙවූ දිවැසිවරුන්ගේ පව් නිසාත්, පූජකයන්ගේ අපරාධ නිසාත් ය.</span></span> 
     </div> 
     <div class="q"> <span class="verse v13" data-usfm="LAM.4.13"><span class="content"> </span></span><span class="verse v14" data-usfm="LAM.4.14"><span class="label">14</span><span class="content">ඔව්හු අන්ධයන් මෙන් වීදිවල ඔබමොබ යති.</span></span> 
     </div> 
     <div class="q2"> <span class="verse v14" data-usfm="LAM.4.14"><span class="content">මනුෂ්‍යයන්ට ඔවුන්ගේ වස්ත්‍රවල තැවරෙන්නට බැරි තරමට ඔව්හු ලෙයින් කිළුටු වී සිටිති.</span></span> 
     </div> 
     <div class="q"> <span class="verse v14" data-usfm="LAM.4.14"><span class="content"> </span></span><span class="verse v15" data-usfm="LAM.4.15"><span class="label">15</span><span class="content">“ඉවත් වන්න, අපවිත්‍ර ය.</span></span> 
     </div> 
     <div class="q2"> <span class="verse v15" data-usfm="LAM.4.15"><span class="content">ඉවත් වන්න, ඉවත් වන්න, අපට අත නො ගසන්නැ”යි ඔව්හු ඔවුන්ට මොරගසා කී හ.</span></span> 
     </div> 
     <div class="q2"> <span class="verse v15" data-usfm="LAM.4.15"><span class="content">ඔවුන් පලා ගොස් ඔබමොබ ගිය විට, “ඔව්හු තවත් මෙහි නොසිටිති”යි විජාතීන් අතරේ කියන ලද්දේ ය.</span></span> 
     </div> 
     <div class="q"> <span class="verse v15" data-usfm="LAM.4.15"><span class="content"> </span></span><span class="verse v16" data-usfm="LAM.4.16"><span class="label">16</span><span class="content">සමිඳාණෝ ම ඔවුන් විසුරුවා හැරිය සේක.</span></span> 
     </div> 
     <div class="q2"> <span class="verse v16" data-usfm="LAM.4.16"><span class="content">එතුමාණෝ තවත් ඔවුන් නොසලකන සේක.</span></span> 
     </div> 
     <div class="q2"> <span class="verse v16" data-usfm="LAM.4.16"><span class="content">සෙනඟ පූජකයන්ට ගරු නොකළ හ.</span></span> 
     </div> 
     <div class="q2"> <span class="verse v16" data-usfm="LAM.4.16"><span class="content">වැඩිහිටියන්ට කරුණාව නොදැක්වූ හ.</span></span> 
     </div> 
     <div class="q"> <span class="verse v16" data-usfm="LAM.4.16"><span class="content"> </span></span><span class="verse v17" data-usfm="LAM.4.17"><span class="label">17</span><span class="content">නොලැබෙන උපකාර ගැන බලා සිටීමෙන් අපේ ඇස් තවත් අඳුරු වී යන්නේ ය.</span></span> 
     </div> 
     <div class="q2"> <span class="verse v17" data-usfm="LAM.4.17"><span class="content">ගළවන්න බැරි ජාතියක් ගැන මුර කුළුණු උඩ අපි බලා සිටියෙමු.</span></span> 
     </div> 
     <div class="q"> <span class="verse v17" data-usfm="LAM.4.17"><span class="content"> </span></span><span class="verse v18" data-usfm="LAM.4.18"><span class="label">18</span><span class="content">අපේ වීදිවල අපට යන්න බැරි වන ලෙස අපේ සතුරෝ අපේ යාම් ඊම් සෝදිසියෙන් බලා සිටියහ.</span></span> 
     </div> 
     <div class="q2"> <span class="verse v18" data-usfm="LAM.4.18"><span class="content">අපේ අන්තිමය ආසන්න ය;</span></span> 
     </div> 
     <div class="q2"> <span class="verse v18" data-usfm="LAM.4.18"><span class="content">අපේ ඉරණම තීන්දු ය;</span></span> 
     </div> 
     <div class="q2"> <span class="verse v18" data-usfm="LAM.4.18"><span class="content">මන්ද, අපේ අන්තිමය පැමිණ ඇත.</span></span> 
     </div> 
     <div class="q"> <span class="verse v18" data-usfm="LAM.4.18"><span class="content"> </span></span><span class="verse v19" data-usfm="LAM.4.19"><span class="label">19</span><span class="content">අප පසුපස ලුහුබැඳ ආ තැනැත්තෝ අහසේ රාජාලීන්ට වඩා වේගවත් වූ හ.</span></span> 
     </div> 
     <div class="q2"> <span class="verse v19" data-usfm="LAM.4.19"><span class="content">ඔව්හු කඳුවල අප ලුහුබැඳ ආවෝ ය.</span></span> 
     </div> 
     <div class="q2"> <span class="verse v19" data-usfm="LAM.4.19"><span class="content">අප අල්ලන්න පාළුකරයේ රැක සිටියෝ ය.</span></span> 
     </div> 
     <div class="q"> <span class="verse v19" data-usfm="LAM.4.19"><span class="content"> </span></span><span class="verse v20" data-usfm="LAM.4.20"><span class="label">20</span><span class="content">“ඔහුගේ ආරක්ෂා සෙවණෙහි ජාතීන් අතර අපට ජීවත් වන්න ලැබේ ය”යි අප කීවා වූ අපේ නාසයේ හුස්ම වැනි වූ සමිඳාණන්ගේ අභිෂේක ලත් තැනැත්තේ ඔවුන්ගේ බොරු වළේ අසුවුණේ ය.</span></span> 
     </div> 
     <div class="q"> <span class="verse v20" data-usfm="LAM.4.20"><span class="content"> </span></span><span class="verse v21" data-usfm="LAM.4.21"><span class="label">21</span><span class="content">ඌශ් දේශයෙහි වාසය කරන ඒදොම් ජාතිය, ප්‍රීති සන්තෝෂ වන්න. විනාශය ඔබ වෙතත් පැමිණෙන්නේ ය.</span></span> 
     </div> 
     <div class="q2"> <span class="verse v21" data-usfm="LAM.4.21"><span class="content">ඔබ මත් වී නිරුවතින් සිටින්නෙහි ය.</span></span> 
     </div> 
     <div class="q"> <span class="verse v21" data-usfm="LAM.4.21"><span class="content"> </span></span><span class="verse v22" data-usfm="LAM.4.22"><span class="label">22</span><span class="content">එම්බා සියොන් පුරඟන, ඔබේ අයුතුකමේ දඬුවම ඉටු විය.</span></span> 
     </div> 
     <div class="q2"> <span class="verse v22" data-usfm="LAM.4.22"><span class="content">එතුමාණෝ තවත් ඔබ විප්‍රවාසයට ගෙන නොයන සේක.</span></span> 
     </div> 
     <div class="q2"> <span class="verse v22" data-usfm="LAM.4.22"><span class="content">එම්බා ඒදොම් පුරඟන, එතුමාණෝ ඔබේ අයුතුකමට දඬුවම් කරන සේක.</span></span> 
     </div> 
     <div class="q2"> <span class="verse v22" data-usfm="LAM.4.22"><span class="content">ඔබේ පව් එළිදරව් කරන සේක.</span></span> 
     </div> 
    </div> 
   </div> 
  </div>
 </body>
</html>