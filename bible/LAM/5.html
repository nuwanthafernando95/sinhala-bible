<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLAM"> 
    <div class="chapter ch5" data-usfm="LAM.5">  
     <div class="s1"> <span class="heading"><b>දයාව සඳහා යැදීමක්</b></span> 
     </div> 
     <div class="p"> <span class="content"> </span><span class="verse v1" data-usfm="LAM.5.1"><span class="label">1</span><span class="content">සමිඳුනි, අපට සිදු වී තිබෙන දේ සිහි කළ මැනව.</span></span> 
     </div> 
     <div class="q2"> <span class="verse v1" data-usfm="LAM.5.1"><span class="content">අපේ නින්දාව බලා සැලකුව මැනව.</span></span> 
     </div> 
     <div class="q"> <span class="verse v1" data-usfm="LAM.5.1"><span class="content"> </span></span><span class="verse v2" data-usfm="LAM.5.2"><span class="label">2</span><span class="content">අපේ උරුමය අන්‍යයන්ටත්, අපේ ගෙවල් විදේශීන්ටත් අයිති වී තිබේ.</span></span> 
     </div> 
     <div class="q"> <span class="verse v2" data-usfm="LAM.5.2"><span class="content"> </span></span><span class="verse v3" data-usfm="LAM.5.3"><span class="label">3</span><span class="content">අපි අනාථයෝ ය, පියා නැති දරුවෝ ය.</span></span> 
     </div> 
     <div class="q2"> <span class="verse v3" data-usfm="LAM.5.3"><span class="content">අපේ මවුවරු වැන්දඹුවන් මෙන් ය.</span></span> 
     </div> 
     <div class="q"> <span class="verse v3" data-usfm="LAM.5.3"><span class="content"> </span></span><span class="verse v4" data-usfm="LAM.5.4"><span class="label">4</span><span class="content">අප අපේ ම වතුර මිල දී ගත යුතු ය.</span></span> 
     </div> 
     <div class="q2"> <span class="verse v4" data-usfm="LAM.5.4"><span class="content">අපේ ම දර අපට විකුණනු ලැබේ.</span></span> 
     </div> 
     <div class="q"> <span class="verse v4" data-usfm="LAM.5.4"><span class="content"> </span></span><span class="verse v5" data-usfm="LAM.5.5"><span class="label">5</span><span class="content">වියගහ අපේ කර පිට ය.</span></span> 
     </div> 
     <div class="q2"> <span class="verse v5" data-usfm="LAM.5.5"><span class="content">මැරෙන තෙක් අපි වෙහෙසෙන්නෙමු.</span></span> 
     </div> 
     <div class="q2"> <span class="verse v5" data-usfm="LAM.5.5"><span class="content">එහෙත්, අපට සහනයක් නැත.</span></span> 
     </div> 
     <div class="q"> <span class="verse v5" data-usfm="LAM.5.5"><span class="content"> </span></span><span class="verse v6" data-usfm="LAM.5.6"><span class="label">6</span><span class="content">සෑහෙන පමණ කෑම ලබන පිණිස, මිසරයටත්, අසිරියාවටත් අපි සිඟමින් ගියෙමු.</span></span> 
     </div> 
     <div class="q"> <span class="verse v6" data-usfm="LAM.5.6"><span class="content"> </span></span><span class="verse v7" data-usfm="LAM.5.7"><span class="label">7</span><span class="content">අපේ පියවරු පව් කළෝ ය;</span></span> 
     </div> 
     <div class="q2"> <span class="verse v7" data-usfm="LAM.5.7"><span class="content">ඔව්හු දැන් නැත.</span></span> 
     </div> 
     <div class="q2"> <span class="verse v7" data-usfm="LAM.5.7"><span class="content">ඔවුන්ගේ අයුතුකම් නිසා අපි දුක් විඳිමු.</span></span> 
     </div> 
     <div class="q"> <span class="verse v7" data-usfm="LAM.5.7"><span class="content"> </span></span><span class="verse v8" data-usfm="LAM.5.8"><span class="label">8</span><span class="content">වහල්ලු අප ආණ්ඩු කරති.</span></span> 
     </div> 
     <div class="q2"> <span class="verse v8" data-usfm="LAM.5.8"><span class="content">ඔවුන් අතින් අප ගළවාගන්නට කෙනෙක් නැත.</span></span> 
     </div> 
     <div class="q"> <span class="verse v8" data-usfm="LAM.5.8"><span class="content"> </span></span><span class="verse v9" data-usfm="LAM.5.9"><span class="label">9</span><span class="content">පාළුකරයේ මිනීමරුවන් සැරිසරන බැවින් කෑම සෙවීමේ දී අපි අන්තරාවට මූණ පාමු.</span></span> 
     </div> 
     <div class="q"> <span class="verse v9" data-usfm="LAM.5.9"><span class="content"> </span></span><span class="verse v10" data-usfm="LAM.5.10"><span class="label">10</span><span class="content">සාගින්නේ තද උෂ්ණය නිසා අපේ හම උදුනක් මෙන් රත් වී තිබේ.</span></span> 
     </div> 
     <div class="q"> <span class="verse v10" data-usfm="LAM.5.10"><span class="content"> </span></span><span class="verse v11" data-usfm="LAM.5.11"><span class="label">11</span><span class="content">සියොන්හි ස්ත්‍රීහුත්, ජුදාහි නගරවල කන්‍යාවෝත් බලහත්කාරකම් කරනු ලැබූ හ.</span></span> 
     </div> 
     <div class="q"> <span class="verse v11" data-usfm="LAM.5.11"><span class="content"> </span></span><span class="verse v12" data-usfm="LAM.5.12"><span class="label">12</span><span class="content">අධිපතීහු තමන්ගේ අත්වලින් එල්ලනු ලැබූ හ.</span></span> 
     </div> 
     <div class="q2"> <span class="verse v12" data-usfm="LAM.5.12"><span class="content">වැඩිහිටි අය ගරු නොකරන ලදහ.</span></span> 
     </div> 
     <div class="q"> <span class="verse v12" data-usfm="LAM.5.12"><span class="content"> </span></span><span class="verse v13" data-usfm="LAM.5.13"><span class="label">13</span><span class="content">වහලුන් මෙන් ධාන්‍ය ඇඹරීමට අපේ තරුණයෝ බල කරනු ලැබූ හ.</span></span> 
     </div> 
     <div class="q2"> <span class="verse v13" data-usfm="LAM.5.13"><span class="content">ළමයි දරමිටිවල බරින් යට වී වැටි වැටී යති.</span></span> 
     </div> 
     <div class="q"> <span class="verse v13" data-usfm="LAM.5.13"><span class="content"> </span></span><span class="verse v14" data-usfm="LAM.5.14"><span class="label">14</span><span class="content">මහලු අය දොරටුවෙන් පහ ව ගියෝ ය.</span></span> 
     </div> 
     <div class="q2"> <span class="verse v14" data-usfm="LAM.5.14"><span class="content">යෞවනයෝ ගීතිකා කිරීමෙන් වැළකුණෝ ය.</span></span> 
     </div> 
     <div class="q"> <span class="verse v14" data-usfm="LAM.5.14"><span class="content"> </span></span><span class="verse v15" data-usfm="LAM.5.15"><span class="label">15</span><span class="content">අපේ සිත්වලින් ප්‍රීතිය තුරන් විය.</span></span> 
     </div> 
     <div class="q2"> <span class="verse v15" data-usfm="LAM.5.15"><span class="content">අපේ නැටීම වැලපීමට පෙරළුණේ ය.</span></span> 
     </div> 
     <div class="q"> <span class="verse v15" data-usfm="LAM.5.15"><span class="content"> </span></span><span class="verse v16" data-usfm="LAM.5.16"><span class="label">16</span><span class="content">අපේ හිසින් මල්දම් වැටුණේ ය.</span></span> 
     </div> 
     <div class="q2"> <span class="verse v16" data-usfm="LAM.5.16"><span class="content">අප පව් කළ බැවින් අනේ! අපට වන දුකක මහත!</span></span> 
     </div> 
     <div class="q"> <span class="verse v16" data-usfm="LAM.5.16"><span class="content"> </span></span><span class="verse v17" data-usfm="LAM.5.17"><span class="label">17</span><span class="content">මේ නිසා අපේ සිත ක්ලාන්ත වී තිබේ.</span></span> 
     </div> 
     <div class="q2"> <span class="verse v17" data-usfm="LAM.5.17"><span class="content">මේ දේවල් නිසා අපේ ඇස් අඳුරු වී තිබේ.</span></span> 
     </div> 
     <div class="q"> <span class="verse v17" data-usfm="LAM.5.17"><span class="content"> </span></span><span class="verse v18" data-usfm="LAM.5.18"><span class="label">18</span><span class="content">එසේ වන්නේ, සියොන් කන්ද පාළු වී තිබෙන බැවිනි.</span></span> 
     </div> 
     <div class="q2"> <span class="verse v18" data-usfm="LAM.5.18"><span class="content">සිවලුන් සැරිසරන බැවිනි.</span></span> 
     </div> 
     <div class="q"> <span class="verse v18" data-usfm="LAM.5.18"><span class="content"> </span></span><span class="verse v19" data-usfm="LAM.5.19"><span class="label">19</span><span class="content">එහෙත් සමිඳුනි, ඔබ සදහට ම රජ ව සිටින සේක.</span></span> 
     </div> 
     <div class="q2"> <span class="verse v19" data-usfm="LAM.5.19"><span class="content">ඔබේ සිහසුන පරපුරෙන් පරපුරට පවත්නේ ය.</span></span> 
     </div> 
     <div class="q"> <span class="verse v19" data-usfm="LAM.5.19"><span class="content"> </span></span><span class="verse v20" data-usfm="LAM.5.20"><span class="label">20</span><span class="content">මෙතෙක් කල් ඔබ අප අත් හළේ මන් ද?</span></span> 
     </div> 
     <div class="q2"> <span class="verse v20" data-usfm="LAM.5.20"><span class="content">කවර දා නමුත්, ඔබ අප යළි සිහි කරන සේක් ද?</span></span> 
     </div> 
     <div class="q"> <span class="verse v20" data-usfm="LAM.5.20"><span class="content"> </span></span><span class="verse v21" data-usfm="LAM.5.21"><span class="label">21</span><span class="content">සමිඳුනි, අප ඔබ වෙත හරවාගත මැනව.</span></span> 
     </div> 
     <div class="q2"> <span class="verse v21" data-usfm="LAM.5.21"><span class="content">අපේ පෙර වූ තේජස අපට යළි දුන මැනව.</span></span> 
     </div> 
     <div class="q"> <span class="verse v21" data-usfm="LAM.5.21"><span class="content"> </span></span><span class="verse v22" data-usfm="LAM.5.22"><span class="label">22</span><span class="content">ඔබ අප සහමුලින් පහ කරදැමූ සේක් ද?</span></span> 
     </div> 
     <div class="q2"> <span class="verse v22" data-usfm="LAM.5.22"><span class="content">ඔබේ කෝපයට සීමාවක් නැද් ද?</span></span> 
     </div> 
    </div> 
   </div> 
  </div>
 </body>
</html>