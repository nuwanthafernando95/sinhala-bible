<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLAM"> 
    <div class="chapter ch3" data-usfm="LAM.3">  
     <div class="s1"> <span class="heading"><b>දඬුවම</b></span> 
     </div> 
     <div class="p"> <span class="content"> </span><span class="verse v1" data-usfm="LAM.3.1"><span class="label">1</span><span class="content">එතුමන්ගේ කෝපය නමැති දණ්ඩෙන් දුක අත්දුටු මිනිසා නම් මම ය.</span></span> 
     </div> 
     <div class="q"> <span class="verse v1" data-usfm="LAM.3.1"><span class="content"> </span></span><span class="verse v2" data-usfm="LAM.3.2"><span class="label">2</span><span class="content">එතුමාණන් මා ගෙන ගොස් එළියෙහි නොව අන්ධකාරයෙහි ඇවිදින්නට සැලැසූ සේක.</span></span> 
     </div> 
     <div class="q"> <span class="verse v2" data-usfm="LAM.3.2"><span class="content"> </span></span><span class="verse v3" data-usfm="LAM.3.3"><span class="label">3</span><span class="content">සැබැවින් ම එතුමාණෝ දවස මුළුල්ලේ මට යළි යළි නිර්දය ලෙස පහර දුන් සේක.</span></span> 
     </div> 
     <div class="q"> <span class="verse v3" data-usfm="LAM.3.3"><span class="content"> </span></span><span class="verse v4" data-usfm="LAM.3.4"><span class="label">4</span><span class="content">එතුමාණෝ මාගේ මාංසයත්, හමත් ජරාවට පමුණුවා මාගේ ඇටකටු පොඩි කළ සේක.</span></span> 
     </div> 
     <div class="q"> <span class="verse v4" data-usfm="LAM.3.4"><span class="content"> </span></span><span class="verse v5" data-usfm="LAM.3.5"><span class="label">5</span><span class="content">එතුමාණෝ මට වියගහක් සාදා විඩාවෙන් මාගේ හිස වට කළ සේක.</span></span> 
     </div> 
     <div class="q"> <span class="verse v5" data-usfm="LAM.3.5"><span class="content"> </span></span><span class="verse v6" data-usfm="LAM.3.6"><span class="label">6</span><span class="content">පුරාණයෙහි නැසී ගියවුන් මෙන් එතුමාණෝ අඳුරු තැන්වල විසීමට මට සැලැසූ සේක.</span></span> 
     </div> 
     <div class="q"> <span class="verse v6" data-usfm="LAM.3.6"><span class="content"> </span></span><span class="verse v7" data-usfm="LAM.3.7"><span class="label">7</span><span class="content">බේරී යන්න බැරි වන ලෙස එතුමාණෝ මා කොටු කළ සේක.</span></span> 
     </div> 
     <div class="q2"> <span class="verse v7" data-usfm="LAM.3.7"><span class="content">බර විලංගු මට දැමූ සේක.</span></span> 
     </div> 
     <div class="q"> <span class="verse v7" data-usfm="LAM.3.7"><span class="content"> </span></span><span class="verse v8" data-usfm="LAM.3.8"><span class="label">8</span><span class="content">මා කෑගසා පිහිට ඉල්ලන නමුත්, එතුමාණෝ මාගේ යැදුමට සවන් නොදෙන සේක.</span></span> 
     </div> 
     <div class="q"> <span class="verse v8" data-usfm="LAM.3.8"><span class="content"> </span></span><span class="verse v9" data-usfm="LAM.3.9"><span class="label">9</span><span class="content">එතුමාණෝ මාගේ මාර්ග කැපූ ගල්වලින් අහුරා මාගේ මාවත් අවහිර කළ සේක.</span></span> 
     </div> 
     <div class="q"> <span class="verse v9" data-usfm="LAM.3.9"><span class="content"> </span></span><span class="verse v10" data-usfm="LAM.3.10"><span class="label">10</span><span class="content">එතුමාණෝ මා හට, මඟ රැක සිටින වලසෙකු ද රහස් තැන්වල සැඟවී සිටින සිංහයෙකු ද මෙන් වන සේක.</span></span> 
     </div> 
     <div class="q"> <span class="verse v10" data-usfm="LAM.3.10"><span class="content"> </span></span><span class="verse v11" data-usfm="LAM.3.11"><span class="label">11</span><span class="content">එතුමාණෝ මාගේ මාර්ගයෙන් මා ඉවත් කොට මා කෑලිවලට ඉරාදැමූ සේක.</span></span> 
     </div> 
     <div class="q2"> <span class="verse v11" data-usfm="LAM.3.11"><span class="content">මා පිළිකුලක් කළ සේක.</span></span> 
     </div> 
     <div class="q"> <span class="verse v11" data-usfm="LAM.3.11"><span class="content"> </span></span><span class="verse v12" data-usfm="LAM.3.12"><span class="label">12</span><span class="content">එතුමාණෝ තම දුන්න තැත් කවා, ඊගසට ඉලක්කයක් කොට මා තැබූ සේක.</span></span> 
     </div> 
     <div class="q"> <span class="verse v12" data-usfm="LAM.3.12"><span class="content"> </span></span><span class="verse v13" data-usfm="LAM.3.13"><span class="label">13</span><span class="content">එතුමාණෝ තම කොපුවේ ඊගස් මාගේ හදවතට විද්ද සේක.</span></span> 
     </div> 
     <div class="q"> <span class="verse v13" data-usfm="LAM.3.13"><span class="content"> </span></span><span class="verse v14" data-usfm="LAM.3.14"><span class="label">14</span><span class="content">මම මාගේ මුළු සෙනඟට හිනාවක් ද දවස මුළුල්ලේ ඔවුන්ට කවටකමක් ද වී සිටිමි.</span></span> 
     </div> 
     <div class="q"> <span class="verse v14" data-usfm="LAM.3.14"><span class="content"> </span></span><span class="verse v15" data-usfm="LAM.3.15"><span class="label">15</span><span class="content">එතුමාණෝ තිත්ත වේදනාවෙන් මා පුරවා මට කොසඹ පෙවූ සේක.</span></span> 
     </div> 
     <div class="q"> <span class="verse v15" data-usfm="LAM.3.15"><span class="content"> </span></span><span class="verse v16" data-usfm="LAM.3.16"><span class="label">16</span><span class="content">එතුමාණෝ බොරළුවලින් මාගේ දත් බින්ද සේක;</span></span> 
     </div> 
     <div class="q2"> <span class="verse v16" data-usfm="LAM.3.16"><span class="content">කෑම සඳහා මට අළු දුන් සේක.</span></span> 
     </div> 
     <div class="q"> <span class="verse v16" data-usfm="LAM.3.16"><span class="content"> </span></span><span class="verse v17" data-usfm="LAM.3.17"><span class="label">17</span><span class="content">සාමය මාගෙන් තුරන් වී ඇත.</span></span> 
     </div> 
     <div class="q2"> <span class="verse v17" data-usfm="LAM.3.17"><span class="content">සැපත යනු කුමක් දැ යි මට අමතක වී ඇත.</span></span> 
     </div> 
     <div class="q"> <span class="verse v17" data-usfm="LAM.3.17"><span class="content"> </span></span><span class="verse v18" data-usfm="LAM.3.18"><span class="label">18</span><span class="content">දැන් මම මෙසේ කියමි:</span></span> 
     </div> 
     <div class="q2"> <span class="verse v18" data-usfm="LAM.3.18"><span class="content">“මාගේ ශක්තිය පහ වී ගොස් ඇත.</span></span> 
     </div> 
     <div class="q2"> <span class="verse v18" data-usfm="LAM.3.18"><span class="content">සමිඳුන් කෙරෙහි මාගේ බලාපොරොත්තුව තුරන් වී ඇත.”</span></span> 
     </div> 
     <div class="s1"> <span class="heading"><b>බලාපොරොත්තුව</b></span> 
     </div> 
     <div class="p"> <span class="verse v18" data-usfm="LAM.3.18"><span class="content"> </span></span><span class="verse v19" data-usfm="LAM.3.19"><span class="label">19</span><span class="content">මාගේ ශෝකයත්, මාගේ පීඩාවත් මට සිහි වීම කොසඹ හා වස දිය වැනි ය.</span></span> 
     </div> 
     <div class="q"> <span class="verse v19" data-usfm="LAM.3.19"><span class="content"> </span></span><span class="verse v20" data-usfm="LAM.3.20"><span class="label">20</span><span class="content">මම ඒ ගැන නිතර ම සිහි කරමි;</span></span> 
     </div> 
     <div class="q2"> <span class="verse v20" data-usfm="LAM.3.20"><span class="content">මාගේ සිත අධෛර්යයට පත් වී ඇත.</span></span> 
     </div> 
     <div class="q"> <span class="verse v20" data-usfm="LAM.3.20"><span class="content"> </span></span><span class="verse v21" data-usfm="LAM.3.21"><span class="label">21</span><span class="content">එහෙත්, මේ දේ මා සිහි කළ විට බලාපොරොත්තුව මට ඇති වන්නේ ය.</span></span> 
     </div> 
     <div class="q"> <span class="verse v21" data-usfm="LAM.3.21"><span class="content"> </span></span><span class="verse v22" data-usfm="LAM.3.22"><span class="label">22</span><span class="content">“සමිඳුන්ගේ තිර පෙම කිසි කලෙක පහ නොවන්නේ ය;</span></span> 
     </div> 
     <div class="q2"> <span class="verse v22" data-usfm="LAM.3.22"><span class="content">එතුමන්ගේ දයාව කෙළවර නොවන්නේ ය.</span></span> 
     </div> 
     <div class="q"> <span class="verse v22" data-usfm="LAM.3.22"><span class="content"> </span></span><span class="verse v23" data-usfm="LAM.3.23"><span class="label">23</span><span class="content">ඒවා උදයෙන් උදය අලුත් වී තිබේ;</span></span> 
     </div> 
     <div class="q2"> <span class="verse v23" data-usfm="LAM.3.23"><span class="content">ඔබේ විශ්වාසවන්තකම ඉමහත් ය.”</span></span> 
     </div> 
     <div class="q"> <span class="verse v23" data-usfm="LAM.3.23"><span class="content"> </span></span><span class="verse v24" data-usfm="LAM.3.24"><span class="label">24</span><span class="content">මට ඇත්තේ සමිඳාණෝ පමණකැ යි මාගේ සිත කියයි.</span></span> 
     </div> 
     <div class="q2"> <span class="verse v24" data-usfm="LAM.3.24"><span class="content">එබැවින් එතුමාණන් කෙරෙහි මම බලාපොරොත්තු වන්නෙමි.</span></span> 
     </div> 
     <div class="q"> <span class="verse v24" data-usfm="LAM.3.24"><span class="content"> </span></span><span class="verse v25" data-usfm="LAM.3.25"><span class="label">25</span><span class="content">සමිඳාණන් ගැන බලා සිටින්නන්ටත්, එතුමාණන් සොයා යන අයටත් එතුමාණෝ යහපත් ය.</span></span> 
     </div> 
     <div class="q"> <span class="verse v25" data-usfm="LAM.3.25"><span class="content"> </span></span><span class="verse v26" data-usfm="LAM.3.26"><span class="label">26</span><span class="content">සමිඳුන්ගෙන් වන ගැළවීම නිශ්චල ව බලා සිටීම මිනිසාට හොඳ ය.</span></span> 
     </div> 
     <div class="q"> <span class="verse v26" data-usfm="LAM.3.26"><span class="content"> </span></span><span class="verse v27" data-usfm="LAM.3.27"><span class="label">27</span><span class="content">තමාගේ බාල වියෙහි දී ඉවසීම නමැති වියගහ දැරීම මිනිසාට යහපත් ය.</span></span> 
     </div> 
     <div class="q"> <span class="verse v27" data-usfm="LAM.3.27"><span class="content"> </span></span><span class="verse v28" data-usfm="LAM.3.28"><span class="label">28</span><span class="content">එතුමාණන් එය ඔහු පිට තැබූ නිසා ඔහු තනියම හිඳ නිශ්ශබ්ද ව සිටී වා!</span></span> 
     </div> 
     <div class="q"> <span class="verse v28" data-usfm="LAM.3.28"><span class="content"> </span></span><span class="verse v29" data-usfm="LAM.3.29"><span class="label">29</span><span class="content">සමහර විට බලාපොරොත්තුවක් තිබිය හැකි බැවින් අප නැමී අවනත විය යුතු යි.</span></span> 
     </div> 
     <div class="q"> <span class="verse v29" data-usfm="LAM.3.29"><span class="content"> </span></span><span class="verse v30" data-usfm="LAM.3.30"><span class="label">30</span><span class="content">ඔහු තමාට පහර දෙන අයට කම්මුල පෑවා වේ!</span></span> 
     </div> 
     <div class="q2"> <span class="verse v30" data-usfm="LAM.3.30"><span class="content">නින්දාවෙන් පිරුණා වේ!</span></span> 
     </div> 
     <div class="q"> <span class="verse v30" data-usfm="LAM.3.30"><span class="content"> </span></span><span class="verse v31" data-usfm="LAM.3.31"><span class="label">31</span><span class="content">මන්ද, සමිඳාණන් සදහට ම සිය සේවකයන් ඉවත දමන්නේ නැත.</span></span> 
     </div> 
     <div class="q"> <span class="verse v31" data-usfm="LAM.3.31"><span class="content"> </span></span><span class="verse v32" data-usfm="LAM.3.32"><span class="label">32</span><span class="content">එතුමාණන් ශෝකය පමුණුවන නමුත්, තමන්ගේ ඉමහත් කරුණාව ලෙස අනුකම්පා ද කරන සේක.</span></span> 
     </div> 
     <div class="q"> <span class="verse v32" data-usfm="LAM.3.32"><span class="content"> </span></span><span class="verse v33" data-usfm="LAM.3.33"><span class="label">33</span><span class="content">මන්ද, එතුමාණෝ මිනිසුන්ට ඕනෑකමින් පීඩා නොකරන සේක. ඔවුන් ශෝකයට නොපමුණුවන සේක.</span></span> 
     </div> 
     <div class="s1"> <span class="heading"><b>පසුතැවී සිත් හරවා ගැනීම</b></span> 
     </div> 
     <div class="p"> <span class="verse v33" data-usfm="LAM.3.33"><span class="content"> </span></span><span class="verse v34" data-usfm="LAM.3.34"><span class="label">34</span><span class="content">දේශයේ සෑම හිරකාරයන් තළා පෙළා පොඩි කිරීම ද</span></span> 
     </div> 
     <div class="q"> <span class="verse v34" data-usfm="LAM.3.34"><span class="content"> </span></span><span class="verse v35" data-usfm="LAM.3.35"><span class="label">35</span><span class="content">මහෝත්තමයාණන්ගේ මුහුණ ඉදිරියේ දී මිනිසුන්ගේ යුක්තිය පෙරළාදැමීම ද</span></span> 
     </div> 
     <div class="q"> <span class="verse v35" data-usfm="LAM.3.35"><span class="content"> </span></span><span class="verse v36" data-usfm="LAM.3.36"><span class="label">36</span><span class="content">මිනිසෙකුට ඔහුගේ නඩුවේ දී අයුක්තිය කිරීම ද සමිඳාණෝ අනුමත නොකරන සේක.</span></span> 
     </div> 
     <div class="q"> <span class="verse v36" data-usfm="LAM.3.36"><span class="content"> </span></span><span class="verse v37" data-usfm="LAM.3.37"><span class="label">37</span><span class="content">සමිඳාණෝ කැමැති නොවන සේක් නම්, කිසිවෙකුට කිසිවක් නොකළ හැකි ය.</span></span> 
     </div> 
     <div class="q"> <span class="verse v37" data-usfm="LAM.3.37"><span class="content"> </span></span><span class="verse v38" data-usfm="LAM.3.38"><span class="label">38</span><span class="content">සැපතත් විපතත් ඇති වන්නේ, මහෝත්තමයාණන්ගේ නියමයෙන් නොවේ ද?</span></span> 
     </div> 
     <div class="q"> <span class="verse v38" data-usfm="LAM.3.38"><span class="content"> </span></span><span class="verse v39" data-usfm="LAM.3.39"><span class="label">39</span><span class="content">අපේ පව් ගැන දඬුවම ලබන නිසා අප කොඳුරන්නේ කුමට ද?</span></span> 
     </div> 
     <div class="q"> <span class="verse v39" data-usfm="LAM.3.39"><span class="content"> </span></span><span class="verse v40" data-usfm="LAM.3.40"><span class="label">40</span><span class="content">අපේ මාර්ග සෝදිසි කර විමසා සමිඳාණන් වෙත නැවත හැරෙමු.</span></span> 
     </div> 
     <div class="q"> <span class="verse v40" data-usfm="LAM.3.40"><span class="content"> </span></span><span class="verse v41" data-usfm="LAM.3.41"><span class="label">41</span><span class="content">ස්වර්ගයෙහි සිටින දෙවිඳාණන් වෙත අපේ අතත් සිතත් ඔසවමු.</span></span> 
     </div> 
     <div class="q"> <span class="verse v41" data-usfm="LAM.3.41"><span class="content"> </span></span><span class="verse v42" data-usfm="LAM.3.42"><span class="label">42</span><span class="content">“අපි වනාහි වරද කොට කැරලි ගැසීමු;</span></span> 
     </div> 
     <div class="q2"> <span class="verse v42" data-usfm="LAM.3.42"><span class="content">ඔබ කමා නොකළ සේක.</span></span> 
     </div> 
     <div class="q"> <span class="verse v42" data-usfm="LAM.3.42"><span class="content"> </span></span><span class="verse v43" data-usfm="LAM.3.43"><span class="label">43</span><span class="content">ඔබ වහන්සේ උදහසින් සැඟවී සිට අප පසුපස ලුහුබැඳ ආ සේක.</span></span> 
     </div> 
     <div class="q2"> <span class="verse v43" data-usfm="LAM.3.43"><span class="content">අනුකම්පා නොකොට අප මරාදැමූ සේක.</span></span> 
     </div> 
     <div class="q"> <span class="verse v43" data-usfm="LAM.3.43"><span class="content"> </span></span><span class="verse v44" data-usfm="LAM.3.44"><span class="label">44</span><span class="content">අපේ යැදුම ඔබ වෙත නොපැමිණෙන ලෙස ඔබ වලාකුළකින් ඔබ ම වසාගෙන සිටින සේක.</span></span> 
     </div> 
     <div class="q"> <span class="verse v44" data-usfm="LAM.3.44"><span class="content"> </span></span><span class="verse v45" data-usfm="LAM.3.45"><span class="label">45</span><span class="content">ඔබ විජාතීන් අතරෙහි අප කසළ ගොඩක් මෙන් කළ සේක.</span></span> 
     </div> 
     <div class="q"> <span class="verse v45" data-usfm="LAM.3.45"><span class="content"> </span></span><span class="verse v46" data-usfm="LAM.3.46"><span class="label">46</span><span class="content">අපේ සියලු සතුරෝ අපට විරුද්ධ ව බොහෝ සේ දොස් කී හ.</span></span> 
     </div> 
     <div class="q"> <span class="verse v46" data-usfm="LAM.3.46"><span class="content"> </span></span><span class="verse v47" data-usfm="LAM.3.47"><span class="label">47</span><span class="content">භීතිය සහ පාතාලයත්, නාස්තිය සහ විනාශයත් අපට පැමිණ තිබේ.</span></span> 
     </div> 
     <div class="q"> <span class="verse v47" data-usfm="LAM.3.47"><span class="content"> </span></span><span class="verse v48" data-usfm="LAM.3.48"><span class="label">48</span><span class="content">මාගේ සෙනඟගේ විනාශය නිසා මාගේ ඇස්වලින් කඳුළු ගංගා ගලා යයි.</span></span> 
     </div> 
     <div class="q"> <span class="verse v48" data-usfm="LAM.3.48"><span class="content"> </span></span><span class="verse v49" data-usfm="LAM.3.49"><span class="label">49</span><span class="content">සමිඳාණන් ස්වර්ගයේ සිට බලා සලකන තුරු,</span></span> 
     </div> 
     <div class="q"> <span class="verse v49" data-usfm="LAM.3.49"><span class="content"> </span></span><span class="verse v50" data-usfm="LAM.3.50"><span class="label">50</span><span class="content">මාගේ ඇස්වලින් නොනැවතී කඳුළු වැගිරෙයි.</span></span> 
     </div> 
     <div class="q"> <span class="verse v50" data-usfm="LAM.3.50"><span class="content"> </span></span><span class="verse v51" data-usfm="LAM.3.51"><span class="label">51</span><span class="content">නගරයේ කාන්තාවන්ට සිදු වී ඇති දේ මා දකින විට මාගේ සිත කම්පා වෙයි.</span></span> 
     </div> 
     <div class="q"> <span class="verse v51" data-usfm="LAM.3.51"><span class="content"> </span></span><span class="verse v52" data-usfm="LAM.3.52"><span class="label">52</span><span class="content">නිකරුණේ මට සතුරු ව සිටින අය කුරුල්ලෙකු මෙන් මා උගුලට අසු කරගත්හ.</span></span> 
     </div> 
     <div class="q"> <span class="verse v52" data-usfm="LAM.3.52"><span class="content"> </span></span><span class="verse v53" data-usfm="LAM.3.53"><span class="label">53</span><span class="content">ඔව්හු පණපිටින් මා වළට හෙළාදමා මා පිට ගල් ද පැටවූ හ.</span></span> 
     </div> 
     <div class="q"> <span class="verse v53" data-usfm="LAM.3.53"><span class="content"> </span></span><span class="verse v54" data-usfm="LAM.3.54"><span class="label">54</span><span class="content">වතුර මාගේ හිසට උඩින් ගලා ගියේ ය;</span></span> 
     </div> 
     <div class="q2"> <span class="verse v54" data-usfm="LAM.3.54"><span class="content">“මාගේ අවසානය පැමිණ ඇතැ”යි මම කීමි.</span></span> 
     </div> 
     <div class="q"> <span class="verse v54" data-usfm="LAM.3.54"><span class="content"> </span></span><span class="verse v55" data-usfm="LAM.3.55"><span class="label">55</span><span class="content">සමිඳුනි, මම ගැඹුරු පාතාලයේ සිට ඔබේ නාමය කියා යැදිමි.</span></span> 
     </div> 
     <div class="q"> <span class="verse v55" data-usfm="LAM.3.55"><span class="content"> </span></span><span class="verse v56" data-usfm="LAM.3.56"><span class="label">56</span><span class="content">මාගේ මොරගැසීමට සවන් දෙන ලෙස මා බැගෑපත් ව ඉල්ලා සිටි විට ඔබ මට සවන් දුන් සේක.</span></span> 
     </div> 
     <div class="q"> <span class="verse v56" data-usfm="LAM.3.56"><span class="content"> </span></span><span class="verse v57" data-usfm="LAM.3.57"><span class="label">57</span><span class="content">මා ඔබට යාච්ඤා කළ විට, ඔබ මට ළං වී, “බිය නොවන්නැ”යි මට වදාළ සේක.</span></span> 
     </div> 
     <div class="q"> <span class="verse v57" data-usfm="LAM.3.57"><span class="content"> </span></span><span class="verse v58" data-usfm="LAM.3.58"><span class="label">58</span><span class="content">සමිඳුනි, ඔබ මා වෙනුවෙන් කරුණු වදාළ සේක. මාගේ ප්‍රාණය මිදූ සේක.</span></span> 
     </div> 
     <div class="q"> <span class="verse v58" data-usfm="LAM.3.58"><span class="content"> </span></span><span class="verse v59" data-usfm="LAM.3.59"><span class="label">59</span><span class="content">සමිඳුනි, ඔබ මාගේ පීඩාව දුටු සේක; මට යුක්තිය ඉටු කර දුන මැනව.</span></span> 
     </div> 
     <div class="q"> <span class="verse v59" data-usfm="LAM.3.59"><span class="content"> </span></span><span class="verse v60" data-usfm="LAM.3.60"><span class="label">60</span><span class="content">ඔවුන්ගේ සියලු ම පළිගැනීම් සහ මට විරුද්ධ ව තිබෙන ඔවුන්ගේ සියලු උපා ඔබ දුටු සේක.</span></span> 
     </div> 
     <div class="q"> <span class="verse v60" data-usfm="LAM.3.60"><span class="content"> </span></span><span class="verse v61" data-usfm="LAM.3.61"><span class="label">61</span><span class="content">සමිඳුනි, ඔවුන්ගේ නින්දා කිරීම සහ මට විරුද්ධ ව තිබෙන ඔවුන්ගේ සියලු උපා ඔබ ඇසූ සේක.</span></span> 
     </div> 
     <div class="q"> <span class="verse v61" data-usfm="LAM.3.61"><span class="content"> </span></span><span class="verse v62" data-usfm="LAM.3.62"><span class="label">62</span><span class="content">මට විරුද්ධ ව නඟන වචන ද දවස මුළුල්ලේ මට විරුද්ධ ව යොදන ඔවුන්ගේ උපායයන් ද ඔබ ඇසූ සේක.</span></span> 
     </div> 
     <div class="q"> <span class="verse v62" data-usfm="LAM.3.62"><span class="content"> </span></span><span class="verse v63" data-usfm="LAM.3.63"><span class="label">63</span><span class="content">ඔවුන් වාඩි වී සිටියත්, සිටගෙන සිටියත් ඔවුන්ගේ උපහාසයට මම ලක් වී සිටිමි.</span></span> 
     </div> 
     <div class="q"> <span class="verse v63" data-usfm="LAM.3.63"><span class="content"> </span></span><span class="verse v64" data-usfm="LAM.3.64"><span class="label">64</span><span class="content">සමිඳුනි, ඔවුන්ගේ ක්‍රියා අනුව ඔබ ඔවුන්ට විපාක දුන මැනව.</span></span> 
     </div> 
     <div class="q"> <span class="verse v64" data-usfm="LAM.3.64"><span class="content"> </span></span><span class="verse v65" data-usfm="LAM.3.65"><span class="label">65</span><span class="content">සිත් දැඩිකම වන සාපය ඔබ ඔවුන්ට දුන මැනව.</span></span> 
     </div> 
     <div class="q"> <span class="verse v65" data-usfm="LAM.3.65"><span class="content"> </span></span><span class="verse v66" data-usfm="LAM.3.66"><span class="label">66</span><span class="content">ඔබ, උදහසින් ඔවුන් ලුහුබැඳ ගොස්, මිහි පිටින් ඔවුන් අතුගාදැමුව මැනව.”</span></span> 
     </div> 
    </div> 
   </div> 
  </div>
 </body>
</html>