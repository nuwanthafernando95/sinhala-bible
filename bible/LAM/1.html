<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLAM"> 
    <div class="chapter ch1" data-usfm="LAM.1">  
     <div class="s1"> <span class="heading"><b>ජෙරුසලම වැටීම</b></span> 
     </div> 
     <div class="p"> <span class="content"> </span><span class="verse v1" data-usfm="LAM.1.1"><span class="label">1</span><span class="content">සෙනඟගෙන් පිරී තිබුණ නුවර දැන් පාළු වී තිබෙන හැටි!</span></span> 
     </div> 
     <div class="q2"> <span class="verse v1" data-usfm="LAM.1.1"><span class="content">ජාතීන් අතර උතුම් වී සිටි ඈ කණවැන්දුමියක මෙන් වී දේශාධිපතිනියක් වූ ඇය දාසියක් වී සිටින හැටි!</span></span> 
     </div> 
     <div class="q"> <span class="verse v1" data-usfm="LAM.1.1"><span class="content"> </span></span><span class="verse v2" data-usfm="LAM.1.2"><span class="label">2</span><span class="content">ඈ රාත්‍රියෙහි අතිශයෙන් වැලපෙයි.</span></span> 
     </div> 
     <div class="q2"> <span class="verse v2" data-usfm="LAM.1.2"><span class="content">කඳුළු ඇගේ දෙකපොල දිගේ ගලා යයි, ඇගේ පෙම්වතුන් අතර ඇය සනසන්නට කිසිවෙක් නැත.</span></span> 
     </div> 
     <div class="q2"> <span class="verse v2" data-usfm="LAM.1.2"><span class="content">ඇගේ සියලු මිතුරෝ ද්‍රෝහිකම් කර, ඇගේ සතුරන් වී සිටිති.</span></span> 
     </div> 
     <div class="q"> <span class="verse v2" data-usfm="LAM.1.2"><span class="content"> </span></span><span class="verse v3" data-usfm="LAM.1.3"><span class="label">3</span><span class="content">පීඩාව නිසා ද අධික දාසකම නිසා ද ජුදා විප්‍රවාසයට ගොස් ඇත.</span></span> 
     </div> 
     <div class="q2"> <span class="verse v3" data-usfm="LAM.1.3"><span class="content">ඈ විජාතීන් අතර දැන් වාසය කරයි.</span></span> 
     </div> 
     <div class="q2"> <span class="verse v3" data-usfm="LAM.1.3"><span class="content">එහි ඈ කිසි සහනයක් නොලබයි.</span></span> 
     </div> 
     <div class="q2"> <span class="verse v3" data-usfm="LAM.1.3"><span class="content">ඈ ලුහුබැඳ ගිය හැම දෙන ඇගේ විපතේ දී ඈ අසු කරගත්හ.</span></span> 
     </div> 
     <div class="q"> <span class="verse v3" data-usfm="LAM.1.3"><span class="content"> </span></span><span class="verse v4" data-usfm="LAM.1.4"><span class="label">4</span><span class="content">මංගල්‍ය රැස්වීමට එන කෙනෙකු නැති බැවින් සියොන් වැසියෝ වැලපෙන්නාහ.</span></span> 
     </div> 
     <div class="q2"> <span class="verse v4" data-usfm="LAM.1.4"><span class="content">ඇගේ සියලු දොරටු පාළු වී තිබේ.</span></span> 
     </div> 
     <div class="q2"> <span class="verse v4" data-usfm="LAM.1.4"><span class="content">ඇගේ පූජකයෝ සුසුම්ලති.</span></span> 
     </div> 
     <div class="q2"> <span class="verse v4" data-usfm="LAM.1.4"><span class="content">ඇගේ කාන්තාවෝ ශෝකයෙන් පෙළෙති.</span></span> 
     </div> 
     <div class="q2"> <span class="verse v4" data-usfm="LAM.1.4"><span class="content">ඈ බොහෝ සේ දුක් විඳියි.</span></span> 
     </div> 
     <div class="q"> <span class="verse v4" data-usfm="LAM.1.4"><span class="content"> </span></span><span class="verse v5" data-usfm="LAM.1.5"><span class="label">5</span><span class="content">ඇගේ එදිරිකාරයෝ දැන් ඇගේ ස්වාමිවරුන් වී සිටිති.</span></span> 
     </div> 
     <div class="q2"> <span class="verse v5" data-usfm="LAM.1.5"><span class="content">ඇගේ සතුරෝ සෞභාග්‍යය භුක්ති විඳිති.</span></span> 
     </div> 
     <div class="q2"> <span class="verse v5" data-usfm="LAM.1.5"><span class="content">එසේ වූයේ, ඇගේ අපරාධ රාශිය නිසා සමිඳාණන් ඈට පීඩා කළ බැවිනි.</span></span> 
     </div> 
     <div class="q2"> <span class="verse v5" data-usfm="LAM.1.5"><span class="content">පීඩා කරන්නා විසින් පලවා හරිනු ලැබූ ඇගේ දරුවන් ඈ අත්හැර ගොස් ඇත.</span></span> 
     </div> 
     <div class="q"> <span class="verse v5" data-usfm="LAM.1.5"><span class="content"> </span></span><span class="verse v6" data-usfm="LAM.1.6"><span class="label">6</span><span class="content">සියොන් පුරඟනගේ මුළු මහිම‍ශ්‍රීය ඇගෙන් පහ ව ගොස් ඇත.</span></span> 
     </div> 
     <div class="q2"> <span class="verse v6" data-usfm="LAM.1.6"><span class="content">ඇගේ අධිපතීහු ගොදුරු නැති මුවන්ට සමාන ය.</span></span> 
     </div> 
     <div class="q2"> <span class="verse v6" data-usfm="LAM.1.6"><span class="content">ලුහුබැඳ එන්නා කෙරෙන් පලා යමින් ඔවුහු බෙලහීන වී සිටිති.</span></span> 
     </div> 
     <div class="q"> <span class="verse v6" data-usfm="LAM.1.6"><span class="content"> </span></span><span class="verse v7" data-usfm="LAM.1.7"><span class="label">7</span><span class="content">ජෙරුසලම ඇගේ පීඩා සහ දුක් දවස්වල දී පෙර කල පටන් ඈට තිබුණු ඇගේ සියලු ප්‍රිය දේ සිහි කරයි.</span></span> 
     </div> 
     <div class="q2"> <span class="verse v7" data-usfm="LAM.1.7"><span class="content">ඈට උපකාර කරන්නෙකු නැති ව, ඇගේ සෙනඟ සතුරාගේ අතට අසු වූ විට,</span></span> 
     </div> 
     <div class="q2"> <span class="verse v7" data-usfm="LAM.1.7"><span class="content">උදව් කරන්න කිසිවෙක් නො වී ය.</span></span> 
     </div> 
     <div class="q2"> <span class="verse v7" data-usfm="LAM.1.7"><span class="content">සතුරෝ ඈ දෙස බලා, ඇගේ වැටීම ගැන ඈට සරදම් කළෝ ය.</span></span> 
     </div> 
     <div class="q"> <span class="verse v7" data-usfm="LAM.1.7"><span class="content"> </span></span><span class="verse v8" data-usfm="LAM.1.8"><span class="label">8</span><span class="content">ජෙරුසලම බලවත් ලෙස පව් කළ බැවින් ඈ අපිරිසිදු වී සිටින්නී ය.</span></span> 
     </div> 
     <div class="q2"> <span class="verse v8" data-usfm="LAM.1.8"><span class="content">ඈට ගෞරව කළ සියල්ලෝ ම ඇගේ නග්නකම දුටු නිසා ඈ හෙළා දකිති.</span></span> 
     </div> 
     <div class="q2"> <span class="verse v8" data-usfm="LAM.1.8"><span class="content">එසේ ය, ඈ සුසුම් ලා ඇගේ මුහුණ අන් අතකට හරවාගනියි.</span></span> 
     </div> 
     <div class="q"> <span class="verse v8" data-usfm="LAM.1.8"><span class="content"> </span></span><span class="verse v9" data-usfm="LAM.1.9"><span class="label">9</span><span class="content">ඇගේ අපවිත්‍රකම ඇගේ වස්ත්‍ර පිට තිබුණේ ය, තමාගේ ඉරණම ගැන ඈ කිසි දා නොසිතුවා ය.</span></span> 
     </div> 
     <div class="q2"> <span class="verse v9" data-usfm="LAM.1.9"><span class="content">ඇගේ වැටීම භයංකර ය.</span></span> 
     </div> 
     <div class="q2"> <span class="verse v9" data-usfm="LAM.1.9"><span class="content">ඈට සැනසිලිකාරයෙක් නැත.</span></span> 
     </div> 
     <div class="q2"> <span class="verse v9" data-usfm="LAM.1.9"><span class="content">සමිඳුනි, මාගේ දුක බැලුව මැනව.</span></span> 
     </div> 
     <div class="q2"> <span class="verse v9" data-usfm="LAM.1.9"><span class="content">මන්ද, සතුරා ජය ගෙන ඇත.</span></span> 
     </div> 
     <div class="q"> <span class="verse v9" data-usfm="LAM.1.9"><span class="content"> </span></span><span class="verse v10" data-usfm="LAM.1.10"><span class="label">10</span><span class="content">ඇගේ එදිරිකාරයා සිය අත පාමින්, ඇගේ සියලු වස්තුව පැහැරගෙන ඇත.</span></span> 
     </div> 
     <div class="q2"> <span class="verse v10" data-usfm="LAM.1.10"><span class="content">සභාවට පිවිසීමට ඔබ තහනම් කළ විදේශීන් ශුද්ධස්ථානයට ඇතුළු වී ඇත.</span></span> 
     </div> 
     <div class="q"> <span class="verse v10" data-usfm="LAM.1.10"><span class="content"> </span></span><span class="verse v11" data-usfm="LAM.1.11"><span class="label">11</span><span class="content">ඇගේ මුළු සෙනඟ කෑම සොයමින් සුසුම්ලති.</span></span> 
     </div> 
     <div class="q2"> <span class="verse v11" data-usfm="LAM.1.11"><span class="content">පණ රැකගන්න පිණිස ඔව්හු ආහාර වෙනුවට තමන්ගේ වටිනා දේ දුන්නෝ ය.</span></span> 
     </div> 
     <div class="q2"> <span class="verse v11" data-usfm="LAM.1.11"><span class="content">සමිඳුනි, මා නීච වී සිටින බව බලා මා සැලකුව මැනව.</span></span> 
     </div> 
     <div class="q"> <span class="verse v11" data-usfm="LAM.1.11"><span class="content"> </span></span><span class="verse v12" data-usfm="LAM.1.12"><span class="label">12</span><span class="content">අනේ!</span></span> 
     </div> 
     <div class="q2"> <span class="verse v12" data-usfm="LAM.1.12"><span class="content">මේ මඟ යන සියල්ලෙනි, නෙත් යොමා බලන්න.</span></span> 
     </div> 
     <div class="q2"> <span class="verse v12" data-usfm="LAM.1.12"><span class="content">සමිඳුන්ගේ උදහස ඇවිළී ගිය දවසේ දී එතුමාණන් මට පහර දීමේ දී මට ඇති වූ දුක තරම් දුකක් තවත් ඇද් ද?</span></span> 
     </div> 
     <div class="q"> <span class="verse v12" data-usfm="LAM.1.12"><span class="content"> </span></span><span class="verse v13" data-usfm="LAM.1.13"><span class="label">13</span><span class="content">එතුමාණෝ මාගේ ඇටකටු තුළට ඉහළින් ගින්නක් එවූ සේක.</span></span> 
     </div> 
     <div class="q2"> <span class="verse v13" data-usfm="LAM.1.13"><span class="content">එතුමාණෝ මාගේ පාදවලට දැලක් දැමූ සේක.</span></span> 
     </div> 
     <div class="q2"> <span class="verse v13" data-usfm="LAM.1.13"><span class="content">මා පහතට හෙළූ සේක.</span></span> 
     </div> 
     <div class="q2"> <span class="verse v13" data-usfm="LAM.1.13"><span class="content">මා තනිවන්න සලසා, දවස මුළුල්ලේ බෙලහීනයෙකු ද කළ සේක.</span></span> 
     </div> 
     <div class="q"> <span class="verse v13" data-usfm="LAM.1.13"><span class="content"> </span></span><span class="verse v14" data-usfm="LAM.1.14"><span class="label">14</span><span class="content">මාගේ අපරාධ වියගහක් මෙන් මා පිට බර ව තිබේ.</span></span> 
     </div> 
     <div class="q2"> <span class="verse v14" data-usfm="LAM.1.14"><span class="content">එතුමාණෝ ම මාගේ ගෙල පිට එය තැබූ සේක.</span></span> 
     </div> 
     <div class="q2"> <span class="verse v14" data-usfm="LAM.1.14"><span class="content">ඒ නිසා, මාගේ ශක්තිය හීන විය.</span></span> 
     </div> 
     <div class="q2"> <span class="verse v14" data-usfm="LAM.1.14"><span class="content">විරුද්ධ ව සිටින්න මට බැරි ලෙස සමිඳාණෝ සතුරන් අතට මා පාවා දුන් සේක.</span></span> 
     </div> 
     <div class="q"> <span class="verse v14" data-usfm="LAM.1.14"><span class="content"> </span></span><span class="verse v15" data-usfm="LAM.1.15"><span class="label">15</span><span class="content">මට සිටි මාගේ සියලු බලවත් සෙබළුන් සමිඳාණෝ හෙළාදැමූ සේක.</span></span> 
     </div> 
     <div class="q2"> <span class="verse v15" data-usfm="LAM.1.15"><span class="content">මාගේ යෞවනයන් වනසන පිණිස එතුමාණෝ මට විරුද්ධ ව සේනාවක් කැඳවූ සේක.</span></span> 
     </div> 
     <div class="q2"> <span class="verse v15" data-usfm="LAM.1.15"><span class="content">මිදි යන්ත්‍රයක මිදි පොඩි කරන්නාක් මෙන් සමිඳාණෝ ජුදා සෙනඟ පොඩි කරදැමූ සේක.</span></span> 
     </div> 
     <div class="q"> <span class="verse v15" data-usfm="LAM.1.15"><span class="content"> </span></span><span class="verse v16" data-usfm="LAM.1.16"><span class="label">16</span><span class="content">මේ දේවල් නිසා මම හඬමි, මාගේ ඇසින්, එසේ ය, මාගේ ඇසින් කඳුළු ගලා යයි.</span></span> 
     </div> 
     <div class="q2"> <span class="verse v16" data-usfm="LAM.1.16"><span class="content">මන්ද, මා ප්‍රාණවත් කළ හැකි, මා සැනසිය හැකි කිසිවෙක් ළඟ නැත.</span></span> 
     </div> 
     <div class="q2"> <span class="verse v16" data-usfm="LAM.1.16"><span class="content">සතුරා ජය ගත් බැවින් මාගේ දරුවෝ අසරණ ව සිටිති.</span></span> 
     </div> 
     <div class="q"> <span class="verse v16" data-usfm="LAM.1.16"><span class="content"> </span></span><span class="verse v17" data-usfm="LAM.1.17"><span class="label">17</span><span class="content">සියොන් ඇගේ දෑත විදහාගෙන සිටියි.</span></span> 
     </div> 
     <div class="q2"> <span class="verse v17" data-usfm="LAM.1.17"><span class="content">ඈ සනසන්නට එහි කිසිවෙක් නැත.</span></span> 
     </div> 
     <div class="q2"> <span class="verse v17" data-usfm="LAM.1.17"><span class="content">ජාකොබ් අවට සිටින්නන් ඔහුගේ සතුරන් වන ලෙස සමිඳාණෝ ඔවුන් දස’තින් කැඳෙවු සේක.</span></span> 
     </div> 
     <div class="q2"> <span class="verse v17" data-usfm="LAM.1.17"><span class="content">ජාතීන් අතර ජෙරුසලම පිළිකුලක් වී ඇත.</span></span> 
     </div> 
     <div class="q"> <span class="verse v17" data-usfm="LAM.1.17"><span class="content"> </span></span><span class="verse v18" data-usfm="LAM.1.18"><span class="label">18</span><span class="content">සමිඳාණෝ දැහැමි ය;</span></span> 
     </div> 
     <div class="q2"> <span class="verse v18" data-usfm="LAM.1.18"><span class="content">එතුමන්ගේ අණසකට එරෙහි ව කැරලි ගැසුවේ මම ය.</span></span> 
     </div> 
     <div class="q2"> <span class="verse v18" data-usfm="LAM.1.18"><span class="content">අනේ! සියලු ජාතිනි, සවන් දී මාගේ දුක බලන්න.</span></span> 
     </div> 
     <div class="q2"> <span class="verse v18" data-usfm="LAM.1.18"><span class="content">මාගේ කන්‍යාවන් ද මාගේ තරුණයන් ද වහල්කමට ගෙන ගොස් ඇත.</span></span> 
     </div> 
     <div class="q"> <span class="verse v18" data-usfm="LAM.1.18"><span class="content"> </span></span><span class="verse v19" data-usfm="LAM.1.19"><span class="label">19</span><span class="content">මාගේ පෙම්වතුන්ට අඬගැසීමි, එහෙත්, ඔව්හු මා රැවටුවෝ ය.</span></span> 
     </div> 
     <div class="q2"> <span class="verse v19" data-usfm="LAM.1.19"><span class="content">මාගේ පූජකයෝ ද මාගේ නායකයෝ ද තමන්ගේ ප්‍රාණ රැකගන්න පිණිස තමන්ට කෑම සොයන අතර නුවර තුළ නැසී ගියෝ ය.</span></span> 
     </div> 
     <div class="q"> <span class="verse v19" data-usfm="LAM.1.19"><span class="content"> </span></span><span class="verse v20" data-usfm="LAM.1.20"><span class="label">20</span><span class="content">සමිඳුනි, බැලුව මැනව.</span></span> 
     </div> 
     <div class="q2"> <span class="verse v20" data-usfm="LAM.1.20"><span class="content">මම විපතට පත් ව සිටිමි.</span></span> 
     </div> 
     <div class="q2"> <span class="verse v20" data-usfm="LAM.1.20"><span class="content">මාගේ සිත කැළඹී තිබේ.</span></span> 
     </div> 
     <div class="q2"> <span class="verse v20" data-usfm="LAM.1.20"><span class="content">මාගේ හදවත දෙදරා ගොස් තිබේ.</span></span> 
     </div> 
     <div class="q2"> <span class="verse v20" data-usfm="LAM.1.20"><span class="content">මම බලවත් ලෙස කැරලි ගැසීමි.</span></span> 
     </div> 
     <div class="q2"> <span class="verse v20" data-usfm="LAM.1.20"><span class="content">පිටත දී මාගේ දරුවෝ කඩුවෙන් නැසී ගියෝ ය.</span></span> 
     </div> 
     <div class="q2"> <span class="verse v20" data-usfm="LAM.1.20"><span class="content">ඇතුළත ද මරණය ඇත්තේ ය.</span></span> 
     </div> 
     <div class="q"> <span class="verse v20" data-usfm="LAM.1.20"><span class="content"> </span></span><span class="verse v21" data-usfm="LAM.1.21"><span class="label">21</span><span class="content">මා සුසුම්ලන රඟ ඇසුව මැනව.</span></span> 
     </div> 
     <div class="q2"> <span class="verse v21" data-usfm="LAM.1.21"><span class="content">මා සනසන්න කිසිවෙක් නැත.</span></span> 
     </div> 
     <div class="q2"> <span class="verse v21" data-usfm="LAM.1.21"><span class="content">මාගේ සියලු සතුරෝ මාගේ විපත්තිය ගැන ඇසුවෝ ය.</span></span> 
     </div> 
     <div class="q2"> <span class="verse v21" data-usfm="LAM.1.21"><span class="content">ඔබ එය කළ නිසා ඔව්හු සතුටු වෙති.</span></span> 
     </div> 
     <div class="q2"> <span class="verse v21" data-usfm="LAM.1.21"><span class="content">ඔබ ප්‍රකාශ කළ දවස පැමිණෙව්ව මැනව.</span></span> 
     </div> 
     <div class="q2"> <span class="verse v21" data-usfm="LAM.1.21"><span class="content">එවිට ඔව්හු ද මා හා සමාන වන්නෝ ය.</span></span> 
     </div> 
     <div class="q"> <span class="verse v21" data-usfm="LAM.1.21"><span class="content"> </span></span><span class="verse v22" data-usfm="LAM.1.22"><span class="label">22</span><span class="content">ඔවුන්ගේ සියලු දුෂ්ටකම් ඔබ ඉදිරියට පැමිණේ වා!</span></span> 
     </div> 
     <div class="q2"> <span class="verse v22" data-usfm="LAM.1.22"><span class="content">මාගේ සියලු අපරාධ නිසා ඔබ මට කළාක් මෙන් ඔවුන්ටත් කළ මැනව.</span></span> 
     </div> 
     <div class="q2"> <span class="verse v22" data-usfm="LAM.1.22"><span class="content">මන්ද, මාගේ සුසුම්ලෑම් බොහෝ ය;</span></span> 
     </div> 
     <div class="q2"> <span class="verse v22" data-usfm="LAM.1.22"><span class="content">මාගේ සිත ද ක්ලාන්ත වී තිබේ.</span></span> 
     </div> 
     <div class="q2"> <span class="verse v22" data-usfm="LAM.1.22"><span class="content">මම කලකිරී සිටිමි.</span></span> 
     </div> 
    </div> 
   </div> 
  </div>
 </body>
</html>