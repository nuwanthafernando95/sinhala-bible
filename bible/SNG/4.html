<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch4" data-usfm="SNG.4">  
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="content"> </span><span class="verse v1" data-usfm="SNG.4.1"><span class="label">1</span><span class="content">මාගේ ප්‍රිය සොඳුරිය, ඔබ රුව ඇත්තී ය;</span></span> 
     </div> 
     <div class="q2"> <span class="verse v1" data-usfm="SNG.4.1"><span class="content">එසේ ය, ඔබ රුව ඇත්තී ය.</span></span> 
     </div> 
     <div class="q2"> <span class="verse v1" data-usfm="SNG.4.1"><span class="content">ඔබේ මුහුණ වැස්මට ඇතුළෙන් තිබෙන ඔබේ ඇස් පරෙවියන්ගේ ඇස් වැනි ය.</span></span> 
     </div> 
     <div class="q2"> <span class="verse v1" data-usfm="SNG.4.1"><span class="content">ඔබේ වරලස ගිලියද් කඳු බෑවුමෙහි ලැග සිටින එළු රැළක් වැනි ය.</span></span> 
     </div> 
     <div class="q"> <span class="verse v1" data-usfm="SNG.4.1"><span class="content"> </span></span><span class="verse v2" data-usfm="SNG.4.2"><span class="label">2</span><span class="content">ලොම් කපා නාවන ලද බැටළුවන් මෙන් ඔබේ දත් සුදු ය.</span></span> 
     </div> 
     <div class="q2"> <span class="verse v2" data-usfm="SNG.4.2"><span class="content">එකක්වත් අඩු නැත, මනා සේ ගැළපී ඇත.</span></span> 
     </div> 
     <div class="q"> <span class="verse v2" data-usfm="SNG.4.2"><span class="content"> </span></span><span class="verse v3" data-usfm="SNG.4.3"><span class="label">3</span><span class="content">ඔබේ තොල් රතු නූල් මෙන් ය.</span></span> 
     </div> 
     <div class="q2"> <span class="verse v3" data-usfm="SNG.4.3"><span class="content">ඔබේ මුඛය ශෝභමාන ය.</span></span> 
     </div> 
     <div class="q2"> <span class="verse v3" data-usfm="SNG.4.3"><span class="content">ඔබේ මුහුණු වැස්මට ඇතුළෙන් තිබෙන ඔබේ දෙකපොල දෙළුම් මෙන් ය.</span></span> 
     </div> 
     <div class="q"> <span class="verse v3" data-usfm="SNG.4.3"><span class="content"> </span></span><span class="verse v4" data-usfm="SNG.4.4"><span class="label">4</span><span class="content">ඔබේ ගෙල බලවතුන්ගේ පලිස් දහසක් එල්ලා තිබෙන ආයුධ තැබීමට ගොඩනැඟුවා වූ දාවිත් රජුගේ කොත මෙන් ය.</span></span> 
     </div> 
     <div class="q"> <span class="verse v4" data-usfm="SNG.4.4"><span class="content"> </span></span><span class="verse v5" data-usfm="SNG.4.5"><span class="label">5</span><span class="content">ඔබේ දෙතන මානෙල් අතරේ ගොදුරු කන මුව දෙනකගේ නිවුන් පැටවුන් දෙදෙනෙකු වැනි ය.</span></span> 
     </div> 
     <div class="q"> <span class="verse v5" data-usfm="SNG.4.5"><span class="content"> </span></span><span class="verse v6" data-usfm="SNG.4.6"><span class="label">6</span><span class="content">දවාල සිසිල් වී සෙවණැලි පහ ව යන තුරු, මම ගන්ධ රස කන්දටත්, තුවරලා හෙලටත් යන්නෙමි.</span></span> 
     </div> 
     <div class="q"> <span class="verse v6" data-usfm="SNG.4.6"><span class="content"> </span></span><span class="verse v7" data-usfm="SNG.4.7"><span class="label">7</span><span class="content">මාගේ සොඳුරිය, ඔබ මුළුමනින් ම රුව ඇත්තී ය;</span></span> 
     </div> 
     <div class="q2"> <span class="verse v7" data-usfm="SNG.4.7"><span class="content">කැළලක් නැත්තී ය.</span></span> 
     </div> 
     <div class="q"> <span class="verse v7" data-usfm="SNG.4.7"><span class="content"> </span></span><span class="verse v8" data-usfm="SNG.4.8"><span class="label">8</span><span class="content">මාගේ මනාලිය, ලෙබනොන් සිට, එසේ ය, ලෙබනොන් සිට මා සමඟ එන්න සිංහයන්ගේ ගුහා වන, අඳුන් දිවියන්ගේ කඳු වන සෙනීර් සහ හෙර්මොන් කඳු මුදුනෙන් ද අමානා කඳු මුදුනෙන් ද බලන්න.</span></span> 
     </div> 
     <div class="q"> <span class="verse v8" data-usfm="SNG.4.8"><span class="content"> </span></span><span class="verse v9" data-usfm="SNG.4.9"><span class="label">9</span><span class="content">මාගේ සොහොයුරිය, මාගේ මනාලිය, ඔබ මාගේ සිත දිනාගත්තෙහි ය.</span></span> 
     </div> 
     <div class="q2"> <span class="verse v9" data-usfm="SNG.4.9"><span class="content">ඔබේ නෙතගින්, ඔබේ ගෙලේ එක මාලාවකින් ඔබ මාගේ සිත දිනාගත්තෙහි ය.</span></span> 
     </div> 
     <div class="q"> <span class="verse v9" data-usfm="SNG.4.9"><span class="content"> </span></span><span class="verse v10" data-usfm="SNG.4.10"><span class="label">10</span><span class="content">මාගේ සොහොයුරිය, මාගේ මනාලිය, ඔබේ ප්‍රේමය කොපමණ මිහිරි ද?</span></span> 
     </div> 
     <div class="q2"> <span class="verse v10" data-usfm="SNG.4.10"><span class="content">ඔබේ ප්‍රේමය මිදියුසටත්, ඔබේ විලවුන්වල සුවඳ සියලු සුවඳ ද්‍රව්‍යවලටත් වඩා කොපමණ අගනේ ද?</span></span> 
     </div> 
     <div class="q"> <span class="verse v10" data-usfm="SNG.4.10"><span class="content"> </span></span><span class="verse v11" data-usfm="SNG.4.11"><span class="label">11</span><span class="content">මාගේ මනාලිය, ඔබේ තොල්වලින් මී වදයකින් මෙන් පැණි වැගිරෙයි.</span></span> 
     </div> 
     <div class="q2"> <span class="verse v11" data-usfm="SNG.4.11"><span class="content">ඔබේ දිව යට මී පැණිත්, කිරිත් තිබේ.</span></span> 
     </div> 
     <div class="q2"> <span class="verse v11" data-usfm="SNG.4.11"><span class="content">ඔබේ වස්ත්‍රවල සුගන්ධය ලෙබනොන්හි සුවඳ මෙන් ය.</span></span> 
     </div> 
     <div class="q"> <span class="verse v11" data-usfm="SNG.4.11"><span class="content"> </span></span><span class="verse v12" data-usfm="SNG.4.12"><span class="label">12</span><span class="content">මාගේ සොහොයුරිය, මාගේ මනාලිය, ඔබ වැටකින් වට කළ උයනක් ය;</span></span> 
     </div> 
     <div class="q2"> <span class="verse v12" data-usfm="SNG.4.12"><span class="content">වසා තිබෙන ළිඳක් ය;</span></span> 
     </div> 
     <div class="q2"> <span class="verse v12" data-usfm="SNG.4.12"><span class="content">මුද්‍රා කර තිබෙන උල්පතක් ය.</span></span> 
     </div> 
     <div class="q"> <span class="verse v12" data-usfm="SNG.4.12"><span class="content"> </span></span><span class="verse v13" data-usfm="SNG.4.13"><span class="label">13</span><span class="content">එහි ගස් වැඩෙන්නේ ය;</span></span> 
     </div> 
     <div class="q2"> <span class="verse v13" data-usfm="SNG.4.13"><span class="content">ඒවා දෙළුම් උයනක් වැනි ය;</span></span> 
     </div> 
     <div class="q2"> <span class="verse v13" data-usfm="SNG.4.13"><span class="content">එහි ඉතා හොඳ ඵල හටගන්නේ ය.</span></span> 
     </div> 
     <div class="q"> <span class="verse v13" data-usfm="SNG.4.13"><span class="content"> </span></span><span class="verse v14" data-usfm="SNG.4.14"><span class="label">14</span><span class="content">ජටාමාංශ හා කුංකුමත්, වදකහ සහ කුරුඳුත්, සෑම තුවරලා ගසුත්, ගන්ධරස හා අගිල් ද සෑම ප්‍රධාන සුවඳ ද්‍රව්‍ය ද දරන ගසුත් එහි වැඩෙන්නේ ය.</span></span> 
     </div> 
     <div class="q"> <span class="verse v14" data-usfm="SNG.4.14"><span class="content"> </span></span><span class="verse v15" data-usfm="SNG.4.15"><span class="label">15</span><span class="content">දිය උල්පත්වලින් ද ගලා බසින දිය දහරින් ද ලෙබනොන් කඳුවලින් ගලා බසින ඇල දොළින් ද ඒ උයනට වතුර ලැබේ.</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v15" data-usfm="SNG.4.15"><span class="content"> </span></span><span class="verse v16" data-usfm="SNG.4.16"><span class="label">16</span><span class="content">එම්බා උතුරු සුළඟ, පිබිදෙන්න;</span></span> 
     </div> 
     <div class="q2"> <span class="verse v16" data-usfm="SNG.4.16"><span class="content">දකුණු සුළඟ, එන්න.</span></span> 
     </div> 
     <div class="q2"> <span class="verse v16" data-usfm="SNG.4.16"><span class="content">මාගේ උයනේ සුවඳ විහිද යන පිණිස ඊට උඩින් හමා යන්න.</span></span> 
     </div> 
     <div class="q2"> <span class="verse v16" data-usfm="SNG.4.16"><span class="content">මාගේ පෙම්වතා තමාගේ උයනට අවුත් තමාගේ අනර්ඝ ඵල අනුභව කරා වා!</span></span> 
     </div> 
    </div> 
   </div> 
  </div>
 </body>
</html>