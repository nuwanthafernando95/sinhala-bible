<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch5" data-usfm="SNG.5">  
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="content"> </span><span class="verse v1" data-usfm="SNG.5.1"><span class="label">1</span><span class="content">මා සොහොයුරිය, මා මනාලිය, මම මාගේ උයනට අවුත්, මාගේ ගන්ධරස හා සුවඳ ද්‍රව්‍ය රැස් කරගතිමි.</span></span> 
     </div> 
     <div class="q2"> <span class="verse v1" data-usfm="SNG.5.1"><span class="content">මී වදේ සමඟ මී පැණි කෑවෙමි.</span></span> 
     </div> 
     <div class="q2"> <span class="verse v1" data-usfm="SNG.5.1"><span class="content">කිරි සමඟ මුද්‍රික පානය බීවෙමි.</span></span> 
     </div> 
     <div class="q2"> <span class="verse v1" data-usfm="SNG.5.1"><span class="content">මිත්‍රයෙනි, කන්න;</span></span> 
     </div> 
     <div class="q2"> <span class="verse v1" data-usfm="SNG.5.1"><span class="content">ප්‍රිය තැනැත්තෙනි, බොන්න.</span></span> 
     </div> 
     <div class="q2"> <span class="verse v1" data-usfm="SNG.5.1"><span class="content">එසේ ය, ප්‍රේමයෙන් මත් වන තෙක් බොන්න.</span></span> 
     </div> 
     <div class="s1"> <span class="heading"><b>හතර වන ගීතය</b></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v1" data-usfm="SNG.5.1"><span class="content"> </span></span><span class="verse v2" data-usfm="SNG.5.2"><span class="label">2</span><span class="content">මම නිදාගෙන සිටියෙමි.</span></span> 
     </div> 
     <div class="q2"> <span class="verse v2" data-usfm="SNG.5.2"><span class="content">එහෙත්, මාගේ සිත පිබිද තිබිණි.</span></span> 
     </div> 
     <div class="q2"> <span class="verse v2" data-usfm="SNG.5.2"><span class="content">අන්න, මාගේ පෙම්වතා දොරට තට්ටු කරන හඬ මට ඇසේ.</span></span> 
     </div> 
     <div class="q2"> <span class="verse v2" data-usfm="SNG.5.2"><span class="content">ඔහු මා අමතමින් මෙසේ කී ය;</span></span> 
     </div> 
     <div class="q2"> <span class="verse v2" data-usfm="SNG.5.2"><span class="content">මා සොහොයුරිය, මා සොඳුරිය, මා පරෙවි දෙන, මා නිර්මල තැනැත්ති ය, මට දොර අරින්න.</span></span> 
     </div> 
     <div class="q2"> <span class="verse v2" data-usfm="SNG.5.2"><span class="content">මන්ද, මාගේ හිස පින්නෙනුත්, මාගේ වරලස රෑ පිණිබිංදු වලිනුත් පෙඟී තිබේ.</span></span> 
     </div> 
     <div class="q"> <span class="verse v2" data-usfm="SNG.5.2"><span class="content"> </span></span><span class="verse v3" data-usfm="SNG.5.3"><span class="label">3</span><span class="content">මාගේ හැට්ටය ගලවා තැබීමි.</span></span> 
     </div> 
     <div class="q2"> <span class="verse v3" data-usfm="SNG.5.3"><span class="content">මා එය යළිත් අඳින්න ද?</span></span> 
     </div> 
     <div class="q2"> <span class="verse v3" data-usfm="SNG.5.3"><span class="content">මා පාද සේදීමි;</span></span> 
     </div> 
     <div class="q2"> <span class="verse v3" data-usfm="SNG.5.3"><span class="content">ඒවා මා කෙසේ කිළුටු කරම් ද?</span></span> 
     </div> 
     <div class="q"> <span class="verse v3" data-usfm="SNG.5.3"><span class="content"> </span></span><span class="verse v4" data-usfm="SNG.5.4"><span class="label">4</span><span class="content">මා පෙම්වතා දොර සිදුරෙන් අත දැමූ විට මාගේ හදවත ප්‍රීතියෙන් ඉපිලී ගියේ ය.</span></span> 
     </div> 
     <div class="q"> <span class="verse v4" data-usfm="SNG.5.4"><span class="content"> </span></span><span class="verse v5" data-usfm="SNG.5.5"><span class="label">5</span><span class="content">මා පෙම්වතාට දොර අරින්න මම නැඟිට්ටෙමි.</span></span> 
     </div> 
     <div class="q2"> <span class="verse v5" data-usfm="SNG.5.5"><span class="content">දොරේ අගුල ඇල්ලූ විට ගන්ධරසය මාගේ අත්වල ද දියර ගන්ධරස මාගේ ඇඟිලිවල ද තැවරිණි.</span></span> 
     </div> 
     <div class="q"> <span class="verse v5" data-usfm="SNG.5.5"><span class="content"> </span></span><span class="verse v6" data-usfm="SNG.5.6"><span class="label">6</span><span class="content">මා පෙම්වතාට මම දොර ඇරියෙමි.</span></span> 
     </div> 
     <div class="q2"> <span class="verse v6" data-usfm="SNG.5.6"><span class="content">එහෙත්, මා පෙම්වතා නික්ම ගොස් තිබිණි.</span></span> 
     </div> 
     <div class="q2"> <span class="verse v6" data-usfm="SNG.5.6"><span class="content">ඔහු කතා කළ විට මට සිහි නැති විය.</span></span> 
     </div> 
     <div class="q2"> <span class="verse v6" data-usfm="SNG.5.6"><span class="content">මම ඔහු සෙවීමි;</span></span> 
     </div> 
     <div class="q2"> <span class="verse v6" data-usfm="SNG.5.6"><span class="content">එහෙත්, සම්බ නො වී ය.</span></span> 
     </div> 
     <div class="q2"> <span class="verse v6" data-usfm="SNG.5.6"><span class="content">මා ඔහුට අඬගැසූ නමුත්, ඔහු මට පිළිතුරු නොදිනි.</span></span> 
     </div> 
     <div class="q"> <span class="verse v6" data-usfm="SNG.5.6"><span class="content"> </span></span><span class="verse v7" data-usfm="SNG.5.7"><span class="label">7</span><span class="content">නුවර මුර සෙබළු මට හමු වී මට පහර දී තුවාළ කළහ.</span></span> 
     </div> 
     <div class="q2"> <span class="verse v7" data-usfm="SNG.5.7"><span class="content">පවුරුවල රැකවල්ලු මාගේ පොරෝණය මාගෙන් පැහැරගත්හ.</span></span> 
     </div> 
     <div class="q"> <span class="verse v7" data-usfm="SNG.5.7"><span class="content"> </span></span><span class="verse v8" data-usfm="SNG.5.8"><span class="label">8</span><span class="content">ජෙරුසලම් වනිතාවෙනි, මාගේ පෙම්වතා ඔබට හමු වුවොත්, මා ප්‍රේමාතුර ව සිටින බව ඔහුට දන්වන බවට මට දිවුරා කියන්න.</span></span> 
     </div> 
     <div class="cd"> <span class="heading"><b>ගායක පිරිස</b></span> 
     </div> 
     <div class="q"> <span class="verse v8" data-usfm="SNG.5.8"><span class="content"> </span></span><span class="verse v9" data-usfm="SNG.5.9"><span class="label">9</span><span class="content">කාන්තාවන්ගෙන් ඉතා ශෝභන තැනැත්තිය, අන් පෙම්වතෙකුට වඩා ඔබේ පෙම්වතාට ඇති අමුතු දෙය කුමක් ද?</span></span> 
     </div> 
     <div class="q2"> <span class="verse v9" data-usfm="SNG.5.9"><span class="content">ඔබ මෙසේ අපට දිවුරන්න කියන්නේ අන් පෙම්වතෙකුට වඩා ඔබේ පෙම්වතාට ඇති කුමන අමුතු දේ නිසා ද?</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v9" data-usfm="SNG.5.9"><span class="content"> </span></span><span class="verse v10" data-usfm="SNG.5.10"><span class="label">10</span><span class="content">මා පෙම්වතා කඩවසම් ය;</span></span> 
     </div> 
     <div class="q2"> <span class="verse v10" data-usfm="SNG.5.10"><span class="content">දස දහසක් අතරේ සොයාගත හැකි ඔහු උත්තමයෙකි.</span></span> 
     </div> 
     <div class="q"> <span class="verse v10" data-usfm="SNG.5.10"><span class="content"> </span></span><span class="verse v11" data-usfm="SNG.5.11"><span class="label">11</span><span class="content">ඔහුගේ හිස ඉතා පිවිතුරු රත්රන් මෙන් ය.</span></span> 
     </div> 
     <div class="q2"> <span class="verse v11" data-usfm="SNG.5.11"><span class="content">ඔහුගේ කෙස් රොද රැලි සහිත ය;</span></span> 
     </div> 
     <div class="q2"> <span class="verse v11" data-usfm="SNG.5.11"><span class="content">කපුටුවෙකුගේ මෙන් කාලවර්ණ ය.</span></span> 
     </div> 
     <div class="q"> <span class="verse v11" data-usfm="SNG.5.11"><span class="content"> </span></span><span class="verse v12" data-usfm="SNG.5.12"><span class="label">12</span><span class="content">ඔහුගේ දෙනෙත් කිරෙන් සේදී, හොබනා ලෙස ඇල දොළ ළඟ සිටින පරෙවියන් වැනි ය.</span></span> 
     </div> 
     <div class="q"> <span class="verse v12" data-usfm="SNG.5.12"><span class="content"> </span></span><span class="verse v13" data-usfm="SNG.5.13"><span class="label">13</span><span class="content">ඔහුගේ දෙකොපුල් සුවඳ ගස් පාත්තියක් ද සුවඳ පැළ ඇති පස් කඳු ද මෙන් ය.</span></span> 
     </div> 
     <div class="q2"> <span class="verse v13" data-usfm="SNG.5.13"><span class="content">ඔහුගේ දෙතොල් මානෙල් මෙනි;</span></span> 
     </div> 
     <div class="q2"> <span class="verse v13" data-usfm="SNG.5.13"><span class="content">දියර ගන්ධරස එයින් වෑස්සෙන්නේ ය.</span></span> 
     </div> 
     <div class="q"> <span class="verse v13" data-usfm="SNG.5.13"><span class="content"> </span></span><span class="verse v14" data-usfm="SNG.5.14"><span class="label">14</span><span class="content">ඔහුගේ දෑත පුෂ්ටිමත් ය;</span></span> 
     </div> 
     <div class="q2"> <span class="verse v14" data-usfm="SNG.5.14"><span class="content">ලශුණිය මැණික් ඇල්ලූ රන් මුදු පැළඳ ඇත.</span></span> 
     </div> 
     <div class="q2"> <span class="verse v14" data-usfm="SNG.5.14"><span class="content">ඔහුගේ ගත නිල්මිණියෙන් සැරසුණු ඇත්දත් කර්මාන්තයක් වැනි ය.</span></span> 
     </div> 
     <div class="q"> <span class="verse v14" data-usfm="SNG.5.14"><span class="content"> </span></span><span class="verse v15" data-usfm="SNG.5.15"><span class="label">15</span><span class="content">ඔහුගේ කෙණ්ඩා අමිශ්‍ර රන් අඩි පිට පිහිටා තිබෙන සුදු ගල් කණු වැනි ය.</span></span> 
     </div> 
     <div class="q2"> <span class="verse v15" data-usfm="SNG.5.15"><span class="content">ඔහුගේ ස්වරූපය ලෙබනොන් කඳු මෙන් තේජාන්විත ය.</span></span> 
     </div> 
     <div class="q2"> <span class="verse v15" data-usfm="SNG.5.15"><span class="content">කිහිරි ගස් මෙන් අසමසම ය.</span></span> 
     </div> 
     <div class="q"> <span class="verse v15" data-usfm="SNG.5.15"><span class="content"> </span></span><span class="verse v16" data-usfm="SNG.5.16"><span class="label">16</span><span class="content">ඔහුගේ මුඛය ඉතා මිහිරි ය.</span></span> 
     </div> 
     <div class="q2"> <span class="verse v16" data-usfm="SNG.5.16"><span class="content">එසේ ය, ඔහු මුළුමනින් ම පියකරු ය.</span></span> 
     </div> 
     <div class="q2"> <span class="verse v16" data-usfm="SNG.5.16"><span class="content">ජෙරුසලම් වනිතාවෙනි, මාගේ පෙම්වතා මේ ආකාර ය;</span></span> 
     </div> 
     <div class="q2"> <span class="verse v16" data-usfm="SNG.5.16"><span class="content">මාගේ මිත්‍රයා මෙබන්දෙක් ය.</span></span> 
     </div> 
    </div> 
   </div> 
  </div>
 </body>
</html>