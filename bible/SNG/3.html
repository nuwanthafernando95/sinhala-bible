<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch3" data-usfm="SNG.3">  
     <div class="q"> <span class="content"> </span><span class="verse v1" data-usfm="SNG.3.1"><span class="label">1</span><span class="content">රාත්‍රියෙහි මා යහනේ දී මා සිතින් ප්‍රේම කරන තැනැත්තා මම සෙවීමි.</span></span> 
     </div> 
     <div class="q2"> <span class="verse v1" data-usfm="SNG.3.1"><span class="content">ඔහු සෙවූ නමුත්, ඔහු මට සම්බ නො වී ය.</span></span> 
     </div> 
     <div class="q"> <span class="verse v1" data-usfm="SNG.3.1"><span class="content"> </span></span><span class="verse v2" data-usfm="SNG.3.2"><span class="label">2</span><span class="content">ඉතින් මම නැඟිට නුවර වීදිවල ද මංහන්දිවල ද ඇවිද මා සිතින් ප්‍රේම කරන තැනැත්තා සොයන්නෙමි.</span></span> 
     </div> 
     <div class="q2"> <span class="verse v2" data-usfm="SNG.3.2"><span class="content">ඔහු සෙවූ නමුත්, මට ඔහු සම්බ නො වී ය.</span></span> 
     </div> 
     <div class="q"> <span class="verse v2" data-usfm="SNG.3.2"><span class="content"> </span></span><span class="verse v3" data-usfm="SNG.3.3"><span class="label">3</span><span class="content">නුවර ඇවිදින මුර සෙබළුන් මට හමු වී “මා සිතින් ප්‍රේම කරන තැනැත්තා ඔබ දුටුවහු දැ”යි මම ඇසීමි.</span></span> 
     </div> 
     <div class="q"> <span class="verse v3" data-usfm="SNG.3.3"><span class="content"> </span></span><span class="verse v4" data-usfm="SNG.3.4"><span class="label">4</span><span class="content">මා මඳක් දුර ඔවුන් පසු කර ගිය විට මා සිතින් ප්‍රේම කරන තැනැත්තා මට සම්බ විය.</span></span> 
     </div> 
     <div class="q2"> <span class="verse v4" data-usfm="SNG.3.4"><span class="content">මම ඔහු අල්ලාගෙන, මාගේ මවුගේ ගෙදරටත්, මා උපන් කාමරයටත් ඔහු පමුණුවන තෙක් ඔහුට යන්න ඉඩ නුදුනිමි.</span></span> 
     </div> 
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="verse v4" data-usfm="SNG.3.4"><span class="content"> </span></span><span class="verse v5" data-usfm="SNG.3.5"><span class="label">5</span><span class="content">“ජෙරුසලම් වනිතාවෙනි, ඔබ අප දෙදෙන අතර ඇති ප්‍රේමයට බාධා නොකරන බවට කෙතේ දෙවි දේවතාවන්ගේ නාමයෙන් දිවුරා මට පොරොන්දු වන්න.”</span></span> 
     </div> 
     <div class="s1"> <span class="heading"><b>තුන් වන ගීතය</b></span> 
     </div> 
     <div class="cd"> <span class="heading"><b>ගායක පිරිස</b></span> 
     </div> 
     <div class="q"> <span class="verse v5" data-usfm="SNG.3.5"><span class="content"> </span></span><span class="verse v6" data-usfm="SNG.3.6"><span class="label">6</span><span class="content">ගන්ධ රස හා තුවරලාත්, වෙළෙන්දාගේ සියලු සුවඳ විලවුනුත් රැගෙන, දුම් කණු මෙන් කාන්තාරයෙන් නැඟී එන මේ තැනැත්තිය කවරෙක් ද?</span></span> 
     </div> 
     <div class="q"> <span class="verse v6" data-usfm="SNG.3.6"><span class="content"> </span></span><span class="verse v7" data-usfm="SNG.3.7"><span class="label">7</span><span class="content">බලන්න;</span></span> 
     </div> 
     <div class="q2"> <span class="verse v7" data-usfm="SNG.3.7"><span class="content">ඒ දෝලාවක නැඟී එන සලමොන් රජු ය.</span></span> 
     </div> 
     <div class="q2"> <span class="verse v7" data-usfm="SNG.3.7"><span class="content">ඉශ්රායෙල් බලවතුන්ගේ බලවත්තු සැටදෙනෙක් එය පිරිවරා සිටිති.</span></span> 
     </div> 
     <div class="q"> <span class="verse v7" data-usfm="SNG.3.7"><span class="content"> </span></span><span class="verse v8" data-usfm="SNG.3.8"><span class="label">8</span><span class="content">ඔව්හු සියල්ලෝ කඩු හරඹයෙහි දක්ෂයෝ ය.</span></span> 
     </div> 
     <div class="q2"> <span class="verse v8" data-usfm="SNG.3.8"><span class="content">සටනෙහි පළ පුරුද්ද ඇත්තෝ ය.</span></span> 
     </div> 
     <div class="q2"> <span class="verse v8" data-usfm="SNG.3.8"><span class="content">රැයේ ඇති විය හැකි ප්‍රහාර නිසා එකිනෙකා තම තමාගේ කඩුව කලවයේ බැඳගෙන සිටිති.</span></span> 
     </div> 
     <div class="q"> <span class="verse v8" data-usfm="SNG.3.8"><span class="content"> </span></span><span class="verse v9" data-usfm="SNG.3.9"><span class="label">9</span><span class="content">සලමොන් රජු තමන්ට සාදාගත් දෝලාව ලෙබනොන්හි ලීවලින් සාදන ලදී.</span></span> 
     </div> 
     <div class="q"> <span class="verse v9" data-usfm="SNG.3.9"><span class="content"> </span></span><span class="verse v10" data-usfm="SNG.3.10"><span class="label">10</span><span class="content">එහි කණු රිදීයෙන් ද එහි වහල රනින් ද සාදන ලදී.</span></span> 
     </div> 
     <div class="q2"> <span class="verse v10" data-usfm="SNG.3.10"><span class="content">එහි ආසන ජෙරුසලම් කාන්තාවන් විසින් ආදරයෙන් වියන ලද රත්නිල් රෙදිවලින් වසා ඇත.</span></span> 
     </div> 
     <div class="q"> <span class="verse v10" data-usfm="SNG.3.10"><span class="content"> </span></span><span class="verse v11" data-usfm="SNG.3.11"><span class="label">11</span><span class="content">සියොන් වනිතාවෙනි, පිටතට අවුත්, සලමොන් රජුගේ මඟුල් දිනයේ දී, ඔහුගේ සිතේ ප්‍රීතියේ දවසේ දී, ඔහුගේ මෑණියන් ඔහුගේ හිස මත තැබූ කිරුළ පැළඳ සිටින රඟ නරඹන්න.</span></span> 
     </div> 
    </div> 
   </div> 
  </div>
 </body>
</html>