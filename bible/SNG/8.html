<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch8" data-usfm="SNG.8">  
     <div class="p"> <span class="content"> </span><span class="verse v1" data-usfm="SNG.8.1"><span class="label">1</span><span class="content">අනේ!</span></span> 
     </div> 
     <div class="q2"> <span class="verse v1" data-usfm="SNG.8.1"><span class="content">ඔබ මාගේ මවුගේ පියයුරුවලින් කිරි බීවා වූ මාගේ සොහොයුරා මෙන් වී නම් මම කැමැත්තෙමි.</span></span> 
     </div> 
     <div class="q2"> <span class="verse v1" data-usfm="SNG.8.1"><span class="content">එවිට පිටත දී ඔබ මට හමු වූ කල ඔබ මා සිඹගත්තත් කිසිවෙක් මා හෙළා නො දක්නේ ය.</span></span> 
     </div> 
     <div class="q"> <span class="verse v1" data-usfm="SNG.8.1"><span class="content"> </span></span><span class="verse v2" data-usfm="SNG.8.2"><span class="label">2</span><span class="content">මම ඔබ ගෙනගොස් මාගේ මවුගේ ගෙට පමුණුවන්නෙමි.</span></span> 
     </div> 
     <div class="q2"> <span class="verse v2" data-usfm="SNG.8.2"><span class="content">ඔබ මට උගන්වන්නෙහි ය.</span></span> 
     </div> 
     <div class="q2"> <span class="verse v2" data-usfm="SNG.8.2"><span class="content">මිශ්‍ර කළ මුද්‍රික පානය ද දෙළුම් යුස ද මම ඔබට බොන්න දෙන්නෙමි.</span></span> 
     </div> 
     <div class="q"> <span class="verse v2" data-usfm="SNG.8.2"><span class="content"> </span></span><span class="verse v3" data-usfm="SNG.8.3"><span class="label">3</span><span class="content">ඔබේ වමත මාගේ හිස යට තිබේ.</span></span> 
     </div> 
     <div class="q2"> <span class="verse v3" data-usfm="SNG.8.3"><span class="content">ඔබේ දකුණත මා වැළඳගෙන ඇත.</span></span> 
     </div> 
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="verse v3" data-usfm="SNG.8.3"><span class="content"> </span></span><span class="verse v4" data-usfm="SNG.8.4"><span class="label">4</span><span class="content">ජෙරුසලම් වනිතාවෙනි, ඔබ අප අතර ඇති ප්‍රේමයට බාධා නොකරන බවට දිවුරුම් දෙන්න.</span></span> 
     </div> 
     <div class="s1"> <span class="heading"><b>හය වන ගීතය</b></span> 
     </div> 
     <div class="cd"> <span class="heading"><b>ගායක පිරිස</b></span> 
     </div> 
     <div class="q"> <span class="verse v4" data-usfm="SNG.8.4"><span class="content"> </span></span><span class="verse v5" data-usfm="SNG.8.5"><span class="label">5</span><span class="content">තම පෙම්වතා අතින් අත ගෙන කාන්තාරයෙන් නැඟී එන මේ තැනැත්තිය කවරෙක් ද?</span></span> 
     </div> 
     <div class="q2"> <span class="verse v5" data-usfm="SNG.8.5"><span class="content">ජම්බු ගස යට දී මම ඔබ පිබිදෙවුවෙමි.</span></span> 
     </div> 
     <div class="q2"> <span class="verse v5" data-usfm="SNG.8.5"><span class="content">ඔබ උපන්නේ එහි දී ය;</span></span> 
     </div> 
     <div class="q2"> <span class="verse v5" data-usfm="SNG.8.5"><span class="content">ඔබේ මව ප්‍රසව වේදනාව වින්දේ එහි දී ය.</span></span> 
     </div> 
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="verse v5" data-usfm="SNG.8.5"><span class="content"> </span></span><span class="verse v6" data-usfm="SNG.8.6"><span class="label">6</span><span class="content">ඔබේ හිතේ මා හැර අන් කිසිවෙකුට ඉඩ නොදෙන්න;</span></span> 
     </div> 
     <div class="q2"> <span class="verse v6" data-usfm="SNG.8.6"><span class="content">ඔබේ අතින් අන් කිසිවෙකු වැළඳ නොගන්න.</span></span> 
     </div> 
     <div class="q2"> <span class="verse v6" data-usfm="SNG.8.6"><span class="content">මන්ද, ප්‍රේමය මරණය මෙන් බලවන්ත ය;</span></span> 
     </div> 
     <div class="q2"> <span class="verse v6" data-usfm="SNG.8.6"><span class="content">රාගය මිනීවළ මෙන් කෲරතර ය.</span></span> 
     </div> 
     <div class="q2"> <span class="verse v6" data-usfm="SNG.8.6"><span class="content">එය ගිනි දලුවක් මෙන් දැල්වෙයි.</span></span> 
     </div> 
     <div class="q2"> <span class="verse v6" data-usfm="SNG.8.6"><span class="content">එය බුර බුරා ඉහළ නඟියි.</span></span> 
     </div> 
     <div class="q"> <span class="verse v6" data-usfm="SNG.8.6"><span class="content"> </span></span><span class="verse v7" data-usfm="SNG.8.7"><span class="label">7</span><span class="content">මහා දිය දහරින් ප්‍රේමය නිවිය නොහැකි ය;</span></span> 
     </div> 
     <div class="q2"> <span class="verse v7" data-usfm="SNG.8.7"><span class="content">මහා ගංවතුරට එය යට කළ නොහැකි ය.</span></span> 
     </div> 
     <div class="q2"> <span class="verse v7" data-usfm="SNG.8.7"><span class="content">මිනිසෙකු ප්‍රේමය දිනාගන්නට තමාගේ ගෙයි සියලු සම්පත දුන්නත්, ඔහුට ලැබෙන්නේ අවමානය පමණකි.</span></span> 
     </div> 
     <div class="s1"> <span class="heading"><b>පෙම්වතියගේ සහෝදරයෝ</b></span> 
     </div> 
     <div class="q"> <span class="verse v7" data-usfm="SNG.8.7"><span class="content"> </span></span><span class="verse v8" data-usfm="SNG.8.8"><span class="label">8</span><span class="content">අපට කුඩා සහෝදරියක් සිටින්නී ය;</span></span> 
     </div> 
     <div class="q2"> <span class="verse v8" data-usfm="SNG.8.8"><span class="content">තවමත් ඇයට පියයුරු නැත.</span></span> 
     </div> 
     <div class="q2"> <span class="verse v8" data-usfm="SNG.8.8"><span class="content">අපේ සහෝදරීට මංගල යෝජනාවක් කරන දවසේ දී අපි ඈ ගැන කුමක් කරමු ද?</span></span> 
     </div> 
     <div class="q"> <span class="verse v8" data-usfm="SNG.8.8"><span class="content"> </span></span><span class="verse v9" data-usfm="SNG.8.9"><span class="label">9</span><span class="content">ඈ පවුරක් නම්, ඈ පිට රිදී කොතක් ගොඩ නඟන්නෙමු.</span></span> 
     </div> 
     <div class="q2"> <span class="verse v9" data-usfm="SNG.8.9"><span class="content">ඈ දොරක් නම්, කිහිරි ලීවලින් ඈ වට කරන්නෙමු.</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v9" data-usfm="SNG.8.9"><span class="content"> </span></span><span class="verse v10" data-usfm="SNG.8.10"><span class="label">10</span><span class="content">මම පවුරක් මෙන් සිටිමි.</span></span> 
     </div> 
     <div class="q2"> <span class="verse v10" data-usfm="SNG.8.10"><span class="content">මාගේ පියයුරු එහි කොත් කුළුණු ය.</span></span> 
     </div> 
     <div class="q2"> <span class="verse v10" data-usfm="SNG.8.10"><span class="content">ඒ නිසා මා පෙම්වතා අබිමුව ලත් දෙයින් තුටු වී සාමයෙන් සිටිමි.</span></span> 
     </div> 
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="verse v10" data-usfm="SNG.8.10"><span class="content"> </span></span><span class="verse v11" data-usfm="SNG.8.11"><span class="label">11</span><span class="content">බාල්-හාමොන්හි සලමොන්ට මිදි වත්තක් තිබුණේ ය.</span></span> 
     </div> 
     <div class="q2"> <span class="verse v11" data-usfm="SNG.8.11"><span class="content">ඔහු ඒ මිදි වත්ත බලන්නන්ට බාර දුන්නේ ය.</span></span> 
     </div> 
     <div class="q2"> <span class="verse v11" data-usfm="SNG.8.11"><span class="content">එහි ඵල වෙනුවට රිදී දහසක් බැගින් ගෙනෙන්නට එකිනෙකාට නියම විය.</span></span> 
     </div> 
     <div class="q"> <span class="verse v11" data-usfm="SNG.8.11"><span class="content"> </span></span><span class="verse v12" data-usfm="SNG.8.12"><span class="label">12</span><span class="content">මට ම අයිති මිදි වත්තක් තිබේ.</span></span> 
     </div> 
     <div class="q2"> <span class="verse v12" data-usfm="SNG.8.12"><span class="content">සලමොන්, ඔබට දහසක් ද එහි ඵල බලාගන්නන්ට දෙසියයක් ද දෙනු ලැබේ වා!</span></span> 
     </div> 
     <div class="q"> <span class="verse v12" data-usfm="SNG.8.12"><span class="content"> </span></span><span class="verse v13" data-usfm="SNG.8.13"><span class="label">13</span><span class="content">උයන්වල සිටින තැනැත්තිය, මාගේ මිතුරෝ ඔබේ හඬට සවන් දෙති.</span></span> 
     </div> 
     <div class="q2"> <span class="verse v13" data-usfm="SNG.8.13"><span class="content">එය මට අසන්න ලැබේ වා!</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v13" data-usfm="SNG.8.13"><span class="content"> </span></span><span class="verse v14" data-usfm="SNG.8.14"><span class="label">14</span><span class="content">මා පෙම්වත, ඉක්මන් කොට, සුවඳ ගස් ඇති කඳු පිට, තිත් මුවෙකු නොහොත් මුව පැටියෙකු මෙන් යුහුසුලු ව එන්න.</span></span> 
     </div> 
    </div> 
   </div> 
  </div>
 </body>
</html>