<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch6" data-usfm="SNG.6">  
     <div class="cd"> <span class="heading"><b>ගායක පිරිස</b></span> 
     </div> 
     <div class="q"> <span class="content"> </span><span class="verse v1" data-usfm="SNG.6.1"><span class="label">1</span><span class="content">වනිතාවන්ගෙන් ඉතා රූමත් තැනැත්තිය, ඔබේ පෙම්වතා කොතැනට ගියේ ද?</span></span> 
     </div> 
     <div class="q2"> <span class="verse v1" data-usfm="SNG.6.1"><span class="content">ඔබේ පෙම්වතා කොයි දෙසට හැරී ගියේ ද?</span></span> 
     </div> 
     <div class="q2"> <span class="verse v1" data-usfm="SNG.6.1"><span class="content">අපි ඔබ සමඟ ඔහු සොයන්නෙමු.</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v1" data-usfm="SNG.6.1"><span class="content"> </span></span><span class="verse v2" data-usfm="SNG.6.2"><span class="label">2</span><span class="content">මා පෙම්වතා උයන්වල බැටළු රැළ කවන පිණිසත්, මානෙල් මල් නෙළා ගන්න පිණිසත් තම උයනෙහි සුවඳ පැළ ඇති පාත්තිවලට ගියේ ය.</span></span> 
     </div> 
     <div class="q"> <span class="verse v2" data-usfm="SNG.6.2"><span class="content"> </span></span><span class="verse v3" data-usfm="SNG.6.3"><span class="label">3</span><span class="content">මම මා පෙම්වතාගේ ය;</span></span> 
     </div> 
     <div class="q2"> <span class="verse v3" data-usfm="SNG.6.3"><span class="content">මා පෙම්වතා මාගේ ය.</span></span> 
     </div> 
     <div class="q2"> <span class="verse v3" data-usfm="SNG.6.3"><span class="content">ඔහු මානෙල් අතරේ තම රැළ කවයි.</span></span> 
     </div> 
     <div class="s1"> <span class="heading"><b>පස් වන ගීතය</b></span> 
     </div> 
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="verse v3" data-usfm="SNG.6.3"><span class="content"> </span></span><span class="verse v4" data-usfm="SNG.6.4"><span class="label">4</span><span class="content">මාගේ සොඳුරිය, ඔබ තිර්සා නගරය මෙන් අලංකාර ය.</span></span> 
     </div> 
     <div class="q2"> <span class="verse v4" data-usfm="SNG.6.4"><span class="content">ජෙරුසලම මෙන් ශෝභන ය.</span></span> 
     </div> 
     <div class="q2"> <span class="verse v4" data-usfm="SNG.6.4"><span class="content">කොඩිගත් සේනාවක් මෙන් බලසම්පන්න ව සිටින්නෙහි ය.</span></span> 
     </div> 
     <div class="q"> <span class="verse v4" data-usfm="SNG.6.4"><span class="content"> </span></span><span class="verse v5" data-usfm="SNG.6.5"><span class="label">5</span><span class="content">ඔබේ දෙනෙත මා වෙතින් ඉවතට හරවාගන්න;</span></span> 
     </div> 
     <div class="q2"> <span class="verse v5" data-usfm="SNG.6.5"><span class="content">මන්ද, ඒවා මා වසඟ කරයි.</span></span> 
     </div> 
     <div class="q2"> <span class="verse v5" data-usfm="SNG.6.5"><span class="content">ඔබේ වරලස ගිලියද්හි ලැග ඉන්න එළු රැළක් වැනි ය.</span></span> 
     </div> 
     <div class="q"> <span class="verse v5" data-usfm="SNG.6.5"><span class="content"> </span></span><span class="verse v6" data-usfm="SNG.6.6"><span class="label">6</span><span class="content">ලොම් කපා නාවන ලද බැටළුවන් මෙන් ඔබේ දත් සුදෝ සුදු ය.</span></span> 
     </div> 
     <div class="q2"> <span class="verse v6" data-usfm="SNG.6.6"><span class="content">එකක්වත් අඩු නැත;</span></span> 
     </div> 
     <div class="q2"> <span class="verse v6" data-usfm="SNG.6.6"><span class="content">මනා සේ ගැළපී ඇත.</span></span> 
     </div> 
     <div class="q"> <span class="verse v6" data-usfm="SNG.6.6"><span class="content"> </span></span><span class="verse v7" data-usfm="SNG.6.7"><span class="label">7</span><span class="content">ඔබේ මුහුණු වැස්මට ඇතුළෙන් තිබෙන ඔබේ දෙකපොල දෙළුම් පළු වැනි ය.</span></span> 
     </div> 
     <div class="q"> <span class="verse v7" data-usfm="SNG.6.7"><span class="content"> </span></span><span class="verse v8" data-usfm="SNG.6.8"><span class="label">8</span><span class="content">බිසෝවරුන් සැටක් ද උපභාර්යාවන් අසූවක් ද ගණන් කළ නොහැකි තරුණියන් ද සිටියත්,</span></span> 
     </div> 
     <div class="q"> <span class="verse v8" data-usfm="SNG.6.8"><span class="content"> </span></span><span class="verse v9" data-usfm="SNG.6.9"><span class="label">9</span><span class="content">මාගේ පරෙවි දෙනට, මාගේ නිර්මල තැනැත්තියට සම වූ අන් කෙනෙක් නැත.</span></span> 
     </div> 
     <div class="q"> <span class="verse v9" data-usfm="SNG.6.9"><span class="content">ඈ ඇගේ මවගේ එක ම දැරිය ය;</span></span> 
     </div> 
     <div class="q2"> <span class="verse v9" data-usfm="SNG.6.9"><span class="content">ඈ බිහි කළ මවගේ ප්‍රියතම තැනැත්තී ය.</span></span> 
     </div> 
     <div class="q2"> <span class="verse v9" data-usfm="SNG.6.9"><span class="content">වනිතාවෝ ඈ දැක ‘ඈ වාසනාවන්තී ය’යි කී හ.</span></span> 
     </div> 
     <div class="q2"> <span class="verse v9" data-usfm="SNG.6.9"><span class="content">එසේ ය, බිසෝවරු ද උපභාර්යාවෝ ද ඇය දැක ඇය වර්ණනා කළහ.</span></span> 
     </div> 
     <div class="q"> <span class="verse v9" data-usfm="SNG.6.9"><span class="content"> </span></span><span class="verse v10" data-usfm="SNG.6.10"><span class="label">10</span><span class="content">අරුණාලෝකය මෙන් නැඟී එන, සඳ මෙන් රුව ඇති, ඉර මෙන් දිළිසෙන, කොඩිගත් සේනාවක් මෙන් බලසම්පන්න මේ තැනැත්තී කවරෙක් ද?</span></span> 
     </div> 
     <div class="q"> <span class="verse v10" data-usfm="SNG.6.10"><span class="content"> </span></span><span class="verse v11" data-usfm="SNG.6.11"><span class="label">11</span><span class="content">මම මිටියාවතේ ගස් කොළන් බලන පිණිසත්, මිදි වැල් දලු ලෑවේ ද කියාත්, දෙළුම් ගස්වල මල් පිපුණේ ද කියාත් බලන පිණිසත් කොට්ටම්බා උයනට බැස ගියෙමි.</span></span> 
     </div> 
     <div class="q"> <span class="verse v11" data-usfm="SNG.6.11"><span class="content"> </span></span><span class="verse v12" data-usfm="SNG.6.12"><span class="label">12</span><span class="content">මම වෙවුලමින් සිටිමි;</span></span> 
     </div> 
     <div class="q2"> <span class="verse v12" data-usfm="SNG.6.12"><span class="content">යුද රියේ නියමුවා සටන පතන සේ ඔබේ ප්‍රේමය පතන්නට ඔබ මා උනන්දු කරවා ඇත.</span></span> 
     </div> 
     <div class="cd"> <span class="heading"><b>ගායක පිරිස</b></span> 
     </div> 
     <div class="q"> <span class="verse v12" data-usfm="SNG.6.12"><span class="content"> </span></span><span class="verse v13" data-usfm="SNG.6.13"><span class="label">13</span><span class="content">ෂුලම්මිය කාන්තාව, හැරී එන්න, හැරී එන්න, අප ඔබ නරඹන පිණිස හැරී එන්න, හැරී එන්න.</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q2"> <span class="verse v13" data-usfm="SNG.6.13"><span class="content">නරඹන්නන් අතර මා නටන විට ඔබ මා බලන්න කැමැති වන්නේ මන් ද?</span></span> 
     </div> 
    </div> 
   </div> 
  </div>
 </body>
</html>