<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch7" data-usfm="SNG.7">  
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="content"> </span><span class="verse v1" data-usfm="SNG.7.1"><span class="label">1</span><span class="content">රාජ කුමරුවාණන්ගේ දියණියනි, වහන් ලා ගත් ඔබේ පා සඟළ කෙතරම් මනහර ද?</span></span> 
     </div> 
     <div class="q2"> <span class="verse v1" data-usfm="SNG.7.1"><span class="content">ඔබේ කලවා සන්ධි කලා ශිල්පියෙකුගේ කෘතියක් වැනි ය.</span></span> 
     </div> 
     <div class="q"> <span class="verse v1" data-usfm="SNG.7.1"><span class="content"> </span></span><span class="verse v2" data-usfm="SNG.7.2"><span class="label">2</span><span class="content">ඔබේ නාභිය මිදියුස පිරුණු, වටකුරු පාත්‍රයක් වැනි ය.</span></span> 
     </div> 
     <div class="q2"> <span class="verse v2" data-usfm="SNG.7.2"><span class="content">ඔබේ උදරය මානෙල් මලින් වට වූ තිරිඟු ගොඩක් වැනි ය.</span></span> 
     </div> 
     <div class="q"> <span class="verse v2" data-usfm="SNG.7.2"><span class="content"> </span></span><span class="verse v3" data-usfm="SNG.7.3"><span class="label">3</span><span class="content">ඔබේ පියයුරු නිවුන් මුව පැටවුන් දෙදෙනෙකු වැනි ය.</span></span> 
     </div> 
     <div class="q"> <span class="verse v3" data-usfm="SNG.7.3"><span class="content"> </span></span><span class="verse v4" data-usfm="SNG.7.4"><span class="label">4</span><span class="content">ඔබේ ගෙල ඇත්දත් කුළුණක් වැනි ය.</span></span> 
     </div> 
     <div class="q2"> <span class="verse v4" data-usfm="SNG.7.4"><span class="content">ඔබේ ඇස් හෙෂ්බොන් නුවරෙහි බැත්-රබ්බිම් දොරටුව ළඟ තිබෙන පොකුණ වැනි ය.</span></span> 
     </div> 
     <div class="q2"> <span class="verse v4" data-usfm="SNG.7.4"><span class="content">ඔබේ නාසය දමස්කය මුර කරන ලෙබනොන් කොත වැනි ය.</span></span> 
     </div> 
     <div class="q"> <span class="verse v4" data-usfm="SNG.7.4"><span class="content"> </span></span><span class="verse v5" data-usfm="SNG.7.5"><span class="label">5</span><span class="content">ඔබ ඔසවාගෙන සිටින හිස කර්මෙල් කන්ද වැනි ය.</span></span> 
     </div> 
     <div class="q2"> <span class="verse v5" data-usfm="SNG.7.5"><span class="content">ඔබේ ගොතන ලද වරලස රත්නිල් කෙඳි වැනි ය.</span></span> 
     </div> 
     <div class="q2"> <span class="verse v5" data-usfm="SNG.7.5"><span class="content">රජ තෙමේ ඒ කෙස් කළඹින් වසඟ වී සිටියි.</span></span> 
     </div> 
     <div class="q"> <span class="verse v5" data-usfm="SNG.7.5"><span class="content"> </span></span><span class="verse v6" data-usfm="SNG.7.6"><span class="label">6</span><span class="content">එම්බා සොඳුරිය, ප්‍රීතිය වඩවන්න ඔබ කොපමණ ශෝභන ද?</span></span> 
     </div> 
     <div class="q2"> <span class="verse v6" data-usfm="SNG.7.6"><span class="content">ඔබේ ප්‍රේමය ප්‍රියජනක ය.</span></span> 
     </div> 
     <div class="q"> <span class="verse v6" data-usfm="SNG.7.6"><span class="content"> </span></span><span class="verse v7" data-usfm="SNG.7.7"><span class="label">7</span><span class="content">මේ ඔබේ උස ප්‍රමාණය තල් ගසකටත්, ඔබේ පියයුරු මිදි පොකුරුවලටත් සමාන ය.</span></span> 
     </div> 
     <div class="q"> <span class="verse v7" data-usfm="SNG.7.7"><span class="content"> </span></span><span class="verse v8" data-usfm="SNG.7.8"><span class="label">8</span><span class="content">‘මම තල් ගසට නැඟී එහි අතු අල්ලන්නෙමි’යි කීමි.</span></span> 
     </div> 
     <div class="q2"> <span class="verse v8" data-usfm="SNG.7.8"><span class="content">ඔබේ පියයුරු මිදි පොකුරු මෙන් ද ඔබේ හුස්මේ සුවඳ ජම්බු මෙන් ද</span></span> 
     </div> 
     <div class="q"> <span class="verse v8" data-usfm="SNG.7.8"><span class="content"> </span></span><span class="verse v9" data-usfm="SNG.7.9"><span class="label">9</span><span class="content">ඔබේ මුඛය ඉතා අනගි මිදියුස මෙන් ද වේ වා!</span></span> 
     </div> 
     <div class="q2"> <span class="verse v9" data-usfm="SNG.7.9"><span class="content">ඒ මිදියුස මා පෙම්වතා වෙත ඔහුගේ දෙතොල් පිටත්, දත් පිටත් ගලා යේ වා!</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v9" data-usfm="SNG.7.9"><span class="content"> </span></span><span class="verse v10" data-usfm="SNG.7.10"><span class="label">10</span><span class="content">මම මාගේ පෙම්වතාගේ ය;</span></span> 
     </div> 
     <div class="q2"> <span class="verse v10" data-usfm="SNG.7.10"><span class="content">ඔහුගේ ආශාව ද මා කෙරෙහි ය.</span></span> 
     </div> 
     <div class="q"> <span class="verse v10" data-usfm="SNG.7.10"><span class="content"> </span></span><span class="verse v11" data-usfm="SNG.7.11"><span class="label">11</span><span class="content">මාගේ පෙම්වත, එන්න, අපි පිටිසරට ගොස්, ගම්වල නැවතී සිටිමු.</span></span> 
     </div> 
     <div class="q"> <span class="verse v11" data-usfm="SNG.7.11"><span class="content"> </span></span><span class="verse v12" data-usfm="SNG.7.12"><span class="label">12</span><span class="content">අපි අලුයම නැඟිට මිදි වතුවලට ගොස්, මිදි වැල් දලු ලා මල් පිපුණේ ද දෙළුම් ගස්වල මල් පිපී තිබේ ද කියා බලමු.</span></span> 
     </div> 
     <div class="q2"> <span class="verse v12" data-usfm="SNG.7.12"><span class="content">එහි දී මාගේ ප්‍රේමය ඔබට පිරිනමන්නෙමි.</span></span> 
     </div> 
     <div class="q"> <span class="verse v12" data-usfm="SNG.7.12"><span class="content"> </span></span><span class="verse v13" data-usfm="SNG.7.13"><span class="label">13</span><span class="content">දුදා ඵල සුවඳක් විහිදුවයි.</span></span> 
     </div> 
     <div class="q2"> <span class="verse v13" data-usfm="SNG.7.13"><span class="content">අපේ දොරටු ළඟ අලුත් ද පරණ ද සියලු ආකාර අනර්ඝ පලතුරු ඇත.</span></span> 
     </div> 
     <div class="q2"> <span class="verse v13" data-usfm="SNG.7.13"><span class="content">මාගේ පෙම්වත, ඒවා ඔබ උදෙසා තබාගතිමි.</span></span> 
     </div> 
    </div> 
   </div> 
  </div>
 </body>
</html>