<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkSNG"> 
    <div class="chapter ch2" data-usfm="SNG.2">  
     <div class="q"> <span class="content"> </span><span class="verse v1" data-usfm="SNG.2.1"><span class="label">1</span><span class="content">මම ෂාරොන්හි සෙව්වන්දියක් ය;</span></span> 
     </div> 
     <div class="q2"> <span class="verse v1" data-usfm="SNG.2.1"><span class="content">මිටියාවත්වල මානෙල් මලක් ය.</span></span> 
     </div> 
     <div class="cd"> <span class="heading"><b>පෙම්වතා</b></span> 
     </div> 
     <div class="q"> <span class="verse v1" data-usfm="SNG.2.1"><span class="content"> </span></span><span class="verse v2" data-usfm="SNG.2.2"><span class="label">2</span><span class="content">කටු ගස් අතරේ මානෙල් මලක් යම් සේ ද යුවතියන් අතරේ මාගේ සොඳුරියත් එසේ ම ය.</span></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v2" data-usfm="SNG.2.2"><span class="content"> </span></span><span class="verse v3" data-usfm="SNG.2.3"><span class="label">3</span><span class="content">වනයේ ගස් අතරේ ජම්බු ගස් යම් සේ ද තරුණයන් අතරේ මාගේ පෙම්වතාත් එසේ ම ය.</span></span> 
     </div> 
     <div class="q2"> <span class="verse v3" data-usfm="SNG.2.3"><span class="content">ඒ රුක් සෙවණෙහි හිඳීමට මම ප්‍රිය කරමි;</span></span> 
     </div> 
     <div class="q2"> <span class="verse v3" data-usfm="SNG.2.3"><span class="content">එහි ඵල මා මුවට ඉමිහිරි ය.</span></span> 
     </div> 
     <div class="q"> <span class="verse v3" data-usfm="SNG.2.3"><span class="content"> </span></span><span class="verse v4" data-usfm="SNG.2.4"><span class="label">4</span><span class="content">ඔහු බොදුන් හලට මා ගෙනායේ ය.</span></span> 
     </div> 
     <div class="q2"> <span class="verse v4" data-usfm="SNG.2.4"><span class="content">මට උඩින් එසෙවු කොඩිය ප්‍රේමය ය.</span></span> 
     </div> 
     <div class="q"> <span class="verse v4" data-usfm="SNG.2.4"><span class="content"> </span></span><span class="verse v5" data-usfm="SNG.2.5"><span class="label">5</span><span class="content">වියළි මිදි පලවලින් මා ශක්තිමත් කරන්න;</span></span> 
     </div> 
     <div class="q2"> <span class="verse v5" data-usfm="SNG.2.5"><span class="content">ජම්බුවලින් මා පණ ගන්වන්න.</span></span> 
     </div> 
     <div class="q2"> <span class="verse v5" data-usfm="SNG.2.5"><span class="content">මන්ද, මම අනුරාගයෙන් ගිලන් වී සිටිමි.</span></span> 
     </div> 
     <div class="q"> <span class="verse v5" data-usfm="SNG.2.5"><span class="content"> </span></span><span class="verse v6" data-usfm="SNG.2.6"><span class="label">6</span><span class="content">ඔහුගේ වමත මාගේ හිස යට ඇත;</span></span> 
     </div> 
     <div class="q2"> <span class="verse v6" data-usfm="SNG.2.6"><span class="content">දකුණතින් ඔහු මා වැළඳගෙන ඇත.</span></span> 
     </div> 
     <div class="q"> <span class="verse v6" data-usfm="SNG.2.6"><span class="content"> </span></span><span class="verse v7" data-usfm="SNG.2.7"><span class="label">7</span><span class="content">ජෙරුසලම් වනිතාවෙනි, ඔබ අප දෙදෙනා අතර ඇති ප්‍රේමයට බාධා නොකරන බවට කුඹුරේ දෙවි දේවතාවන්ගේ නාමයෙන් දිවුරන්න.</span></span> 
     </div> 
     <div class="s1"> <span class="heading"><b>දෙ වන ගීතය</b></span> 
     </div> 
     <div class="cd"> <span class="heading"><b>පෙම්වතී</b></span> 
     </div> 
     <div class="q"> <span class="verse v7" data-usfm="SNG.2.7"><span class="content"> </span></span><span class="verse v8" data-usfm="SNG.2.8"><span class="label">8</span><span class="content">අන්න, මා පෙම්වතාගේ කට හඬ;</span></span> 
     </div> 
     <div class="q2"> <span class="verse v8" data-usfm="SNG.2.8"><span class="content">කඳු මත පනිමින්, හෙල් පිට නඟිමින් බලන්න එන හැටි විගසින්.</span></span> 
     </div> 
     <div class="q"> <span class="verse v8" data-usfm="SNG.2.8"><span class="content"> </span></span><span class="verse v9" data-usfm="SNG.2.9"><span class="label">9</span><span class="content">මා පෙම්වතා මුවෙකු වැනි ය.</span></span> 
     </div> 
     <div class="q2"> <span class="verse v9" data-usfm="SNG.2.9"><span class="content">ඔහු මුව පැටවෙකු වැනි ය;</span></span> 
     </div> 
     <div class="q2"> <span class="verse v9" data-usfm="SNG.2.9"><span class="content">බිත්තිය අයිනේ සිටගෙන, කවුළුව දෙස බලමින් ඔහු සිටියි, ගරාදි අතරෙන් එබිකම් කරමින්;</span></span> 
     </div> 
     <div class="q"> <span class="verse v9" data-usfm="SNG.2.9"><span class="content"> </span></span><span class="verse v10" data-usfm="SNG.2.10"><span class="label">10</span><span class="content">මා පෙම්වතා මා අමතමින් මට මෙසේ කී ය:</span></span> 
     </div> 
     <div class="q2"> <span class="verse v10" data-usfm="SNG.2.10"><span class="content">“මා සුරතලිය, නැඟිටින්න;</span></span> 
     </div> 
     <div class="q2"> <span class="verse v10" data-usfm="SNG.2.10"><span class="content">මා සොඳුරිය, දැන් එන්න.</span></span> 
     </div> 
     <div class="q"> <span class="verse v10" data-usfm="SNG.2.10"><span class="content"> </span></span><span class="verse v11" data-usfm="SNG.2.11"><span class="label">11</span><span class="content">සිසිර කාලය දැන් පසු වී ඇත;</span></span> 
     </div> 
     <div class="q2"> <span class="verse v11" data-usfm="SNG.2.11"><span class="content">වැසි වරුසා නතර වී ඇත.</span></span> 
     </div> 
     <div class="q"> <span class="verse v11" data-usfm="SNG.2.11"><span class="content"> </span></span><span class="verse v12" data-usfm="SNG.2.12"><span class="label">12</span><span class="content">මිහි පිට මල් පිපී ඇත;</span></span> 
     </div> 
     <div class="q2"> <span class="verse v12" data-usfm="SNG.2.12"><span class="content">ගී ගයනා කාලය පැමිණ ඇත;</span></span> 
     </div> 
     <div class="q2"> <span class="verse v12" data-usfm="SNG.2.12"><span class="content">කොවුල් හඬ දසත පැතිර යත.</span></span> 
     </div> 
     <div class="q"> <span class="verse v12" data-usfm="SNG.2.12"><span class="content"> </span></span><span class="verse v13" data-usfm="SNG.2.13"><span class="label">13</span><span class="content">පැසුණු දිඹුල් පල ඉදෙන විට, මිදිවැල් සුවඳ හමන විට, මා සුරතලිය, නැඟිට එන්න;</span></span> 
     </div> 
     <div class="q2"> <span class="verse v13" data-usfm="SNG.2.13"><span class="content">මා සොඳුරිය, දැන් එන්න.</span></span> 
     </div> 
     <div class="q"> <span class="verse v13" data-usfm="SNG.2.13"><span class="content"> </span></span><span class="verse v14" data-usfm="SNG.2.14"><span class="label">14</span><span class="content">කඳු විවරවල, හෙල් කුහර තුළ මා පරෙවි දෙන, ඔබේ මුහුණ මට දකින්න දෙන්න;</span></span> 
     </div> 
     <div class="q2"> <span class="verse v14" data-usfm="SNG.2.14"><span class="content">ඔබේ කට හඬ මට ඇසෙන්නට දෙන්න;</span></span> 
     </div> 
     <div class="q2"> <span class="verse v14" data-usfm="SNG.2.14"><span class="content">ඔබේ කට හඬ මිහිරි ය;</span></span> 
     </div> 
     <div class="q2"> <span class="verse v14" data-usfm="SNG.2.14"><span class="content">ඔබේ මුහුණ සෝබන ය.”</span></span> 
     </div> 
     <div class="q"> <span class="verse v14" data-usfm="SNG.2.14"><span class="content"> </span></span><span class="verse v15" data-usfm="SNG.2.15"><span class="label">15</span><span class="content">මිදිවැල්වල මල් පිපී ඇති විට ඒවා වනසන සිවලුන්, කුඩා සිවලුන් අල්ලා ගන්න.</span></span> 
     </div> 
     <div class="q"> <span class="verse v15" data-usfm="SNG.2.15"><span class="content"> </span></span><span class="verse v16" data-usfm="SNG.2.16"><span class="label">16</span><span class="content">මාගේ පෙම්වතා මාගේ ය;</span></span> 
     </div> 
     <div class="q2"> <span class="verse v16" data-usfm="SNG.2.16"><span class="content">මම ඔහුගේ ය.</span></span> 
     </div> 
     <div class="q2"> <span class="verse v16" data-usfm="SNG.2.16"><span class="content">ඔහු මානෙල් අතරේ බැටළු රැළ කවයි.</span></span> 
     </div> 
     <div class="q"> <span class="verse v16" data-usfm="SNG.2.16"><span class="content"> </span></span><span class="verse v17" data-usfm="SNG.2.17"><span class="label">17</span><span class="content">මාගේ පෙම්වත, උදේ සුළං හමන තුරු, සෙවණැලි පහ වන තුරු බෙතෙල් කඳු පිට යන මුවෙකු නොහොත් මුව පැටියෙකු මෙන් හැරී එන්න.</span></span> 
     </div> 
    </div> 
   </div> 
  </div>
 </body>
</html>