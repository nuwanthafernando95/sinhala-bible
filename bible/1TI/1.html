<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TI"> 
    <div class="chapter ch1" data-usfm="1TI.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="1TI.1.1"><span class="label">1</span><span class="content">අපේ ගැළවුම්කාරයාණන් වන දෙවියන් වහන්සේගේ ද, අපේ බලාපොරොත්තුව වන ක්‍රිස්තුස් ජේසුස් වහන්සේගේ ද නියෝගය පරිදි, ක්‍රිස්තුස් ජේසුස් වහන්සේගේ ප්‍රේරිතවරයෙකු වන පාවුලුගෙන්, ඇදහිල්ලෙහි මාගේ සැබෑ දරුවෙකු වන තිමෝතියස් වෙතට ය. </span></span><span class="verse v2" data-usfm="1TI.1.2"><span class="label">2</span><span class="content"> දෙවි පියාණන් වහන්සේගෙන් ද, අපේ ස්වාමීන් වන ක්‍රිස්තුස් ජේසුස් වහන්සේගෙන් ද, වරප්‍රසාදයත්, දයාවත්, ශාන්තියත් ඔබට වේ වා!</span></span> 
     </div> 
     <div class="s1"> <span class="heading"><b>වැරදි ඉගැන්වීම් ගැන අවවාද</b></span> 
     </div> 
     <div class="p"> <span class="verse v2" data-usfm="1TI.1.2"><span class="content"> </span></span><span class="verse v3" data-usfm="1TI.1.3"><span class="label">3</span><span class="content">මා මසිදෝනියට යන විට ඔබට අවවාද කළ පරිදි ඔබ එපීසයේ නැවතී සිටින්න. මා එසේ කියන්නේ වැරදි ධර්ම ඉගැන්වීමෙන් ද, </span></span><span class="verse v4" data-usfm="1TI.1.4"><span class="label">4</span><span class="content">ඇදහිල්ලෙන් ප්‍රකාශිත වූ දෙවියන් වහන්සේගේ සැලැස්ම සපුරාලනු වෙනුවට විවාද උපදවන, ඉමක් නැති මිථ්‍යා හා පෙළපත් කතා සැලකීමෙන් ද වළකින ලෙස, සමහරුන්ට ඔබ අවවාද දෙන පිණිස ය. </span></span><span class="verse v5" data-usfm="1TI.1.5"><span class="label">5</span><span class="content">මේ අවවාදයේ අදහස නම්, පිරිසිදු සිතකින් ද, යහපත් හෘදය සාක්ෂියෙන් ද, අවංක ඇදහිල්ලෙන් ද නික්මෙන ප්‍රේමය වර්ධනය කිරීම යි. </span></span><span class="verse v6" data-usfm="1TI.1.6"><span class="label">6</span><span class="content">සමහරු මේවායින් බැහැර ව නිරර්ථක විවාදවල නියැලී ඇත. </span></span><span class="verse v7" data-usfm="1TI.1.7"><span class="label">7</span><span class="content">ඔවුන් විනයාචාරීන් වෙන්නට කැමැති වුවත්, තමන් කියන දේ ගැන වත්, උගන්වන කරුණු ගැන වත් ඔවුන්ට අවබෝධයක් නැත.</span></span> 
     </div> 
     <div class="p"> <span class="verse v7" data-usfm="1TI.1.7"><span class="content"> </span></span><span class="verse v8" data-usfm="1TI.1.8"><span class="label">8</span><span class="content">යමෙක් ව්‍යවස්ථාව නියම ලෙස භාවිත කරන්නේ නම්, ව්‍යවස්ථාව යහපත් බව අපි දනිමු. </span></span><span class="verse v9" data-usfm="1TI.1.9"><span class="label">9</span><span class="content">ව්‍යවස්ථාව පනවා ඇත්තේ දමිටුවන් උදෙසා නොව, අදමිටුවන් හා දාමරිකයන් ද, අභක්තිකයන් හා පව්කාරයන් ද, අපිරිසිදුවූවන් හා ශුද්ධ දේ කෙලෙසන්නන් ද, පීතෘ ඝාතකයන් හා මාතෘ ඝාතකයන් ද, මිනීමරුවන් ද, </span></span><span class="verse v10" data-usfm="1TI.1.10"><span class="label">10</span><span class="content">වේශ්‍යාකම් කරන්නන් ද, පුරුෂයන් සමඟ අනාචාරයෙහි හැසිරෙන්නන් ද, මිනිසුන් පැහැරගෙන යන්නන් ද, බොරුකාරයන් ද, බොරුවට දිවුරන්නන් ද, </span></span><span class="verse v11" data-usfm="1TI.1.11"><span class="label">11</span><span class="content">මට භාර දෙන ලද ආශීර්වාදලත් දෙවියන් වහන්සේගේ මහිමාන්විත සුබ අස්න ප්‍රකාශ කරන සම්‍යක් ධර්මයට විරුද්ධ වූ අනෙකුත් හැම දේ කරන්නන් ද උදෙසා ය.</span></span> 
     </div> 
     <div class="s1"> <span class="heading"><b>දේව දයාව ගැන ස්තූතිය</b></span> 
     </div> 
     <div class="p"> <span class="verse v11" data-usfm="1TI.1.11"><span class="content"> </span></span><span class="verse v12" data-usfm="1TI.1.12"><span class="label">12</span><span class="content">මා ශක්තිමත් කළා වූ ද, උන් වහන්සේගේ සේවය සඳහා පත් කිරීමට තරම් මා ඇදහිලිවන්ත යයි සැලකුවා වූ ද, අපේ ස්වාමීන් වන ක්‍රිස්තුස් ජේසුස් වහන්සේට මම ස්තුති කරමි. </span></span><span class="verse v13" data-usfm="1TI.1.13"><span class="label">13</span><span class="content"> පළමුවෙන් මම උන් වහන්සේට අපහාස කරන්නෙකු ව, පීඩා කරන්නෙකු ව, නින්දා කරන්නෙකු ව සිටිය නමුත්, නොදන්නාකමින් හා ඇදහිල්ල නැතිකමින් එසේ කළ ද මම දයාව ලැබුවෙමි. </span></span><span class="verse v14" data-usfm="1TI.1.14"><span class="label">14</span><span class="content">අපේ සමිඳාණන් වහන්සේගේ වරප්‍රසාදය, ක්‍රිස්තුස් ජේසුස් වහන්සේ තුළ වූ අපගේ ඇදහිල්ල ද ප්‍රේමය ද සමඟ අධික ලෙස මට දෙනලද්දේ ය. </span></span><span class="verse v15" data-usfm="1TI.1.15"><span class="label">15</span><span class="content">පව්කාරයන් ගළවන්නට ක්‍රිස්තුස් ජේසුස් වහන්සේ ලෝකයට වැඩිය සේක යන කීම විශ්වාසකටයුතු, සියල්ලන් විසින් පිළිගත යුතු කියමනකි. ඔවුන් අතරෙන් ප්‍රධාන පව්කාරයා මම ය. </span></span><span class="verse v16" data-usfm="1TI.1.16"><span class="label">16</span><span class="content">එසේ වූ නමුත් මට දයාව ලැබුණේ මේ නිසා ම ය. එසේ කිරීමෙන් ක්‍රිස්තුස් ජේසුස් වහන්සේගේ ඉවසීම අසීමිත බව උන් වහන්සේ පැහැදිලි කළ සේක. සදාතන ජීවනය ලබාගැනීම පිණිස උන් වහන්සේ කෙරෙහි අදහන සියල්ලන්ට ම මා ආදර්ශයක් වෙන්නට උන් වහන්සේ සැලැස් වූ සේක. </span></span><span class="verse v17" data-usfm="1TI.1.17"><span class="label">17</span><span class="content">අමරණීය වූ, අදෘශ්‍යමාන වූ, සදාතන රජ වූ එක ම දෙවියන් වහන්සේට ගෞරවයත් මහිමයත් සදහට ම වේ වා! ආමෙන්.</span></span> 
     </div> 
     <div class="p"> <span class="verse v17" data-usfm="1TI.1.17"><span class="content"> </span></span><span class="verse v18" data-usfm="1TI.1.18"><span class="label">18</span><span class="content">තිමෝතියස්, මාගේ පුත්‍රය, ඔබ ගැන කලින් කියන ලද දිවැස් වැකි අනුව මේ වගකීම ඔබට භාර දෙමි. </span></span><span class="verse v19" data-usfm="1TI.1.19"><span class="label">19</span><span class="content">එනම්, ඒ වාක්‍යයන් ආයුධ කොට ගෙන, ඇදහිල්ල ද නිදොස් හෘදය සාක්ෂියක් ද ඇති ව, ධර්ම යුද්ධය කරන්න. සමහරු මෙයට පිටුපා ගොස්, ඇදහිල්ල නමැති නැව බිඳ ගත්තෝ ය. </span></span><span class="verse v20" data-usfm="1TI.1.20"><span class="label">20</span><span class="content">හිමෙනියස් ද අලෙක්සන්දර් ද එබඳු තැනැත්තෝ ය. ඔවුන් දේව අපහාස නොකරන පිණිස පාඩමක් වශයෙන් මම ඔවුන් සාතන් හට බාර දුනිමි.</span></span> 
     </div> 
    </div> 
   </div> 
  </div>
 </body>
</html>