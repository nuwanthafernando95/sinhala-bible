<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TI"> 
    <div class="chapter ch2" data-usfm="1TI.2">  
     <div class="s1"> <span class="heading"><b>නමස්කාරය ගැන උපදෙස්</b></span> 
     </div> 
     <div class="p"> <span class="content"> </span><span class="verse v1" data-usfm="1TI.2.1"><span class="label">1</span><span class="content">සියල්ලට ම ප්‍රථමයෙන්, සෑම දෙනා වෙනුවෙන් අයැදුම් ද යාච්ඤා ද ඉල්ලීම් ද ස්තුති දීම් ද ඔප්පු කළ යුතු බව මගේ අවවාදය යි. </span></span><span class="verse v2" data-usfm="1TI.2.2"><span class="label">2</span><span class="content">භක්තියෙන් හා ගෞරවයෙන් යුක්ත ව, සාමකාමී තැන්පත් ජීවිතයක් අපට ගත කළ හැකි වන පිණිස, රජවරුන් හා උසස් තනතුරු දරන සියල්ලන් උදෙසා ද යාච්ඤා කළ යුතු ය. </span></span><span class="verse v3" data-usfm="1TI.2.3"><span class="label">3</span><span class="content">මෙය මිදුම්කාර දෙවියන් වහන්සේ ඉදිරියෙහි යහපත් ය. ප්‍රසන්න ය. </span></span><span class="verse v4" data-usfm="1TI.2.4"><span class="label">4</span><span class="content">සියලු මනුෂ්‍යයන්ගේ මිදීමත්, ඔවුන් සත්‍යය දැනගැනීමත් දෙවියන් වහන්සේගේ කැමැත්ත ය. </span></span><span class="verse v5" data-usfm="1TI.2.5"><span class="label">5</span><span class="content">ඇත්තේ එක ම දෙවියන් වහන්සේ ය. දෙවියන් වහන්සේ හා මනුෂ්‍යයන් අතර වනුයේ එක ම මැදහත්කාරයෙකි. එනම්, මනුෂ්‍යයෙකු වූ ක්‍රිස්තුස් ජේසුස් වහන්සේ ය. </span></span><span class="verse v6" data-usfm="1TI.2.6"><span class="label">6</span><span class="content">සියල්ලන්ගේ මිදීම පිණිස උන් වහන්සේ සිය දිවි පිදූ සේක. මෙසේ නියමිත කාලයේ දී උන් වහන්සේ සාක්ෂි දැරූ සේක. </span></span><span class="verse v7" data-usfm="1TI.2.7"><span class="label">7</span><span class="content">ඒ පිළිබඳ දේශනාකාරයෙකු ද ප්‍රේරිතයෙකු ද ලෙස මා පත් කරනු ලැබුවේ විජාතීන්ට සත්‍ය ඇදහිල්ල උගන්වන පිණිස ය. මා මේ කියන්නේ බොරුවක් නොව සත්‍යයක් ම ය.</span></span> 
     </div> 
     <div class="p"> <span class="verse v7" data-usfm="1TI.2.7"><span class="content"> </span></span><span class="verse v8" data-usfm="1TI.2.8"><span class="label">8</span><span class="content">එහෙයින් පිරිමි පක්ෂය සෑම තැන්හි ම කෝපයෙන් හා වාදයෙන් තොර ව, සැදෑ සිතින් දොහොත් නඟා, යාච්ඤා කරන්නේ නම් මම කැමැති වෙමි.</span></span> 
     </div> 
     <div class="p"> <span class="verse v8" data-usfm="1TI.2.8"><span class="content"> </span></span><span class="verse v9" data-usfm="1TI.2.9"><span class="label">9</span><span class="content"> </span><span class="content"> එසේ ම, ස්ත්‍රී පක්ෂය කොණ්ඩ මෝස්තර ද, රන් මුතු අබරණ ද, මිල අධික වස්ත්‍ර ද යන මේවායින් වැළකී ඔබින, විනීත ඇඳුම් ඇඳගත යුතු යි. </span></span><span class="verse v10" data-usfm="1TI.2.10"><span class="label">10</span><span class="content">ඔවුන්ගේ ආභරණය විය යුත්තේ භක්තිමත් ස්ත්‍රීන්ට ඔබින යහපත් ක්‍රියා කිරීම ය. </span></span><span class="verse v11" data-usfm="1TI.2.11"><span class="label">11</span><span class="content">ස්ත්‍රීහු නිශ්ශබ්ද ව යටත්කමින් ඉගෙනගනිත් වා. </span></span><span class="verse v12" data-usfm="1TI.2.12"><span class="label">12</span><span class="content">ඉගැන්වීමට වත් පුරුෂයා කෙරේ බලය දැක්වීමට වත් ස්ත්‍රියට මම ඉඩ නොදෙමි. ස්ත්‍රිය නිශ්ශබ්ද ව සිටිය යුතු යි. </span></span><span class="verse v13" data-usfm="1TI.2.13"><span class="label">13</span><span class="content"> මන්ද, ප්‍රථමයෙන් ආදම් ද පසුව ඒව ද මවනු ලැබූ හ. </span></span><span class="verse v14" data-usfm="1TI.2.14"><span class="label">14</span><span class="content"> තවද, ආදම් රැවටුණේ නැත, නමුත් ස්ත්‍රිය රැවටී වරදට පත් වූවා ය. </span></span><span class="verse v15" data-usfm="1TI.2.15"><span class="label">15</span><span class="content">එහෙත් ඇදහිල්ලෙන් ද ප්‍රේමයෙන් ද ශුද්ධකමින් ද විනීත ලෙස ජීවත් වුවොත්, ඈ නිරුපද්‍රිතව දරුවන් ලබන්නී ය.</span></span> 
     </div> 
    </div> 
   </div> 
  </div>
 </body>
</html>