<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TI"> 
    <div class="chapter ch5" data-usfm="1TI.5">  
     <div class="s1"> <span class="heading"><b>සැදැහැවතුන් පිළිබඳ වගකීම්</b></span> 
     </div> 
     <div class="p"> <span class="content"> </span><span class="verse v1" data-usfm="1TI.5.1"><span class="label">1</span><span class="content">වැඩිමහල්ලෙකුට සැරෙන් කතා නොකරන්න, පියෙකුට මෙන් ඔහුට අවවාද කරන්න. තරුණයන් සහෝදරයන් මෙන් ද, </span></span><span class="verse v2" data-usfm="1TI.5.2"><span class="label">2</span><span class="content">වැඩිමහල් ස්ත්‍රීන් මවුවරුන් මෙන් ද තරුණියන් සහෝදරියන් මෙන් ද සෑම විට ම පිරිසිදු සිතින් සලකන්න.</span></span> 
     </div> 
     <div class="p"> <span class="verse v2" data-usfm="1TI.5.2"><span class="content"> </span></span><span class="verse v3" data-usfm="1TI.5.3"><span class="label">3</span><span class="content">ඇත්තට ම අසරණ ව සිටින වැන්දඹුවන් පිළිබඳ වගකීම භාරගන්න. </span></span><span class="verse v4" data-usfm="1TI.5.4"><span class="label">4</span><span class="content">එහෙත් යම් වැන්දඹුවකට දරුවන් හෝ මුණුබුරන් හෝ ඇත්නම්, තම පවුල් වෙත යුතුකම් දැන ප්‍රථමයෙන් සිය දෙමවුපියන් පිළිබඳ යුක්තිය ඉෂ්ට කළ යුත්තෝ ඔව්හු ය. මන්ද, එය දෙවියන් වහන්සේට ප්‍රිය හෙයිනි. </span></span><span class="verse v5" data-usfm="1TI.5.5"><span class="label">5</span><span class="content">එහෙත් ඇත්තෙන් ම අසරණ ව සිටින වැන්දඹුව දෙවියන් වහන්සේට කැප වී, දිවා රෑ දෙක්හි ආයාචනාවල ද යාච්ඤාවල ද යෙදෙයි. </span></span><span class="verse v6" data-usfm="1TI.5.6"><span class="label">6</span><span class="content">කම්සැපෙහි ලොල් වූ තැනැත්තී, ජීවත් ව සිටිය දී ම මැරී සිටින්නී ය. </span></span><span class="verse v7" data-usfm="1TI.5.7"><span class="label">7</span><span class="content">ඔවුන්ගේ ජීවිත නිදොස් වන ලෙස මේවා ඔවුන්ට සිහිපත් කරවන්න. </span></span><span class="verse v8" data-usfm="1TI.5.8"><span class="label">8</span><span class="content">යමෙක් තමාගේ නෑයන්, විශේෂයෙන් තමාගේ පවුලේ අය, නොසලකා හරින්නේ නම්, ඔහු ඇදහිල්ල අත්හැර දැමූවෙකි; මිථ්‍යාදෘෂ්ටිකයෙකුට වඩා අයහපත් තැනැත්තෙකි.</span></span> 
     </div> 
     <div class="p"> <span class="verse v8" data-usfm="1TI.5.8"><span class="content"> </span></span><span class="verse v9" data-usfm="1TI.5.9"><span class="label">9</span><span class="content">වැන්දඹුවක ලෙස නාම ලේඛනයෙහි ඇතුළත් කළ යුත්තේ අවුරුදු හැටක් වත් වයසැති, එක ම පුරුෂයෙකුට භාර්යාව වී සිටි ස්ත්‍රියෙකි. </span></span><span class="verse v10" data-usfm="1TI.5.10"><span class="label">10</span><span class="content">ඈ යහපත් ක්‍රියාවෙන් සාක්ෂි දැරීම ද, දරුවන් ඇතිදැඩි කිරීම ද ආගන්තුක සත්කාර කිරීම ද සැදැහැවතුන්ගේ පා සේදීම ද පීඩා විඳින්නන්ට උපකාර කිරීම ද සියලු ආකාර යහපත් ක්‍රියාවල යෙදීම ද පිළිබඳ ප්‍රසිද්ධියක් දරන තැනැත්තියක් විය යුතු යි.</span></span> 
     </div> 
     <div class="p"> <span class="verse v10" data-usfm="1TI.5.10"><span class="content"> </span></span><span class="verse v11" data-usfm="1TI.5.11"><span class="label">11</span><span class="content">එහෙත් යෞවන වැන්දඹුවන් නාම ලේඛනයෙහි ඇතුළත් නොකරන්න. ස්වාභාවික කාමතෘෂ්ණාවල බලපෑම නිසා, ක්‍රිස්තුන් වහන්සේගෙන් වෙන් වී, ඔවුන් නැවත විවාහයට පෙළඹෙන්නට පිළිවන. </span></span><span class="verse v12" data-usfm="1TI.5.12"><span class="label">12</span><span class="content">මේ නිසා ඔව්හු පළමු පොරොන්දුව කඩකර වරදට පැමිණෙති. </span></span><span class="verse v13" data-usfm="1TI.5.13"><span class="label">13</span><span class="content">තවද ඔව්හු, ගෙන්-ගෙට යමින් අලස වීමට පුරුදු වෙති. අලස වෙනවා පමණක් නොව, වාචාලකමින් අනුන්ගේ දේවලට ඇඟිලි ගැසීමට ද, නුසුදුසු දේ දෙඩීමට ද පුරුදු වෙති. </span></span><span class="verse v14" data-usfm="1TI.5.14"><span class="label">14</span><span class="content">යෞවන වැන්දඹුවන් විවාහ වී දරුවන් ලබනවාටත්, ගේදොර රැකබලාගන්නවාටත් මම කැමැති වෙමි. එවිට නින්දා කිරීම සඳහා විරුද්ධවාදීන්ට කිසි ඉඩක් නොලැබේ. </span></span><span class="verse v15" data-usfm="1TI.5.15"><span class="label">15</span><span class="content">මන්ද, දැනටමත් සමහරු අහක් වී සාතන් අනුව ගොස් සිටිති. </span></span><span class="verse v16" data-usfm="1TI.5.16"><span class="label">16</span><span class="content">යම් කිසි ක්‍රිස්තු භක්තික ස්ත්‍රියකට, වැන්දඹු නෑදෑයින් ඇත්නම්, සභාවට වියදම් දරන්නට ඉඩ නොහැර, ඇය ඔවුන් නඩත්තු කළ යුතු ය. එවිට කාත් කවුරුනුත් නැති වැන්දඹුවන්ට උපකාර කරන්නට සභාවට පුළුවන් වේ.</span></span> 
     </div> 
     <div class="p"> <span class="verse v16" data-usfm="1TI.5.16"><span class="content"> </span></span><span class="verse v17" data-usfm="1TI.5.17"><span class="label">17</span><span class="content">යහපත් ලෙස මූලිකයන් වශයෙන් කටයුතු කරන සභාමූලිකයන්ට, එනම්, විශේෂයෙන් දේශනා කිරීමෙහිත්, ඉගැන්වීමෙහිත් වෙහෙස දරන අයට දෙගුණයක් වේතන ගෙවිය යුතු යි. </span></span><span class="verse v18" data-usfm="1TI.5.18"><span class="label">18</span><span class="content"> ගොයම් පාගන විට ගවයාගේ කට නොබැඳිය යුතු ය කියා ද, වැඩ කරන්නාට කුලියක් ලැබිය යුතු ය කියා ද, ශුද්ධ ලියවිල්ලේ සඳහන් කොට ඇත. </span></span><span class="verse v19" data-usfm="1TI.5.19"><span class="label">19</span><span class="content"> දෙතුන් දෙනෙකුගේ සාක්ෂි නැත්නම්, සභාමූලිකයෙකුට විරුද්ධ ව ඉදිරිපත් කරන කිසි ම චෝදනාවකට සවන් නොදෙන්න. </span></span><span class="verse v20" data-usfm="1TI.5.20"><span class="label">20</span><span class="content">අන් අය භය වන පිණිස පව් කරන්නන්ට සියල්ලන් ඉදිරියෙහි තරවටු කරන්න.</span></span> 
     </div> 
     <div class="p"> <span class="verse v20" data-usfm="1TI.5.20"><span class="content"> </span></span><span class="verse v21" data-usfm="1TI.5.21"><span class="label">21</span><span class="content">කලින් ගත් තීරණයක් අනුව වත්, පක්ෂපාතකමින් වත් කිසිවක් නොකර, සාධාරණ ව ක්‍රියා කිරීම ඔබේ යුතුකමක් ලෙස දෙවියන් වහන්සේ ද ක්‍රිස්තුස් ජේසුස් වහන්සේ ද තෝරාගත් දේව දූතයන් ද ඉදිරියෙහි ඔබට අණ කරමි. </span></span><span class="verse v22" data-usfm="1TI.5.22"><span class="label">22</span><span class="content">ඉක්මන් වී කිසිවෙකු හස්තාලේපනය නොකරන්න; අනුන්ගේ වැරදිවලට පංගුකාරයෙක් නොවන්න; ඔබත් පිරිසිදු ව සිටින්න.</span></span> 
     </div> 
     <div class="p"> <span class="verse v22" data-usfm="1TI.5.22"><span class="content"> </span></span><span class="verse v23" data-usfm="1TI.5.23"><span class="label">23</span><span class="content">වතුර පමණක් නොබී, කෑම දිරවීම පිණිසත්, නිතර ඇති වන අසනීප ගතිය නිසාත්, මිදියුස ටිකක් භාවිතා කරන්න. </span></span><span class="verse v24" data-usfm="1TI.5.24"><span class="label">24</span><span class="content">සමහරුන්ගේ වැරදි, විනිශ්චයක් කිරීමටත් පෙර, පැහැදිලි ය. එහෙත් සමහරුන්ගේ වැරදි, එළිදරව් වන්නේ පසු ව ය. </span></span><span class="verse v25" data-usfm="1TI.5.25"><span class="label">25</span><span class="content">එසේ ම පැහැදිලි ව පෙනෙන යහපත් ක්‍රියා ද ඇත. එසේ නොපෙනුණත්, ඒවා සැඟවී තිබෙන්නට නොහැකි ය.</span></span> 
     </div> 
    </div> 
   </div> 
  </div>
 </body>
</html>