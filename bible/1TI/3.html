<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TI"> 
    <div class="chapter ch3" data-usfm="1TI.3">  
     <div class="s1"> <span class="heading"><b>සභා නායකයන්ට උපදෙස්</b></span> 
     </div> 
     <div class="p"> <span class="content"> </span><span class="verse v1" data-usfm="1TI.3.1"><span class="label">1</span><span class="content">යමෙක් සභාවේ නායක තනතුර දැරීමට ආශා වන්නේ නම්, ඔහු යහපත් වැඩක් කිරීමට කැමැති වන්නේ ය යන කීම සැබෑ වේ. </span></span><span class="verse v2" data-usfm="1TI.3.2"><span class="label">2</span><span class="content">එහෙයින් සභා නායක තෙමේ නිදොස් චරිතයකින් යුත්, එක භාර්යාවක් ඇති පුරුෂයෙකු ද, තැන්පත්, සන්සුන්, ආචාර සම්පන්න, ආගන්තුක සත්කාරයට කැමැති, උගන්වන්නට සමර්ථ තැනැත්තෙකු ද විය යුතු යි. </span></span><span class="verse v3" data-usfm="1TI.3.3"><span class="label">3</span><span class="content">ඔහු බීමත්කමින් තොර, හිංසාකාරී නො වූ ඉවසිලිවන්ත, සාමකාමී, </span></span><span class="verse v4" data-usfm="1TI.3.4"><span class="label">4</span><span class="content">මුදල් තණ්හාව නොමැති, සිය පවුල මැනැවින් පාලනය කරන, තම දරුවන් ගෞරව සම්ප්‍රයුක්ත බියෙන් හික්මවා ගන්න, තැනැත්තෙකු විය යුතු යි. </span></span><span class="verse v5" data-usfm="1TI.3.5"><span class="label">5</span><span class="content">යමෙක් තමාගේ ම පවුල හසුරුවාගන්නට නොදන්නේ නම්, ඔහු දෙවියන් වහන්සේගේ සභාවේ වගකීම දරන්නේ කෙසේ ද? </span></span><span class="verse v6" data-usfm="1TI.3.6"><span class="label">6</span><span class="content">ඔහු ළඟ දී ක්‍රිස්තු භක්තිය වැළඳගත්තෙකු නොවිය යුතු යි. මන්ද, එවැන්නෙකු උඩඟුකමින්, යක්ෂයාට පැමිණි දඬුවමට පත් විය හැකි නිසා ය. </span></span><span class="verse v7" data-usfm="1TI.3.7"><span class="label">7</span><span class="content">ඔහු සභාවෙන් පිට අය විසින් ගරු කොට සලකනු ලබන්නෙකු ද විය යුතු යි. එසේ නොවේ නම් ඔහු හොඳ නම නැති කරගෙන, යක්ෂයාගේ උගුලට අසු වන්නේ ය.</span></span> 
     </div> 
     <div class="s1"> <span class="heading"><b>උපස්ථායකයන්ට උපදෙස්</b></span> 
     </div> 
     <div class="p"> <span class="verse v7" data-usfm="1TI.3.7"><span class="content"> </span></span><span class="verse v8" data-usfm="1TI.3.8"><span class="label">8</span><span class="content">එසේ ම, උපස්ථායකයන් සන්සුන්, දිව දෙකේ කතා නැති, පමණ ඉක්මවා මත්පැන් පානය නොකරන, අයුතු ලාභයට ලොල් නො වූ, </span></span><span class="verse v9" data-usfm="1TI.3.9"><span class="label">9</span><span class="content">ඇදහිල්ලේ අබිරහස පිරිසිදු හෘදය සාක්ෂියකින් දරන තැනැත්තන් විය යුතු ය. </span></span><span class="verse v10" data-usfm="1TI.3.10"><span class="label">10</span><span class="content">උපස්ථායකයන් ලෙස සේවය කිරීමට ඉඩ දිය යුත්තේ, කලින් සෝදිසි කර බලා, ඔවුන්ට විරුද්ධ ව කිසිවක් නොමැති අයට පමණි. </span></span><span class="verse v11" data-usfm="1TI.3.11"><span class="label">11</span><span class="content">එසේ ම ස්ත්‍රීවරුන් ද, ගෞරවය ලැබීමට සුදුසු වූ, ඕපාදූප නොකියන, තැන්පත්, විශ්වාස කටයුතු අය විය යුතු ය. </span></span><span class="verse v12" data-usfm="1TI.3.12"><span class="label">12</span><span class="content">උපස්ථායකයා එක භාර්යාවක් ඇති පුරුෂයෙකු ද, සිය දරුපවුල මැනැවින් රැකබලාගන්නා වූ ද තැනැත්තෙකු විය යුතු ය. </span></span><span class="verse v13" data-usfm="1TI.3.13"><span class="label">13</span><span class="content">යහපත් ලෙස සේවය කර, උසස් තත්ත්වයක් ලබාගන්නා උපස්ථායකයන්ට, ක්‍රිස්තුස් ජේසුස් වහන්සේ කෙරෙහි වූ ඇදහිල්ල තුළින් මහත් නිර්භීතකමක් ලබා ගැනීමට පුළුවන් වෙයි.</span></span> 
     </div> 
     <div class="s1"> <span class="heading"><b>අපේ ඇදහිල්ලේ අබිරහස</b></span> 
     </div> 
     <div class="p"> <span class="verse v13" data-usfm="1TI.3.13"><span class="content"> </span></span><span class="verse v14" data-usfm="1TI.3.14"><span class="label">14</span><span class="content">ඉක්මනින් ඔබ වෙත එන්නට බලාපොරොත්තු වෙමි. එහෙත් ඔබට මේ අනුශාසනා ලියා එවන්නේ </span></span><span class="verse v15" data-usfm="1TI.3.15"><span class="label">15</span><span class="content">මා ප්‍රමාද වුණොත්, දෙවියන් වහන්සේගේ පවුලෙහි අය කෙසේ හැසිරිය යුතු ද කියා ඔබ දැනගන්නා පිණිස ය. ඒ පවුල වනාහි ජීවමාන දෙවියන් වහන්සේගේ සභාව ය; එය සත්‍යයේ කණුව හා මුල් ගල වේ. </span></span><span class="verse v16" data-usfm="1TI.3.16"><span class="label">16</span><span class="content">අපේ ඇදහිල්ලේ අබිරහස නිසැක ව ම ගැඹුරු එකකි. ඒ අබිරහස මේ ය:</span></span> 
     </div> 
     <div class="q2"> <span class="verse v16" data-usfm="1TI.3.16"><span class="content">උන් වහන්සේ මිනිසත්බව ගෙන, ආත්මයාණන් විසින් සහතික කරනු ලැබ, දූතයන්ට දිස් වූ සේක.</span></span> 
     </div> 
     <div class="q2"> <span class="verse v16" data-usfm="1TI.3.16"><span class="content">විජාතීන්ට ප්‍රකාශ කරනු ලැබ, ලොව පුරා අදහාගනු ලැබ, මහිමයෙන් ඔසවනු ලැබූ සේක.</span></span> 
     </div> 
    </div> 
   </div> 
  </div>
 </body>
</html>