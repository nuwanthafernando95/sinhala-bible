<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TI"> 
    <div class="chapter ch4" data-usfm="1TI.4">  
     <div class="s1"> <span class="heading"><b>ව්‍යාජ ගුරුවරුන් ගැන අවවාද</b></span> 
     </div> 
     <div class="p"> <span class="content"> </span><span class="verse v1" data-usfm="1TI.4.1"><span class="label">1</span><span class="content">පසු කාලවල දී සමහරුන්, මුළා කරවන භූතයනටත්, දුෂ්ටාත්මයන්ගේ ගුරුකම්වලටත් සවන් දී, ඇදහිල්ලෙන් වැටී යනු ඇතැ යි ආත්මයාණෝ නිසැක ව ම කියති. </span></span><span class="verse v2" data-usfm="1TI.4.2"><span class="label">2</span><span class="content">එසේ වන්නේ යක්ෂයාගේ බොරුව නමැති සලකුණ හංවඩු ගසන ලද හෘදය සාක්ෂියක් ඇති අය තුළින් ය. </span></span><span class="verse v3" data-usfm="1TI.4.3"><span class="label">3</span><span class="content">ඔව්හු විවාහය තහනම් දෙයක් බව කියති. කෑමවලින් වළකින ලෙස ද අවවාද කරති. එහෙත් දෙවියන් වහන්සේ ඒවා මැවූයේ, සත්‍යය දැනගත් සැදැහැවතුන් ස්තුති පූර්වක ව ඒවා භුක්ති විඳින පිණිස ය. </span></span><span class="verse v4" data-usfm="1TI.4.4"><span class="label">4</span><span class="content">දෙවියන් වහන්සේ මවා ඇති සියල්ල ම යහපත් ය. ස්තුතිවන්ත ව පිළිගන්නවා නම්, කිසිවක් ප්‍රතික්ෂේප නොකළ යුතු ය. </span></span><span class="verse v5" data-usfm="1TI.4.5"><span class="label">5</span><span class="content">මන්ද, ඒවා දේව වචනයෙන් ද යාච්ඤාවෙන් ද සංස්කාර කරනු ලබන්නේ ය.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේගේ හොඳ සේවකයෙක්</b></span> 
     </div> 
     <div class="p"> <span class="verse v5" data-usfm="1TI.4.5"><span class="content"> </span></span><span class="verse v6" data-usfm="1TI.4.6"><span class="label">6</span><span class="content">මේවා සහෝදරයන්ට ප්‍රකාශ කරන්නෙහි නම්, ඔබ ක්‍රිස්තුස් ජේසුස් වහන්සේගේ හොඳ සේවකයෙක් වන්නෙහි ය. එවිට ඔබ අනුගමනය කරන ඇදහිල්ලේ වචන ද සම්‍යක් ධර්මය ද ඉගැන්වීමෙන් පෝෂණය වන්නේ ය. </span></span><span class="verse v7" data-usfm="1TI.4.7"><span class="label">7</span><span class="content">අභක්තික මිථ්‍යා කථා ද, මැහැලියන්ගේ ප්‍රලාප ද නොතකා, දේව භක්තිය සඳහා ව්‍යායාම කරන්න. </span></span><span class="verse v8" data-usfm="1TI.4.8"><span class="label">8</span><span class="content">මන්ද, ශාරීරික ව්‍යායාමයෙන් ලැබෙන්නේ මඳ ප්‍රයෝජනයකි. එහෙත් දේව භක්තික ව්‍යායාම හැම අතින් ම ප්‍රයෝජනවත් වේ. කුමක් හෙයින් ද යත්, එය මෙලොව ජීවිතයටත් මතු ජීවිතයටත් බලාපොරොත්තු ඇති කරන හෙයිනි. </span></span><span class="verse v9" data-usfm="1TI.4.9"><span class="label">9</span><span class="content">මෙය විශ්වාස කටයුතු, සියල්ලන් විසින් පිළිගත යුතු කීමකි. </span></span><span class="verse v10" data-usfm="1TI.4.10"><span class="label">10</span><span class="content">අප වෙහෙස වන්නේත්, සටන් කරන්නේත්, සියලු මිනිසුන්ගේ, විශේෂයෙන් අදහන්නන්ගේ, මිදුම්කාර වූ ජීවමාන දෙවියන් වහන්සේ කෙරෙහි අපේ බලාපොරොත්තුව තබා තිබෙන නිසා ය.</span></span> 
     </div> 
     <div class="p"> <span class="verse v10" data-usfm="1TI.4.10"><span class="content"> </span></span><span class="verse v11" data-usfm="1TI.4.11"><span class="label">11</span><span class="content">ඔබේ ඉගැන්වීම්වල දී මේවා අණ කරන්න. </span></span><span class="verse v12" data-usfm="1TI.4.12"><span class="label">12</span><span class="content">ඔබගේ තරුණකම නිසා ඔබ සුළු කොට සැලකීමට කිසිවෙකුට ඉඩ නොදෙන්න. ඔබේ කතාවෙන් ද හැසිරීමෙන් ද ප්‍රේමයෙන් ද ඇදහිල්ලෙන් හා පිරිසිදුකමින් ද අදහන්නන්ට ආදර්ශයක් වන්න. </span></span><span class="verse v13" data-usfm="1TI.4.13"><span class="label">13</span><span class="content">මා එන තුරු ප්‍රසිද්ධියේ ශුද්ධ ලියවිලි කියවීමට ද අනුශාසනා කිරීමට ද ඉගැන්වීමට ද අවධානය යොමු කරන්න. </span></span><span class="verse v14" data-usfm="1TI.4.14"><span class="label">14</span><span class="content">දිවැස් වැකි පැවසීමෙන් සභා මූලිකයන්ගේ අත්තැබීම ඇතුව ඔබට දෙන ලද ආත්මික වරම භාවිත කිරීම පැහැර නොහරින්න. </span></span><span class="verse v15" data-usfm="1TI.4.15"><span class="label">15</span><span class="content">මෙය සිතට ගෙන ක්‍රියා කරන්න. එවිට ඔබේ දියුණුව කාටත් පෙනෙනු ඇත. </span></span><span class="verse v16" data-usfm="1TI.4.16"><span class="label">16</span><span class="content">ඔබ ගැනත් ඔබේ ඉගැන්වීම ගැනත් සැලකිලිමත් වන්න. මේ දේවල නිරත ව සිටින්න. ඔබ මෙසේ කිරීමෙන් ඔබ ද ඔබට සවන් දෙන්නන් ද ගළවා ගන්නෙහි ය.</span></span> 
     </div> 
    </div> 
   </div> 
  </div>
 </body>
</html>