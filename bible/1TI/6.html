<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1TI"> 
    <div class="chapter ch6" data-usfm="1TI.6">  
     <div class="p"> <span class="content"> </span><span class="verse v1" data-usfm="1TI.6.1"><span class="label">1</span><span class="content">වහල්කමට බැඳී සිටින සියලු දාසයෝ තම ස්වාමිවරුන්ට නිසි ගෞරවය දැක්විය යුත්තෝ ය. එසේ නොකළොත් දෙවියන් වහන්සේගේ නාමයටත් ඉගැන්වීමටත් අපහාස ඇති වෙයි. </span></span><span class="verse v2" data-usfm="1TI.6.2"><span class="label">2</span><span class="content">කිතුනු ස්වාමිවරුන් ඇති දාසයෝ, ඔවුන් දෙගොල්ල ම සහෝදරයන් වන නිසා, තම ස්වාමිවරුන් සුළු කොට නොසැලකිය යුත්තෝ ය. එසේ නොකර, තමන්ගේ වැඩවලින් ප්‍රයෝජන ලබන ස්වාමිවරුන්ට ඔවුන් වඩාත් හොඳින් සේවය කළ යුතු ය. කවර හෙයින් ද? ඔවුන් ද තමන් ප්‍රේම කරන කිතුනුවන් වන බැවිනි. ඔබේ ඉගැන්වීම් වල දී මේ කාරණා තරයේ කියන්න.</span></span> 
     </div> 
     <div class="s1"> <span class="heading"><b>මිසදිටු ඉගැන්වීම හා සැබෑ ධනවත්කම</b></span> 
     </div> 
     <div class="p"> <span class="verse v2" data-usfm="1TI.6.2"><span class="content"> </span></span><span class="verse v3" data-usfm="1TI.6.3"><span class="label">3</span><span class="content">යමෙක් වෙනස් ධර්මයක් උගන්වමින්, අපගේ වැඩදායක ධර්මය වන, අපේ ස්වාමීන් වන ජේසුස් ක්‍රිස්තුන් වහන්සේගේ වචනවලටත්, විශ්වාසවන්ත ඉගැන්වීමටත් විරුද්ධ ව යන්නේ නම්, ඔහු අඥානයෙකි; </span></span><span class="verse v4" data-usfm="1TI.6.4"><span class="label">4</span><span class="content">උඩඟුකමින් පිරුණු තැනැත්තෙකි; ඔහු සෑම දේ ගැන සැක කිරීමෙන් ද, වචන ගැන ප්‍රශ්න කිරීමෙන් ද උමතු වූවෙකි. එයින් ඊර්ෂ්‍යාව ද කලහ ද අපහාසය ද කූට අවිශ්වාසය ද </span></span><span class="verse v5" data-usfm="1TI.6.5"><span class="label">5</span><span class="content">මිථ්‍යා අදහස් ඇති, සත්‍යය නොදන්න, දේව භක්තිය ලාභයට මඟකැ යි සිතන මිනිසුන්ගෙන් කෙළවරක් නැති වාද විවාද ද උපදින්නේ ය. </span></span><span class="verse v6" data-usfm="1TI.6.6"><span class="label">6</span><span class="content">ලද පමණින් සතුටු වීම සහිත දේව භක්තිය මහත් ලාභයකි. </span></span><span class="verse v7" data-usfm="1TI.6.7"><span class="label">7</span><span class="content">අප මෙලොවට පැමිණියේ හිස් අතිනි. හිස් අතින් එය හැර යන්නට ද ඕනෑ ය. </span></span><span class="verse v8" data-usfm="1TI.6.8"><span class="label">8</span><span class="content">කන්නට අඳින්නට ඇත්නම්, අපට සෑහෙයි. </span></span><span class="verse v9" data-usfm="1TI.6.9"><span class="label">9</span><span class="content">ධනවත් වීමට ආශා වන්නෝ පරීක්ෂාවලටත්, උගුල්වලටත්, අසු වන්නෝ ය. නාස්තියටත්, විනාශයටත් පමුණුවන, නොයෙකුත් මෝඩ නිෂ්ඵල තෘෂ්ණාවන්ට ඔව්හු වසඟ වන්නෝ ය. </span></span><span class="verse v10" data-usfm="1TI.6.10"><span class="label">10</span><span class="content">මුදල් තණ්හාව සැම නපුරට මුල ය. සමහරු මුදලට ආලය වී, ඇදහිල්ලෙන් වැටී, තමන්ට ම බොහෝ දරුණු ලෙස තුවාළ කරගත්හ.</span></span> 
     </div> 
     <div class="s1"> <span class="heading"><b>ඇදහිල්ල උදෙසා නිර්භීත සටන</b></span> 
     </div> 
     <div class="p"> <span class="verse v10" data-usfm="1TI.6.10"><span class="content"> </span></span><span class="verse v11" data-usfm="1TI.6.11"><span class="label">11</span><span class="content">එහෙත් දෙවියන් වහන්සේට කැපවූවකු වන ඔබ, මේ දේවලින් වැළකී සිටිය යුතු ය. දමිටුකමට ද භක්තිවන්තකමට ද ඇදහිල්ලට ද ප්‍රේමයට ද ඉවසිලිවන්තකමට ද ශාන්තදාන්තකමට ද, අවධානය යොමු කරන්න. </span></span><span class="verse v12" data-usfm="1TI.6.12"><span class="label">12</span><span class="content">ඇදහිල්ල නමැති මහා ධාවනය වීර්යයෙන් දුවන්න. සදාතන ජීවනය අත් කරගන්න. ඔබ එයට කැඳවනු ලැබූයේ සාක්ෂිකාරයන් කීප දෙනෙකු ඉදිරියෙහි ඔබේ ඇදහීම නිර්භීත ලෙස සහතික කොට ප්‍රකාශ කළ විට ය. </span></span><span class="verse v13" data-usfm="1TI.6.13"><span class="label">13</span><span class="content">සකල ජීවයට උල්පත වූ දෙවියන් වහන්සේ ද, පොන්තියුස් පිලාත් ඉදිරියෙහි ඇදහීම නිර්භීත ලෙස ප්‍රකාශ කළ ක්‍රිස්තුස් ජේසුස් වහන්සේ ද අබිමුවෙහි මා ඔබට භාර දෙන කටයුත්ත මෙය යි:</span><span class="content"> </span></span><span class="verse v14" data-usfm="1TI.6.14"><span class="label">14</span><span class="content">අපේ ස්වාමීන් වන ක්‍රිස්තුස් ජේසුස් වහන්සේගේ ආගමනය තෙක් මේ ආඥාව කිසි ම දෝෂයක් හෝ කැළලක් හෝ නැති ව පිළිපදින්න. </span></span><span class="verse v15" data-usfm="1TI.6.15"><span class="label">15</span><span class="content">දෙවියන් වහන්සේ එම ආගමනය නියමිත කාලයේ දී එළිදරව් කරන සේක. උන් වහන්සේ වනාහි භාග්‍යවත්, අසහාය අධිපති, රාජාති රාජ, ස්වාමිවරුන්ගේ ස්වාමීන් වන තැනැන් වහන්සේ ය. </span></span><span class="verse v16" data-usfm="1TI.6.16"><span class="label">16</span><span class="content">උන් වහන්සේ පමණක් අමරණීය ය. කිසිවෙකුට ළඟා විය නොහැකි ආලෝකයෙහි උන් වහන්සේ වසන සේක. කිසිවෙක් කිසි කලෙක උන් වහන්සේ දැක නැත; දකින්නටත් බැරි ය. උන් වහන්සේට ගෞරවයත්, සදාතන පරාක්‍රමයත් වේ වා! ආමෙන්.</span></span> 
     </div> 
     <div class="p"> <span class="verse v16" data-usfm="1TI.6.16"><span class="content"> </span></span><span class="verse v17" data-usfm="1TI.6.17"><span class="label">17</span><span class="content">උඩඟු නොවී, අස්ථිර ධනය කෙරෙහි නොව, සියල්ල අපට භුක්ති විඳීමට දෙන දෙවියන් වහන්සේ කෙරෙහි බලාපොරොත්තු තබන ලෙස මේ ලෝකයේ ධනවතුන්ට, අවවාද කරන්න. </span></span><span class="verse v18" data-usfm="1TI.6.18"><span class="label">18</span><span class="content">ඔවුන් දැහැමි ක්‍රියාවල යෙදී සිටින ලෙස ද දැහැමි ක්‍රියාවලින් ධනවත් වන ලෙස ද, සියල්ල අනුන් හා සමඟ ත්‍යාගශීලී ව බෙදාගැනීමට ළැදි වන ලෙස ද අවවාද කරන්න. </span></span><span class="verse v19" data-usfm="1TI.6.19"><span class="label">19</span><span class="content">මෙසේ කිරීමෙන් ඔව්හු අනාගතය සඳහා ස්ථිර පදනමක් වන ධන සම්භාරයක් රැස් කරගන්නෝ ය. එවිට ඔව්හු නියම සැබෑ ජීවනය ලබා ගන්නෝ ය.</span></span> 
     </div> 
     <div class="p"> <span class="verse v19" data-usfm="1TI.6.19"><span class="content"> </span></span><span class="verse v20" data-usfm="1TI.6.20"><span class="label">20</span><span class="content">තිමෝතියස්, ඔබට භාර දුන් දෙය ආරක්ෂා කරන්න. දැනුම ලෙස සැලකෙන මිථ්‍යාදෘෂ්ටික අදහස්වලින් ද අර්ථයක් නැති හිස් දෙඩවිලිවලින් ද පරස්පර විරෝධී මතවලින් ද වළකින්න. </span></span><span class="verse v21" data-usfm="1TI.6.21"><span class="label">21</span><span class="content">එවැනි සමහරු ඇදහිල්ලෙන් ඈත් ව සිටිති.</span></span> 
     </div> 
     <div class="q2"> <span class="verse v21" data-usfm="1TI.6.21"><span class="content">ඔබ හැමට කරුණාව වේ වා!</span></span> 
     </div> 
    </div> 
   </div> 
  </div>
 </body>
</html>