<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJAS"> 
    <div class="chapter ch1" data-usfm="JAS.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="JAS.1.1"><span class="label">1</span><span class="content"> </span><span class="content"> දෙවියන් වහන්සේගේත් ජේසුස් ක්‍රිස්තුස් ස්වාමීන් වහන්සේගේත් සේවකයෙකු වන ජාකොබ් නම් මම, ලොව පුරා විසිර සිටින ගෝත්‍ර දොළොසට සුබ පතමින් මෙය ලියා එවමි.</span></span> 
     </div> 
     <div class="s1"> <span class="heading"><b>ඇදහිල්ල හා ප්‍රඥාව</b></span> 
     </div> 
     <div class="p"> <span class="verse v1" data-usfm="JAS.1.1"><span class="content"> </span></span><span class="verse v2" data-usfm="JAS.1.2"><span class="label">2</span><span class="content">මාගේ සහෝදරයෙනි, ඔබගේ ඇදහිල්ල පරීක්ෂා කරනු ලැබීමෙන් ඉවසිල්ල ඇති වන බව සිතට ගෙන, </span></span><span class="verse v3" data-usfm="JAS.1.3"><span class="label">3</span><span class="content">විවිධ දුෂ්කරතාවන්ට මුහුණ පාන කල එය වාසනාවකැ යි සලකන්න. </span></span><span class="verse v4" data-usfm="JAS.1.4"><span class="label">4</span><span class="content">ඔබ කිසිවකින් ඌන ව නොසිට, සියලු අයුරින් පරිපූර්ණ ව සිටින පිණිස ඉවසීමේ ගුණය සම්පූර්ණ ලෙස ක්‍රියා කෙරේ වා. </span></span><span class="verse v5" data-usfm="JAS.1.5"><span class="label">5</span><span class="content">ඔබගෙන් යමෙකුට ප්‍රඥාව නැත්නම්, ඔහු දෙවියන් වහන්සේගෙන් එය ඉල්ලා සිටී වා. එවිට සියල්ලන්ට නොමසුරුව, දොස් නොතබා දෙන දෙවියන් වහන්සේ එය ඔහුට ප්‍රදානය කරන සේක. </span></span><span class="verse v6" data-usfm="JAS.1.6"><span class="label">6</span><span class="content">එහෙත් සැක නොකර ඇදහිල්ලෙන් ඔහු එය අයැදී වා. මන්ද, සැක කරන තැනැත්තේ සුළඟින් කැළඹී නඟින බසින මුහුදු රැල්ලට සමාන ය. </span></span><span class="verse v7" data-usfm="JAS.1.7"><span class="label">7</span><span class="content">එබඳු මනුෂ්‍යයා තමාට සමිඳාණන් වහන්සේගෙන් කිසිවක් ලැබේ යයි නොසිතා වා. </span></span><span class="verse v8" data-usfm="JAS.1.8"><span class="label">8</span><span class="content">ඔහු සිත් දෙගිඩියාවෙන් පසුවන මනුෂ්‍යයෙකු ව තමාගේ සියලු ක්‍රියා මාර්ගවල දී අස්ථීර ව සිටින්නේ ය.</span></span> 
     </div> 
     <div class="s1"> <span class="heading"><b>දිළිඳු සහෝදරයා සහ ධනපතියා</b></span> 
     </div> 
     <div class="p"> <span class="verse v8" data-usfm="JAS.1.8"><span class="content"> </span></span><span class="verse v9" data-usfm="JAS.1.9"><span class="label">9</span><span class="content">පීඩිත තත්ත්වයක සිටින සහෝදරයා තමා උසස් කරනු ලැබීම ගැන ද, </span></span><span class="verse v10" data-usfm="JAS.1.10"><span class="label">10</span><span class="content"> ධනපතියා තමා පහත් කරනු ලැබීම ගැන ද උදන් අනා වා. මන්ද, ධනවතා තණ මලක් මෙන් පහ ව යන්නේ ය. </span></span><span class="verse v11" data-usfm="JAS.1.11"><span class="label">11</span><span class="content">දැවෙන හිරු කිරණින් තණ කොළ වියළී යයි; ඒවායේ මල් පෙති වැටී යයි. එහි සෞන්දර්යය පහ වී යයි. එලෙස ම ධනවතා සිය උපාය මාර්ගවල දී මැල වී යයි.</span></span> 
     </div> 
     <div class="s1"> <span class="heading"><b>පරීක්ෂාව හා පෙළඹීම</b></span> 
     </div> 
     <div class="p"> <span class="verse v11" data-usfm="JAS.1.11"><span class="content"> </span></span><span class="verse v12" data-usfm="JAS.1.12"><span class="label">12</span><span class="content">කම්කටොලු ඉවසන මනුෂ්‍යයා භාග්‍යවන්තයෙකි. මන්ද, ඔහු පරීක්ෂාවෙන් ජය ලැබූ කල, දෙවියන් වහන්සේට ප්‍රේම කරන්නවුන්ට උන් වහන්සේ පොරොන්දු වූ, ජීවන කිරීටය ලබන්නේ ය. </span></span><span class="verse v13" data-usfm="JAS.1.13"><span class="label">13</span><span class="content">පරීක්ෂා කරනු ලබන කල, “මා පොළඹවන්නේ දෙවියන් වහන්සේ ය”යි කිසිවෙක් නොකියා වා. දෙවියන් වහන්සේ නපුරෙන් පෙළඹෙන්නේ නැත. කිසිවෙකු පොළඹවන්නෙත් නැත. </span></span><span class="verse v14" data-usfm="JAS.1.14"><span class="label">14</span><span class="content">ඒ ඒ මිනිසාට පරීක්ෂාව පැමිණෙන්නේ තම තමාගේ ම තෘෂ්ණාවෙන් මුළා වී පෙළඹෙන විට ය. </span></span><span class="verse v15" data-usfm="JAS.1.15"><span class="label">15</span><span class="content">මෙසේ තෘෂ්ණාව පිළිසිඳ, පාපය බිහි කරයි. පාපය ද මුහුකුරා ගොස් මරණය සිදු කරයි.</span></span> 
     </div> 
     <div class="p"> <span class="verse v15" data-usfm="JAS.1.15"><span class="content"> </span></span><span class="verse v16" data-usfm="JAS.1.16"><span class="label">16</span><span class="content">මාගේ ප්‍රේමවන්ත සහෝදරයෙනි, නොරැවටෙන්න. </span></span><span class="verse v17" data-usfm="JAS.1.17"><span class="label">17</span><span class="content">සෑම යහපත් දීමනා ද සියලු අගනා ත්‍යාග ද නොවෙනස් වන සුලු, පහ ව යන බවට ඡායා මාත්‍රයකුදු නැති ආලෝකයේ පියාණන් වහන්සේ කෙරෙන් ඉහළින් බැස එන්නේ ය. </span></span><span class="verse v18" data-usfm="JAS.1.18"><span class="label">18</span><span class="content">උන් වහන්සේ මැවූ සත්ත්වයන් අතර අප මුදුන් මල්කඩ වීමේ පෙර ලකුණු වශයෙන්, සිය අරමුණ අනුව උන් වහන්සේ සත්‍ය වචනයෙන් අප ජනිත කළ සේක.</span></span> 
     </div> 
     <div class="s1"> <span class="heading"><b>ධර්මය අසා පිළිපැදීම</b></span> 
     </div> 
     <div class="p"> <span class="verse v18" data-usfm="JAS.1.18"><span class="content"> </span></span><span class="verse v19" data-usfm="JAS.1.19"><span class="label">19</span><span class="content">මාගේ ප්‍රේමවන්ත සහෝදරයෙනි, මෙය තේරුම්ගන්න. ඔබ එකිනෙකා සවන් දීමට ඉක්මන් වන්න, කතා කිරීමටත් කෝප වීමටත් පමා වන්න. </span></span><span class="verse v20" data-usfm="JAS.1.20"><span class="label">20</span><span class="content">මන්ද, මනුෂ්‍යයාගේ කෝපයෙන් දෙවියන් වහන්සේගේ යුක්තිය ඉටු වන්නේ නැත. </span></span><span class="verse v21" data-usfm="JAS.1.21"><span class="label">21</span><span class="content">එහෙයින් සියලු අධම දෙය ද දමනය කළ නොහැකි දුෂ්ටකම ද ඉවත ලා ඔබට ගැළවීම සාදා දිය හැකි, ඔබ සිත් සතන්හි මුල් බැසගත් දහම් පණිවුඩය යටහත් ලෙස පිළිගන්න.</span></span> 
     </div> 
     <div class="p"> <span class="verse v21" data-usfm="JAS.1.21"><span class="content"> </span></span><span class="verse v22" data-usfm="JAS.1.22"><span class="label">22</span><span class="content">එහෙත්, තමන් ම රවටා නොගෙන දහම් පණිවුඩය අසන්නන් පමණක් නොවී, එය පිළිපදින්නෝ වන්න. </span></span><span class="verse v23" data-usfm="JAS.1.23"><span class="label">23</span><span class="content">මන්ද යමෙක් දහම් පණිවුඩය අසන නමුත් එය නොපිළිපදින්නේ නම්, ඔහු කැඩපතකින් තමාගේ මුහුණ ඇති සැටියෙන් බලන මනුෂ්‍යයෙකුට සමාන ය. </span></span><span class="verse v24" data-usfm="JAS.1.24"><span class="label">24</span><span class="content">ඔහු තම රූපය දෙස බලා අහක් ව ගිය පසු, තමා කෙබඳු මනුෂ්‍යයෙක් දැ යි වහා ම අමතක කරයි. </span></span><span class="verse v25" data-usfm="JAS.1.25"><span class="label">25</span><span class="content">එහෙත් නිදහස ගෙනදෙන සර්ව සම්පූර්ණ ව්‍යවස්ථාව දෙස මැනැවින් බලා, එය අසා අමතක කරන්නෙකු නොවී එය ක්‍රියාවෙහි යොදමින් ඒ අනුව ජීවත් වන තැනැත්තේ එසේ කිරීමෙන් ආසිරි ලබන්නේ ය.</span></span> 
     </div> 
     <div class="p"> <span class="verse v25" data-usfm="JAS.1.25"><span class="content"> </span></span><span class="verse v26" data-usfm="JAS.1.26"><span class="label">26</span><span class="content">යමෙක් තමාගේ දිව දමනය නොකර, තම සිත රවටාගැනීමෙන්, තමා භක්තිවන්තයෙකැ යි සිතන්නේ නම්, ඔහුගේ ආගමෙන් වැඩක් නැත. </span></span><span class="verse v27" data-usfm="JAS.1.27"><span class="label">27</span><span class="content">අපගේ පියාණන් වන දෙවියන් වහන්සේ ඉදිරියෙහි පිරිසිදු නිර්මල භක්තිය නම්, මව්පියන් නැති දරුවන්ට ද වැන්දඹුවන්ට ද ඔවුන්ගේ විපත්තිවල දී පිහිට වීමත්, ලෝකයෙන් තමා ම කිළුටු නොවී ආරක්ෂා වීමත් ය.</span></span> 
     </div> 
    </div> 
   </div> 
  </div>
 </body>
</html>