<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJAS"> 
    <div class="chapter ch4" data-usfm="JAS.4">  
     <div class="s1"> <span class="heading"><b>ලෞකික ඇල්ම</b></span> 
     </div> 
     <div class="p"> <span class="content"> </span><span class="verse v1" data-usfm="JAS.4.1"><span class="label">1</span><span class="content">ඔබ අතර ආරාවුල් හා කලකෝලාහල ඇති වෙන්නේ කෙසේ ද? ඒවා හටගන්නේ ඔබගේ ඉඳුරන් තුළ සටන් කරන තෘෂ්ණාවලින් නොවේ ද? </span></span><span class="verse v2" data-usfm="JAS.4.2"><span class="label">2</span><span class="content">ඔබ යමකට ආසා වන්නහු ය; එහෙත් එය ඔබට ලැබෙන්නේ නැත; ඒ නිසා ඔබ මිනී මරන්නහු ය. ඔබ ඊර්ෂ්‍යා කරන්නහු ය; ඔබට තෘප්තියක් නැත. ඔබ දබර කරන්නහු ය; සටන් කරන්නහු ය. නො ඉල්ලන නිසා ඔබට ලැබෙන්නේ නැත. </span></span><span class="verse v3" data-usfm="JAS.4.3"><span class="label">3</span><span class="content">ඔබ ඉල්ලුවත්, වැරදි ලෙස ද ආත්මාර්ථකාමි තෘප්තිය සඳහා ද ඉල්ලන බැවින් එය නොලැබෙන්නේ ය. </span></span><span class="verse v4" data-usfm="JAS.4.4"><span class="label">4</span><span class="content">අවිශ්වාසී ජනයෙනි, ලෝකය සමඟ මිතුරුකම, දෙවිඳුන් සමඟ සතුරුකම බව ඔබ දන්නේ නැද් ද? එබැවින් කවරෙක් වුවත් ලෝකය හා මිත්‍ර වන්නට කැමැත්තේ නම්, ඔහු දෙවිඳුන්ට සතුරෙක් වන්නේ ය. </span></span><span class="verse v5" data-usfm="JAS.4.5"><span class="label">5</span><span class="content">“දෙවියන් වහන්සේ අප තුළ පිහිටුවා වදාළ ආත්මය උන් වහන්සේ දැඩි ආශාවකින් රකින සේකැ”යි ශුද්ධ ලියවිල්ලේ ඇති කීම නිෂ්ඵල කතාවකැ යි ඔබ සිතන්නහු ද? </span></span><span class="verse v6" data-usfm="JAS.4.6"><span class="label">6</span><span class="content"> එහෙත් උන් වහන්සේගෙන් එන වරප්‍රසාදය එයටත් වඩා බලවත් ය. එබැවින්: “දෙවියන් වහන්සේ උඩඟු වූවන්ට විරුද්ධ වී, යටහත් පහත් අයට කරුණාව දෙන සේකැ”යි ශුද්ධ ලියවිල්ල පවසයි.</span></span> 
     </div> 
     <div class="p"> <span class="verse v6" data-usfm="JAS.4.6"><span class="content"> </span></span><span class="verse v7" data-usfm="JAS.4.7"><span class="label">7</span><span class="content">ඒ නිසා දෙවියන් වහන්සේට යටහත් ව සිටින්න; යක්ෂයාට විරුද්ධ ව සිටින්න. එවිට ඔහු ඔබ වෙතින් පලා යනු ඇත. </span></span><span class="verse v8" data-usfm="JAS.4.8"><span class="label">8</span><span class="content">දෙවියන් වහන්සේට ළං වන්න, එවිට දෙවියන් වහන්සේ ඔබට ළං වන සේක. පව්කාරයෙනි, ඔබගේ අත් පවිත්‍ර කරගන්න; දෙසිත් ඇත්තෙනි, ඔබගේ සිත් පිරිසිදු කරගන්න. </span></span><span class="verse v9" data-usfm="JAS.4.9"><span class="label">9</span><span class="content">දුක් වන්න, ශෝක වන්න, හඬා වැලපෙන්න, ඔබගේ සිනහව හැඬීමටත්, ඔබගේ ප්‍රීතිය දුකටත් හැරේ වා. </span></span><span class="verse v10" data-usfm="JAS.4.10"><span class="label">10</span><span class="content">සමිඳාණන් වහන්සේ ඉදිරියෙහි යටහත් පහත් වන්න. එවිට උන් වහන්සේ ඔබ උසස් කරන සේක.</span></span> 
     </div> 
     <div class="s1"> <span class="heading"><b>අනුන් විනිශ්චය කිරීම</b></span> 
     </div> 
     <div class="p"> <span class="verse v10" data-usfm="JAS.4.10"><span class="content"> </span></span><span class="verse v11" data-usfm="JAS.4.11"><span class="label">11</span><span class="content">සහෝදරයෙනි, එකිනෙකාට විරුද්ධ ව ඕපාදූප නොදොඩන්න. සහෝදරයෙකුට විරුද්ධ ව ඕපාදූප කියන්නා, නැතහොත් තමාගේ සහෝදරයා විනිශ්චය කරන්නා ව්‍යවස්ථාවට අපහාස කරන්නේ ය; ව්‍යවස්ථාව විනිශ්චය කරන්නේ ය. ඉදින් ඔබ ව්‍යවස්ථාව විනිශ්චය කරන්නෙහි නම්, ඔබ ව්‍යවස්ථාව පිළිපදින්නෙක් නොව එය විනිශ්චය කරන්නෙකි. </span></span><span class="verse v12" data-usfm="JAS.4.12"><span class="label">12</span><span class="content">ඇත්තේ එක ම නීති දායකයෙකි; එක ම විනිශ්චයකාරයෙකි. ගළවන්නට ද විනාශ කරන්නට ද පුළුවන්කම ඇත්තේ උන් වහන්සේට පමණකි. එසේ නම් ඔබේ අසල්වැසියා විනිශ්චය කිරීමට ඔබ කවරෙක් ද?</span></span> 
     </div> 
     <div class="s1"> <span class="heading"><b>පුරසාරම් දෙඩීම ගැන අවවාද</b></span> 
     </div> 
     <div class="p"> <span class="verse v12" data-usfm="JAS.4.12"><span class="content"> </span></span><span class="verse v13" data-usfm="JAS.4.13"><span class="label">13</span><span class="content"> </span><span class="content"> “අද හෝ හෙට හෝ අපි අසවල් නගරයට ගොස් එහි අවුරුද්දක් නැවතී වෙළහෙළඳාම් කොට ලාභ උපයාගන්නෙමු”යි කියන තැනැත්තෙනි, සවන් දෙන්න. </span></span><span class="verse v14" data-usfm="JAS.4.14"><span class="label">14</span><span class="content">හෙට කුමක් වේ දැ යි ඔබ නොදන්නහු ය. ඔබගේ ජීවිතය කුමක් ද? ඔබ මඳ වේලාවක් පෙනී, පසු ව නොපෙනී යන මීදුමක් වැන්න. </span></span><span class="verse v15" data-usfm="JAS.4.15"><span class="label">15</span><span class="content">එබැවින් ඔබ කිය යුත්තේ: “සමිඳාණන් වහන්සේ කැමැති සේක් නම්, අපි ජීවත් වී ඒ දෙය හෝ මේ දෙය හෝ කරන්නෙමු”යි කියා ය. </span></span><span class="verse v16" data-usfm="JAS.4.16"><span class="label">16</span><span class="content">එහෙත් දැන් ඔබ පුරසාරම් දොඩමින් අහංකාරයෙන් පාරට්ටු කරගන්නහු ය. එවැනි සියලු පුරසාරම් දෙඩීම් නපුරු ය. </span></span><span class="verse v17" data-usfm="JAS.4.17"><span class="label">17</span><span class="content">එබැවින් යමෙක් කළ යුතු යහපත දැන දැනත් එය නොකරන්නේ නම්, ඔහු පව්කාරයෙකි.</span></span> 
     </div> 
    </div> 
   </div> 
  </div>
 </body>
</html>