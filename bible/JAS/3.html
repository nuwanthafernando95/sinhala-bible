<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJAS"> 
    <div class="chapter ch3" data-usfm="JAS.3">  
     <div class="s1"> <span class="heading"><b>දිව දමනය</b></span> 
     </div> 
     <div class="p"> <span class="content"> </span><span class="verse v1" data-usfm="JAS.3.1"><span class="label">1</span><span class="content">මාගේ සහෝදරයෙනි, ඔබගෙන් බොහෝ දෙනෙක් ගුරුවරුන් වීමට නොසිතන්න. ඔබ දන්නා පරිදි ගුරුවරුන් වන අපි වඩාත් බරපතල මිම්මකින් විනිශ්චය කරනු ලබමු. </span></span><span class="verse v2" data-usfm="JAS.3.2"><span class="label">2</span><span class="content">අපි සියල්ලෝ ම බොහෝ විට වරදට වැටෙමු. යමෙක් වචනයෙන් වරදක් නොකරන්නේ නම්, ඔහු මුළු ශරීරය දමනය කරගන්නට සමත්, සර්ව සම්පූර්ණ මනුෂ්‍යයෙකි. </span></span><span class="verse v3" data-usfm="JAS.3.3"><span class="label">3</span><span class="content">අශ්වයන් කීකරු කරගන්නා පිණිස උන්ට කටකලියා දැමූ විට අපි උන්ගේ මුළු ශරීරය ම දමනය කරගනිමු. </span></span><span class="verse v4" data-usfm="JAS.3.4"><span class="label">4</span><span class="content">නැව් ගැන සිතන්න, නැවක් කෙතරම් විශාල වුව ද, සැඬ සුළඟට ගසාගෙන යන විට, ඉතා කුඩා සුක්කානමකින් නැව්පතියා එය තමා රිසි සේ හරවාගෙන යයි. </span></span><span class="verse v5" data-usfm="JAS.3.5"><span class="label">5</span><span class="content">එලෙස ම දිව කුඩා අවයවයක් වුව ද එය ලොකුවට පුරසාරම් දොඩයි. කුඩා ගිනි පුපුරකින් කොපමණ මහත් ළැව් ගින්නක් හටගනී ද? </span></span><span class="verse v6" data-usfm="JAS.3.6"><span class="label">6</span><span class="content">දිව ද ගින්නකි. එය අපේ ඉඳුරන් අතර, අදමිටුකමින් පිරුණු ලෝකයකි. එය මුළු ශරීරය දූෂණය කොට, නිරා ගින්නෙන් සකල ලෝකයට ගිනි දල්වයි. </span></span><span class="verse v7" data-usfm="JAS.3.7"><span class="label">7</span><span class="content">සියලු ආකාර වන මෘගයන් ද කුරුල්ලන් ද උරග ජාතීන් ද මුහුදු සතුන් ද පෙර මෙන් දැනුත්, මිනිසාට දමනය කළ හැකි ය.</span></span> 
     </div> 
     <div class="p"> <span class="verse v7" data-usfm="JAS.3.7"><span class="content"> </span></span><span class="verse v8" data-usfm="JAS.3.8"><span class="label">8</span><span class="content">එහෙත් දිව දමනය කිරීම කිසිවෙකුට නුපුළුවන. එය හික්මවිය නොහැකි විෂඝෝර නපුරු ඉන්ද්‍රියයකි. </span></span><span class="verse v9" data-usfm="JAS.3.9"><span class="label">9</span><span class="content"> එයින් අපි ස්වාමීන් වන පියාණන් වහන්සේ පසසමු; එයින් ම දිව්‍ය සමානත්වයෙන් මවන ලද මනුෂ්‍යයන්ට සාප කරමු. </span></span><span class="verse v10" data-usfm="JAS.3.10"><span class="label">10</span><span class="content">ප්‍රශංසාවත් සාපයත් එක ම මුඛයෙන් නික්මෙයි. මාගේ සහෝදරයෙනි, මෙසේ වීම හරි නැත. </span></span><span class="verse v11" data-usfm="JAS.3.11"><span class="label">11</span><span class="content">දිය උල්පතේ එක සිදුරෙන් මිරිදියත් කරදියත් නික්ම එයි ද? </span></span><span class="verse v12" data-usfm="JAS.3.12"><span class="label">12</span><span class="content">මාගේ සහෝදරයෙනි, දිවුල් ගසේ රට වෙරළු වත්, මිදි වැලේ දිවුල් වත් හටගනී ද? කරදිය උල්පතෙන් මිරිදිය නික්මෙන්නේ නැත.</span></span> 
     </div> 
     <div class="s1"> <span class="heading"><b>ලෝකෝත්තර ප්‍රඥාව</b></span> 
     </div> 
     <div class="p"> <span class="verse v12" data-usfm="JAS.3.12"><span class="content"> </span></span><span class="verse v13" data-usfm="JAS.3.13"><span class="label">13</span><span class="content">ඔබ අතර පැණවත් නැණවත් යමෙක් සිටී ද? එසේ නම් ඔහු තමාගේ සදාචාරයෙන් ද ප්‍රඥාවෙන් ඇති වන විනීත ක්‍රියාවලින් ද එය ප්‍රකාශ කෙරේ වා. </span></span><span class="verse v14" data-usfm="JAS.3.14"><span class="label">14</span><span class="content">එහෙත් ඔබගේ සිත්වල දැඩි ඊර්ෂ්‍යාව ද, උන්නතිකාමය ද, ඇත්නම් පුරසාරම් දොඩමින් සත්‍යයට විරුද්ධ ව ක්‍රියා නොකරන්න. </span></span><span class="verse v15" data-usfm="JAS.3.15"><span class="label">15</span><span class="content">එවැනි ප්‍රඥාව ඉහළින් පැමිණෙන්නක් නොවේ. එය ලෞකික ය, කාමුක ය, අමානුෂික ය. </span></span><span class="verse v16" data-usfm="JAS.3.16"><span class="label">16</span><span class="content">මන්ද, ඊර්ෂ්‍යාවත් උන්නතිකාමයත් කොතැන ද එතැන අවුල්වියවුල් ද සියලු නපුරු ක්‍රියා ද ඇත්තේ ය. </span></span><span class="verse v17" data-usfm="JAS.3.17"><span class="label">17</span><span class="content">එහෙත් ලෝකෝත්තර ප්‍රඥාව පළමුකොට නිර්මල ය, ඊළඟට සාමකාමී ය, සානුකම්පිත ය, යුක්ති සහගත ය; එය දයාවෙන් හා යහපත් ඵලවලින් පූර්ණ ව, පක්ෂවාදිකමින් ද කුහකකමින් ද තොර ව පවතී. </span></span><span class="verse v18" data-usfm="JAS.3.18"><span class="label">18</span><span class="content">සැබෑ දමිටුකම වූකලී සාම දූතයන් සාමයෙන් වපුළ බීජවලින් නිපදවන අස්වැන්නකි.</span></span> 
     </div> 
    </div> 
   </div> 
  </div>
 </body>
</html>