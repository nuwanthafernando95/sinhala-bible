<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJAS"> 
    <div class="chapter ch5" data-usfm="JAS.5">  
     <div class="s1"> <span class="heading"><b>ධනපතීන්ට අවවාද</b></span> 
     </div> 
     <div class="p"> <span class="content"> </span><span class="verse v1" data-usfm="JAS.5.1"><span class="label">1</span><span class="content">දැන් ඉතින් ධනවතුනි, ඔබ පිට පැමිණෙන්නට තිබෙන අවාසනාවන්ත ඉරණම ගැන හඬා වැලපෙන්න. </span></span><span class="verse v2" data-usfm="JAS.5.2"><span class="label">2</span><span class="content"> ඔබගේ ධනධාන්‍ය දිරාගොස් ඇත, ඔබගේ වස්ත්‍ර කාවුන් කාදමා ඇත. </span></span><span class="verse v3" data-usfm="JAS.5.3"><span class="label">3</span><span class="content">ඔබේ රන් රිදී මලකඩ කා ඇත; ඒ මලකඩ ඔබට විරුද්ධ ව සාක්ෂියක් වී, ගින්නක් මෙන් ඔබගේ මාංස කාදමනු ඇත. ඔබ වස්තු ගොඩගසා ඇත්තේ නිම වේගෙන යන යුගයක ය. </span></span><span class="verse v4" data-usfm="JAS.5.4"><span class="label">4</span><span class="content"> බලන්න, ඔබගේ කෙත් වතුවල අස්වැන්න නෙළූ ගොවීන්ට නොගෙවා ඔබ වංචා කරගත් ඔවුන්ගේ කුලිය ඔබට විරුද්ධ ව මොරගසයි. ගොවීන්ගේ මොරගැසීම සේනාවල සමිඳාණන් වහන්සේගේ කන්වල වැටෙන්නේ ය. </span></span><span class="verse v5" data-usfm="JAS.5.5"><span class="label">5</span><span class="content">ඔබ මෙලොව කම් සැප විහරණයෙහි ඇලී ගැලී, මරන්නට තර කරන සතුන් මෙන් පුෂ්ටිමත් වෙමින් කල් යැවූවහු ය. ඒ දිනය දැන් පැමිණ ඇත. </span></span><span class="verse v6" data-usfm="JAS.5.6"><span class="label">6</span><span class="content">විරෝධයක් නොපෑ නිදොස් මිනිසාට වුව ද ඔබ වරද එල්ල කොට ඔහු මරාදැමුවහු ය.</span></span> 
     </div> 
     <div class="s1"> <span class="heading"><b>ඉවසිල්ල හා යාච්ඤාව</b></span> 
     </div> 
     <div class="p"> <span class="verse v6" data-usfm="JAS.5.6"><span class="content"> </span></span><span class="verse v7" data-usfm="JAS.5.7"><span class="label">7</span><span class="content">එබැවින් සහෝදරයෙනි, සමිඳාණන් වහන්සේගේ ආගමනය දක්වා ඉවසිල්ලෙන් සිටින්න. පළමු සහ අන්තිම වර්ෂාව වහින තුරු ගොවියා පොළොවේ සරුසාර පලදාව ගැන බලා ඉවසිල්ලෙන් සිටියි. </span></span><span class="verse v8" data-usfm="JAS.5.8"><span class="label">8</span><span class="content">එසේ ම ඔබ ද ඉවසිල්ලෙන් සිටින්න; සමිඳාණන් වහන්සේගේ ආගමනය දැන් ළං ව ඇති බැවින් ඔබේ සිත් තිරසර ව තබාගන්න.</span></span> 
     </div> 
     <div class="p"> <span class="verse v8" data-usfm="JAS.5.8"><span class="content"> </span></span><span class="verse v9" data-usfm="JAS.5.9"><span class="label">9</span><span class="content">සහෝදරයෙනි, ඔබ විනිශ්චයට ලක් නොවන පිණිස එකිනෙකාට විරුද්ධ ව චෝදනා නොකරන්න. මෙන්න, විනිශ්චයකාරයාණෝ දොරකඩ සිටින සේක. </span></span><span class="verse v10" data-usfm="JAS.5.10"><span class="label">10</span><span class="content">සහෝදරයෙනි, සමිඳාණන් වහන්සේගේ නාමයෙන් කතා කළ දිවැසිවරයන්ගේ පීඩා විඳීම ද ඉවසීම ද ආදර්ශයට ගන්න. </span></span><span class="verse v11" data-usfm="JAS.5.11"><span class="label">11</span><span class="content"> ස්ථිර ව සිටි අය ආශීර්වාද ලද්දෝ යයි අපි කියමු. ජෝබ් ස්ථීර ව සිටි හැටි ඔබ අසා ඇත. ඔහු ගැන සමිඳාණන් වහන්සේගේ තීරණය ද ඔබට පැහැදිලි ය, සමිඳාණන් වහන්සේ දයානුකම්පාවෙන් අධික ලෙස පොහොසත් වී සිටින සේක.</span></span> 
     </div> 
     <div class="p"> <span class="verse v11" data-usfm="JAS.5.11"><span class="content"> </span></span><span class="verse v12" data-usfm="JAS.5.12"><span class="label">12</span><span class="content"> </span><span class="content"> මේ සියල්ලට වඩා, මාගේ සහෝදරයෙනි, අහස ගැනවත්, පොළොව ගැනවත්, අන් කිසිවක් ගැනවත් නොදිවුරන්න, ඔබ වරදට පත් නොවන පිණිස ඔබගේ වචනය “එසේ” නම් “එසේ ය” කියා ද, “නැත” නම් “නැත” කියා ද වේ වා.</span></span> 
     </div> 
     <div class="p"> <span class="verse v12" data-usfm="JAS.5.12"><span class="content"> </span></span><span class="verse v13" data-usfm="JAS.5.13"><span class="label">13</span><span class="content">ඔබ අතරෙන් යමෙක් දුක් විඳින්නේ නම් ඔහු යාච්ඤා කෙරේ වා. යමෙක් ප්‍රීතියෙන් සිටින්නේ නම් ඔහු තුති ගී ගයා වා. </span></span><span class="verse v14" data-usfm="JAS.5.14"><span class="label">14</span><span class="content"> ඔබ අතරෙන් යමෙක් රෝගී ව සිටින්නේ නම්, ඔහු සභා මූලිකයන් කැඳවාගනී වා. ඒ මූලිකයෝ සමිඳාණන් වහන්සේගේ නාමයෙන් ඔහු තෙලින් ආලේප කොට, ඔහු උදෙසා යාච්ඤා කරත් වා. </span></span><span class="verse v15" data-usfm="JAS.5.15"><span class="label">15</span><span class="content">එවිට ඇදහිල්ලෙන් පුදන යාච්ඤාවෙන් රෝගියාට සුවය ලැබේ. සමිඳාණන් වහන්සේ ඔහු නැඟිටුවනු ඇත. ඔහු පව් කර තිබේ නම්, ඒ පව් ඔහුට කමා කරනු ලැබේ. </span></span><span class="verse v16" data-usfm="JAS.5.16"><span class="label">16</span><span class="content">එබැවින් ඔබ එකිනෙකාට පාපෝච්චාරණය කර, සුවය ලබන පිණිස, එකිනෙකා උදෙසා යාච්ඤා කරන්න. දැහැමි මිනිසෙකු යදින යැදුම බලවත් ය; පලදායක ය; </span></span><span class="verse v17" data-usfm="JAS.5.17"><span class="label">17</span><span class="content"> දිවැසිවර එලියා අප හා සමාන ගති ඇති මනුෂ්‍යයෙකු වුව ද, වැසි නොවසින පිණිස ඔහු උනන්දුවෙන් යාච්ඤා කෙළේ ය. එවිට තුන් අවුරුදු සමසක් රටට වැසි නොවැස්සේ ය. </span></span><span class="verse v18" data-usfm="JAS.5.18"><span class="label">18</span><span class="content"> ඉන්පසු ඔහු නැවත යාච්ඤා කෙළේ ය. එවිට අහසින් වැසි වැස, පොළොවේ පලදාව ඇති විය.</span></span> 
     </div> 
     <div class="p"> <span class="verse v18" data-usfm="JAS.5.18"><span class="content"> </span></span><span class="verse v19" data-usfm="JAS.5.19"><span class="label">19</span><span class="content">මාගේ සහෝදරයෙනි, ඔබ අතරෙන් යමෙකු සත්‍යයෙන් මුළා ව ගියොත්, වෙන තැනැත්තෙකු ඔහු සත්‍යයට හරවා ගත්තොත් ඉතා මැනවි. </span></span><span class="verse v20" data-usfm="JAS.5.20"><span class="label">20</span><span class="content"> නොමඟ ගිය පව්කරුවෙකු යළි සත්‍යයට හරවන තැනැත්තේ ප්‍රාණයක් මරණයෙන් මුදා, පව් රාශියක් මකා හරින බව දැනගනී වා.</span></span> 
     </div> 
    </div> 
   </div> 
  </div>
 </body>
</html>