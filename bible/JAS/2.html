<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJAS"> 
    <div class="chapter ch2" data-usfm="JAS.2">  
     <div class="s1"> <span class="heading"><b>තරාතිරම් බැලීමේ වරද</b></span> 
     </div> 
     <div class="p"> <span class="content"> </span><span class="verse v1" data-usfm="JAS.2.1"><span class="label">1</span><span class="content">මාගේ සහෝදරයෙනි, ඔබ තේජශ්‍රීයෙන් වැජඹෙන, අපගේ ස්වාමීන් වන ජේසුස් ක්‍රිස්තුන් වහන්සේ අදහන නිසා, මිනිසුන්ගේ තරාතිරම් බැලීමෙන් වැළකෙන්න. </span></span><span class="verse v2" data-usfm="JAS.2.2"><span class="label">2</span><span class="content">රන් මුදු පැළඳ, ඉස්තරම් වස්ත්‍ර ඇඳගත් කෙනෙක් ද වැරහැලි ඇඳගත් දිළින්දෙක් ද ඔබගේ ධර්මශාලාවට පැමිණියෝ යයි සිතමු. </span></span><span class="verse v3" data-usfm="JAS.2.3"><span class="label">3</span><span class="content">ඔබ ඉස්තරම් වස්ත්‍ර ඇඳගත් අයට විශේෂ සැලකිලි දක්වා, “කරුණාකර මෙහි, අසුන් ගන්න” කියා ද, දිළින්දාට, “උඹ ඔතන හිටපන්”, නැත්නම් “මාගේ පාපුටුව ළඟ බිම හිඳගන්නැ”යි කියා ද කීවොත්, </span></span><span class="verse v4" data-usfm="JAS.2.4"><span class="label">4</span><span class="content">ඔබ අතරෙ ම පක්ෂවාදිකම් ඇති කරන නපුරු සිතුවිලි සහිත විනිශ්චයකරුවන් නොවන්නේ ද?</span></span> 
     </div> 
     <div class="p"> <span class="verse v4" data-usfm="JAS.2.4"><span class="content"> </span></span><span class="verse v5" data-usfm="JAS.2.5"><span class="label">5</span><span class="content">මාගේ ප්‍රේමවන්ත සහෝදරයෙනි, සවන් දෙන්න, ඇදහිල්ලෙහි ධනවතුන් වන පිණිසත්, දෙවියන් වහන්සේට ප්‍රේම කරන්නන් හට පොරොන්දු වූ රාජ්‍යයේ උරුමක්කාරයන් වන පිණිසත්, උන් වහන්සේ ලෝකයේ දිළිඳුන් තෝරා ගත්තේ කුමක්නිසා ද? </span></span><span class="verse v6" data-usfm="JAS.2.6"><span class="label">6</span><span class="content">එහෙත් ඔබ දිළිඳුන්ට අවමන් කළහු ය. ඔබට පීඩා කරන්නෝ ධනවත්තු නොවෙත් ද? නඩු ශාලාවලට ඔබ ඇදගෙන යන්නෝත්, </span></span><span class="verse v7" data-usfm="JAS.2.7"><span class="label">7</span><span class="content">ඔබ දරන උතුම් නාමයට අපහාස කරන්නෝත් ඔව්හු නොවෙත් ද?</span></span> 
     </div> 
     <div class="p"> <span class="verse v7" data-usfm="JAS.2.7"><span class="content"> </span></span><span class="verse v8" data-usfm="JAS.2.8"><span class="label">8</span><span class="content"> </span><span class="content"> එසේ වුව ද, ශුද්ධ ලියවිල්ලේ සඳහන් පරිදි: “ඔබට මෙන් ඔබේ අසල්වැසියාට ප්‍රේම කරන්න” යන රාජ නීතිය පවත් වන්නහු නම්, ඔබ කරන දෙය කදිම යි. </span></span><span class="verse v9" data-usfm="JAS.2.9"><span class="label">9</span><span class="content">එහෙත් මිනිසුන්ගේ තරාතිරම් සලකන්නහු නම්, ඔබ වරදකාරයන් බව ව්‍යවස්ථාව අනුව ඔප්පු වන බැවින් ඔබ කරන දෙය පාපයකි. </span></span><span class="verse v10" data-usfm="JAS.2.10"><span class="label">10</span><span class="content">මන්ද, යමෙකු මුළු ව්‍යවස්ථාව පිළිපැද්දත්, ඉන් එක අණක්වත් කඩ කළොත්, ඔහු සියල්ල ගැන වරදකාරයෙක් වෙයි. </span></span><span class="verse v11" data-usfm="JAS.2.11"><span class="label">11</span><span class="content">“කාමමිථ්‍යාචාරය නොකරව”යි වදාළ තැනැන් වහන්සේ ම, “මිනී නොමරන්න” කියාත් කී සේක. ඉදින් ඔබ කාමමිථ්‍යාචාරය නොකළත්, මිනී මරන්නෙහි නම්, ව්‍යවස්ථාව කඩ කරන්නෙක් වන්නෙහි ය. </span></span><span class="verse v12" data-usfm="JAS.2.12"><span class="label">12</span><span class="content">නිදහස සලසන ව්‍යවස්ථාවකින් විනිශ්චය ලැබීමට සිටින අය මෙන් කතා කරන්න. ක්‍රියා කරන්න. </span></span><span class="verse v13" data-usfm="JAS.2.13"><span class="label">13</span><span class="content">දයාව නොපෙන්වූ තැනැත්තාට දයා විරහිත විනිශ්චයක් පැමිණෙන්නේ ය. දයාව, විනිශ්චය පසුබා ජය ගනී.</span></span> 
     </div> 
     <div class="s1"> <span class="heading"><b>ක්‍රියාකාරී ඇදහිල්ල</b></span> 
     </div> 
     <div class="p"> <span class="verse v13" data-usfm="JAS.2.13"><span class="content"> </span></span><span class="verse v14" data-usfm="JAS.2.14"><span class="label">14</span><span class="content">මාගේ සහෝදරයෙනි, තමාට ඇදහිල්ල ඇතැ යි යමෙකු කීවත් ක්‍රියාවලින් එය ප්‍රකාශ නොවේ නම්, ඉන් වැඩක් ඇද් ද? එවැනි ඇදහිල්ලක් ඔහුට ගැළවීම ගෙන දෙයි ද? </span></span><span class="verse v15" data-usfm="JAS.2.15"><span class="label">15</span><span class="content">යම් සහෝදරයකු හෝ සහෝදරියක හෝ ඇඳුම් නැති ව, දිනපතා කෑම නැති ව සිටිය දී, </span></span><span class="verse v16" data-usfm="JAS.2.16"><span class="label">16</span><span class="content">ඔබගෙන් යමෙක් ඔවුන්ගේ ශාරීරික අවශ්‍යතා සපයා නොදී: “ඔබට දෙවි පිහිට යි, උණුසුමට ඇඳ පැළඳ, කා බී සතුටු වන්නැ”යි ඔවුන්ට කියන්නේ නම්, එයින් මොන යහපතක් ද? </span></span><span class="verse v17" data-usfm="JAS.2.17"><span class="label">17</span><span class="content">ඇදහිල්ල ගැන කිය යුත්තේත් එය ම යි. ක්‍රියා විරහිත ඇදහිල්ල මළ ඇදහිල්ලකි.</span></span> 
     </div> 
     <div class="p"> <span class="verse v17" data-usfm="JAS.2.17"><span class="content"> </span></span><span class="verse v18" data-usfm="JAS.2.18"><span class="label">18</span><span class="content">“ඔබට ඇත්තේ ඇදහිල්ල ය, මට ඇත්තේ යහපත් ක්‍රියා ය. හොඳයි, ඔබ ක්‍රියා නැති ව ඔබේ ඇදහිල්ල පෙන්වන්න. මම මාගේ ක්‍රියාවලින් මාගේ ඇදහිල්ල පෙන්වමි”යි කියන්නට යමෙකුට පුළුවන්කම තිබෙනවා විය හැකි ය. </span></span><span class="verse v19" data-usfm="JAS.2.19"><span class="label">19</span><span class="content">ඇත්තේ එක ම දෙවි කෙනෙකු බව ඔබ අදහන්නෙහි ය; එය කදිම යි. දුෂ්ටාත්මයෝත් එසේ අදහා බියෙන් වෙවුලති. </span></span><span class="verse v20" data-usfm="JAS.2.20"><span class="label">20</span><span class="content">අඥානය, ක්‍රියාවලින් තොර ඇදහිල්ල නිෂ්ඵල බව ඔබ නොදන්නෙහි ද? </span></span><span class="verse v21" data-usfm="JAS.2.21"><span class="label">21</span><span class="content"> අපේ පිය වූ ආබ්‍රහම් සිය පුත් ඊසාක් පූජාසනය පිට ඔප්පු කළ විට, ඔහු දමිටුකමට පමුණුවනු ලැබුවේ ඔහුගේ යහපත් ක්‍රියා නිසා නොවේ ද? </span></span><span class="verse v22" data-usfm="JAS.2.22"><span class="label">22</span><span class="content">ඇදහිල්ල, ඔහුගේ යහපත් ක්‍රියා හා සමඟ එක් ව ක්‍රියා කළ බවත්, ඇදහිල්ල ක්‍රියා නිසා සම්පූර්ණ වූ බවත් ඔබට පෙනෙනු ඇත. </span></span><span class="verse v23" data-usfm="JAS.2.23"><span class="label">23</span><span class="content"> මෙසේ: “ආබ්‍රහම් දෙවියන් වහන්සේ අදහාගත්තේ ය. ඒ ඇදහිල්ල ඔහුගේ දමිටුකම හැටියට පිළිගනු ලැබී ය”යි කියන ශුද්ධ ලියවිල්ල ඉටු විය. එපමණකුත් නොව, ඔහු දෙවියන් වහන්සේගේ මිත්‍රයා යයි කියනු ලැබී ය. </span></span><span class="verse v24" data-usfm="JAS.2.24"><span class="label">24</span><span class="content">මනුෂ්‍යයෙකු දමිටුකමට පමුණුවනු ලබන්නේ ක්‍රියාවලින් බවත්, ඇදහිල්ලෙන් පමණක් නොවන බවත්, ඔබට පෙනෙනු ඇත.</span></span> 
     </div> 
     <div class="p"> <span class="verse v24" data-usfm="JAS.2.24"><span class="content"> </span></span><span class="verse v25" data-usfm="JAS.2.25"><span class="label">25</span><span class="content"> </span><span class="content">රාහාබ් වෙසඟනක වුව ද, දූතයන් පිළිගෙන අන් මඟකින් යාමට ඔවුන්ට පිහිට වූ බැවින්, ඈ දමිටුකමට පමුණුවනු ලැබුවේ ඒ ක්‍රියාවලින් නොවේ ද? </span></span><span class="verse v26" data-usfm="JAS.2.26"><span class="label">26</span><span class="content">හුස්ම නැති සිරුර මළසිරුරක් වන සේ ම ක්‍රියා නැති ඇදහිල්ල මළ ඇදහිල්ලකි.</span></span> 
     </div> 
    </div> 
   </div> 
  </div>
 </body>
</html>