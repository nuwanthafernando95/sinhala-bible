<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch15" data-usfm="2SA.15">  
     <div class="s1"> <span class="heading"><b>අබ්සලොම් කැරලි ගැසීම</b></span> 
     </div> 
     <div class="p"> <span class="content"> </span><span class="verse v1" data-usfm="2SA.15.1"><span class="label">1</span><span class="content">අබ්සලොම් රථයක් ද අශ්වයන් ද තමාට පෙරටුවෙන් දුවන්නට මිනිසුන් පණස්දෙනෙකු ද සූදානම් කර ගත්තේ ය. </span></span><span class="verse v2" data-usfm="2SA.15.2"><span class="label">2</span><span class="content">තවද, අබ්සලොම් අලුයම නැඟිට දොරටුවට යන මාර්ගය අයිනේ සිටිමින්, විනිශ්චය පිණිස නඩුවක් ඇති යම් මිනිසෙකු පැමිණි විට, ඔහුට අඬගසා, “ඔබ කුමන නගරයට අයිති දැ”යි ඔහුගෙන් ඇසී ය. ඔහු ද, “ඔබේ මෙහෙකරුවා අසවල් ඉශ්රායෙල් ගෝත්‍රයට අයිති ය”යි කී විට, </span></span><span class="verse v3" data-usfm="2SA.15.3"><span class="label">3</span><span class="content">අබ්සලොම් ඔහු අමතා, “බලන්න, ඔබේ පැමිණිල්ල හොඳ ය. සාධාරණ ය. එහෙත්, ඔබේ ඒ පැමිණිල්ල අසන පිණිස රජු විසින් පත් කරන ලද කෙනෙක් නැතැ”යි කීවේ ය. </span></span><span class="verse v4" data-usfm="2SA.15.4"><span class="label">4</span><span class="content">ඇරත්, “දේශයේ විනිශ්චයකාරයා වශයෙන් මම පත් කරනු ලබම් නම්, නඩුවක් හෝ පැමිණිල්ලක් හෝ ඇති කෙනෙකු මා වෙත ආ කල්හි මම ඔහුට යුක්තිය ඉටු කර දෙන්නෙමි”යි ද අබ්සලොම් කී ය. </span></span><span class="verse v5" data-usfm="2SA.15.5"><span class="label">5</span><span class="content">යමෙකු ඔහුට වඳින්නට ළං වූ කල ඔහු තමාගේ අත දිගු කොට ඔහු අල්ලා සිඹගත්තේ ය. </span></span><span class="verse v6" data-usfm="2SA.15.6"><span class="label">6</span><span class="content">විනිශ්චය පිණිස රජු ළඟට පැමිණි සියලු ඉශ්රායෙල්වරුන්ට අබ්සලොම් මෙලෙස කර ඔවුන්ගේ සිත් දිනාගත්තේ ය.</span></span> 
     </div> 
     <div class="p"> <span class="verse v6" data-usfm="2SA.15.6"><span class="content"> </span></span><span class="verse v7" data-usfm="2SA.15.7"><span class="label">7</span><span class="content">තවද, සතර අවුරුද්දකට පසු අබ්සලොම්, රජුට කතා කොට, “මා සමිඳාණන් වහන්සේට වුණ බාරය හෙබ්‍රොන්හි දී ඉෂ්ට කරන පිණිස මට යන්නට අවසර දුන මැනව. </span></span><span class="verse v8" data-usfm="2SA.15.8"><span class="label">8</span><span class="content">මන්ද, ඔබේ මෙහෙකරුවා සිරියේ ගෙෂූර්හි සිටිය දී, ‘සමිඳාණන් වහන්සේ සැබැවින් ම මා නැවත ජෙරුසලමට පමුණුවන්නට යෙදුණොත්, මම සමිඳාණන් වහන්සේට සේවය කරන්නෙමි’යි බාරයක් වුණෙමි”යි කී ය.</span></span> 
     </div> 
     <div class="p"> <span class="verse v8" data-usfm="2SA.15.8"><span class="content"> </span></span><span class="verse v9" data-usfm="2SA.15.9"><span class="label">9</span><span class="content">“සාමදානයෙන් යන්නැ”යි රජ ඔහුට කී ය. ඔහු නැඟිට හෙබ්‍රොන් නගරයට ගියේ ය. </span></span><span class="verse v10" data-usfm="2SA.15.10"><span class="label">10</span><span class="content">එහෙත්, අබ්සලොම් ඉශ්රායෙල් ගෝත්‍රයන් අතරෙහි ඔත්තුකාරයන් යවා, “ඔබට හොරණෑ ශබ්දය ඇසුණ කෙණෙහි ම, ‘අබ්සලොම් හෙබ්‍රොන්හි රජ වී සිටී ය’යි කියන්නැ”යි දන්වන්නට කී ය. </span></span><span class="verse v11" data-usfm="2SA.15.11"><span class="label">11</span><span class="content">තවද, කැඳවන ලද මිනිස්සු දෙසියයක් අබ්සලොම් සමඟ ජෙරුසලමට ගියහ. ඔව්හු කිසිවක් නො‍දැන, අවංක සිතින් ගියහ. </span></span><span class="verse v12" data-usfm="2SA.15.12"><span class="label">12</span><span class="content">අබ්සලොම් පූජා ඔප්පු කරන අතර දාවිත්ගේ මන්ත්‍රීවරයෙකු ද ගිලොන් වැසියෙකු ද වන අහිතොපෙල් ඔහුගේ නගරය වූ ගිලොයෙන් ගෙන්වා ගත්තේ ය. මෙසේ කුමන්ත්‍රණය බලවත් වී සෙනඟ වඩ වඩා අබ්සලොම්ට එකතු වූ හ.</span></span> 
     </div> 
     <div class="s1"> <span class="heading"><b>දාවිත් රජ පලා යෑම</b></span> 
     </div> 
     <div class="p"> <span class="verse v12" data-usfm="2SA.15.12"><span class="content"> </span></span><span class="verse v13" data-usfm="2SA.15.13"><span class="label">13</span><span class="content">පණිවුඩකාරයෙක් දාවිත් කරා පැමිණ, “ඉශ්රායෙල් මිනිසුන්ගේ සිත් අබ්සලොම් දෙසට ඇදී ගොස් ඇතැ”යි කී ය.</span></span> 
     </div> 
     <div class="p"> <span class="verse v13" data-usfm="2SA.15.13"><span class="content"> </span></span><span class="verse v14" data-usfm="2SA.15.14"><span class="label">14</span><span class="content">එවිට දාවිත් ජෙරුසලමේ තමා සමඟ සිටි තමාගේ සියලු සේවකයන්ට කතා කොට, “අපි පිටත් ව පලා යමු. නැතහොත් අපෙන් කිසිවෙක් අබ්සලොම්ගෙන් බේරෙන්නේ නැත. ඔහු වහා ම අප කරා පැමිණ, අප පිට අනතුරු පමුණුවා, කඩුවෙන් නගරයට පහර නො‍දෙන පිණිස පිට වී යන්නට ඉක්මන් කරන්නැ”යි කී ය.</span></span> 
     </div> 
     <div class="p"> <span class="verse v14" data-usfm="2SA.15.14"><span class="content"> </span></span><span class="verse v15" data-usfm="2SA.15.15"><span class="label">15</span><span class="content">රජුගේ සේවකයෝ රජුට කතා කොට, “අපේ ස්වාමීන් වන රජ්ජුරුවන් නියම කරන කවර දෙයක් වුව ද කරන්නට ඔබේ සේවකයෝ සැරසී සිටිති”යි කී හ. </span></span><span class="verse v16" data-usfm="2SA.15.16"><span class="label">16</span><span class="content">එවිට රජ ද ඔහු අනුව ඔහුගේ ගෙයි වැසි සියල්ලෝ ද පිටත් ව ගියහ. රජ තෙමේ රාජ මාලිගාව බලාගැනීමට උපභාර්යාවන් දසදෙනෙකු නතර කොට පලා ගියේ ය.</span></span> 
     </div> 
     <div class="p"> <span class="verse v16" data-usfm="2SA.15.16"><span class="content"> </span></span><span class="verse v17" data-usfm="2SA.15.17"><span class="label">17</span><span class="content">මෙසේ රජ ද ඔහු සමඟ සියලු සෙනඟ ද පිටත් ව ගොස්, නගර සීමාවේ අන්තිම ගෙදර නැවතුණාහ. </span></span><span class="verse v18" data-usfm="2SA.15.18"><span class="label">18</span><span class="content">ඔහුගේ සියලු සේවකයෝ ඔහු ළඟ සිටියහ. සියලු කෙරෙතිවරු ද සියලු පෙලෙතිවරු ද ගාත්හි සිට ඔහු අනුව ආ ගිත්තීය ජාතික මිනිස්සු හයසියයක් ද ඔහුට පෙරටු ව ගියහ. </span></span><span class="verse v19" data-usfm="2SA.15.19"><span class="label">19</span><span class="content">එවිට රජ ගිත්තීය ජාතික ඉත්තයිට කතා කොට, “ඔබත් අප සමඟ එන්නේ මන් ද? හැරී ගොස් අලුත් රජු සමඟ සිටින්න. මන්ද, ඔබ විදේශිකයෙක් ය; ඔබේ රටෙන් පිට වූ කෙනෙක් ය; </span></span><span class="verse v20" data-usfm="2SA.15.20"><span class="label">20</span><span class="content">ඊයේ පැමිණි ඔබට අද අප සමඟ ඔබමොබ යන්නට සැලැස්විය යුතු ද? මම වනාහි මට යා හැකි කොතැනට වුව ද යමි. ඔබ හැරී ඔබේ සහෝදරයන් කැඳවාගෙන යන්න. කරුණාවත්, සැබෑකමත් ඔබ සමඟ වේවා”යි කී ය.</span></span> 
     </div> 
     <div class="p"> <span class="verse v20" data-usfm="2SA.15.20"><span class="content"> </span></span><span class="verse v21" data-usfm="2SA.15.21"><span class="label">21</span><span class="content">ඉත්තයි රජුට උත්තර දෙමින්, “මාගේ ස්වාමීන් වන රජ්ජුරුවන් සිටින්නේ යම් තැනක ද, එතැන ම මැරෙන්නට හෝ ජීවත් වන්නට හෝ ඔබේ මෙහෙකරුවා සිටින්නේ යයි ජීවමාන සමිඳාණන් වහන්සේගේ නාමයෙන් ද ඔබේ නාමයෙන් ද දිවුරා කියමි”යි කී ය.</span></span> 
     </div> 
     <div class="p"> <span class="verse v21" data-usfm="2SA.15.21"><span class="content"> </span></span><span class="verse v22" data-usfm="2SA.15.22"><span class="label">22</span><span class="content">දාවිත් ද, “ගොස් එගොඩ වන්නැ”යි ඉත්තයිට කී ය. එවිට ගිත්තීය ජාතික ඉත්තයි ද ඔහුගේ සියලු මිනිස්සු ද ඔහුගේ පිරිවර ද එගොඩ වූ හ. </span></span><span class="verse v23" data-usfm="2SA.15.23"><span class="label">23</span><span class="content">මුළු සෙනඟ යද්දී දේශයේ සෑම තැන ම මිනිස්සු මහා හඬින් ඇඬූ හ. රජු කිද්‍රොන් නම් ඔයෙන් එගොඩ වූ පසු සියලු සෙනඟ ද පාළුකරය බලා යන මාර්ගය දිගේ ගියහ.</span></span> 
     </div> 
     <div class="p"> <span class="verse v23" data-usfm="2SA.15.23"><span class="content"> </span></span><span class="verse v24" data-usfm="2SA.15.24"><span class="label">24</span><span class="content">ශාදොක් ද ඔහු සමඟ සියලු ලෙවීවරු ද දෙවියන් වහන්සේගේ ගිවිසුම් කරඬුව රැගෙන පැමිණියහ. මුළු ජනතාව නගරයෙන් අවුත් නිම වන තුරු ඔව්හු දෙවියන් වහන්සේගේ ගිවිසුම් කරඬුව අබියාතර් ළඟ බිම තැබූ හ. </span></span><span class="verse v25" data-usfm="2SA.15.25"><span class="label">25</span><span class="content">රජ ශාදොක්ට කතා කොට, “දෙවියන් වහන්සේගේ ගිවිසුම් කරඬුව යළිත් නගරයට ගෙන යන්න. සමිඳාණන් වහන්සේගේ ඇස් හමුයෙහි මට කරුණාව ලැබුණොත්, උන් වහන්සේ යළිත් මා ගෙනවුත් ගිවිසුම් කරඬුවත්, එය තබා තිබෙන ස්ථානයත් මට පෙන්වනු ඇත. </span></span><span class="verse v26" data-usfm="2SA.15.26"><span class="label">26</span><span class="content">එහෙත්, ‘නුඹ කෙරෙහි මම ප්‍රසන්න නොවෙමි’යි උන් වහන්සේ වදාරන සේක් නම්, මම මෙහි ය; උන් වහන්සේ කැමැති ලෙස මට කරන සේක් වා”යි කී ය. </span></span><span class="verse v27" data-usfm="2SA.15.27"><span class="label">27</span><span class="content">රජ පූජක වූ ශාදොක්ට තවදුරටත් කතා කොට, “හොඳින් බලන්න. ඔබේ පුත් අහීමයාශ් ද අබියාතර්ගේ පුත් ජොනතන් ද යන ඔබේ පුත්‍රයන් දෙදෙනා සමඟ ඔබ ද අබියාතර් ද සාමදානයෙන් නගරයට පෙරළා යන්න. </span></span><span class="verse v28" data-usfm="2SA.15.28"><span class="label">28</span><span class="content">මෙන්න, මට දන්වන්නට ඔබෙන් ආරංචි ලැබෙන තුරු මම පාළුකරයේ සමභූමිවල නවතින්නෙමි”යි කී ය. </span></span><span class="verse v29" data-usfm="2SA.15.29"><span class="label">29</span><span class="content">එවිට ශාදොක් ද අබියාතර් ද දෙවියන් වහන්සේගේ ගිවිසුම් කරඬුව නැවත ජෙරුසලමට ගෙන ගොස් එහි නැවතී සිටියහ.</span></span> 
     </div> 
     <div class="p"> <span class="verse v29" data-usfm="2SA.15.29"><span class="content"> </span></span><span class="verse v30" data-usfm="2SA.15.30"><span class="label">30</span><span class="content">දාවිත් අඬ අඬා, හිස වසාගෙන, පාවහන් නැති ව, ඔලීව කන්දට නඟින පාරේ ගියේ ය. ඔහු සමඟ සිටි සියලු සෙනඟ ද තම තමන්ගේ හිස් වසාගෙන, අඬමින් නැඟී ගියහ. </span></span><span class="verse v31" data-usfm="2SA.15.31"><span class="label">31</span><span class="content">අහිතොපෙල් කුමන්ත්‍රණ කාරයන් අතරේ අබ්සලොම් සමඟ සිටින බව දාවිත්ට දන්වන ලද්දේ ය. එවිට දාවිත්, “අහෝ සමිඳුනි, අහිතොපෙල්ගේ මන්ත්‍රණය අනුවණකමක් බවට හැරෙවුව මැනවැ”යි කී ය.</span></span> 
     </div> 
     <div class="p"> <span class="verse v31" data-usfm="2SA.15.31"><span class="content"> </span></span><span class="verse v32" data-usfm="2SA.15.32"><span class="label">32</span><span class="content">තවද, දෙවියන් වහන්සේට නමස්කාර කරන ස්ථානය වන කන්ද මුදුනට දාවිත් පැමිණි විට, අර්කීය ජාතික හූෂයි තමාගේ උතුරු සළුව ඉරාගෙන, හිස පිට පස් දමාගෙන ඔහුගේ පෙරමඟට ආයේ ය. </span></span><span class="verse v33" data-usfm="2SA.15.33"><span class="label">33</span><span class="content">දාවිත් ඔහුට මෙසේ කී ය: “ඔබ මා සමඟ ගියොත් ඔබ මට බරක් වන්නෙහි ය. </span></span><span class="verse v34" data-usfm="2SA.15.34"><span class="label">34</span><span class="content">එහෙත්, ඔබ නගරයට හැරී ගොස්, අබ්සලොම්ට කතා කර, ‘රජතුමනි, මම ඔබේ සේවකයා වෙමි; පළමු ව ඔබේ පියාගේ සේවකයෙකු ව සිටි ලෙස ම දැන් ඔබේ සේවකයෙක් වෙමි’යි කියන්නෙහි නම්, මා උදෙසා අහිතොපෙල්ගේ මන්ත්‍රණය නිෂ්ඵල කරන්නට ඔබට පුළුවන් වන්නේ ය. </span></span><span class="verse v35" data-usfm="2SA.15.35"><span class="label">35</span><span class="content">පූජකයන් වන ශාදොක් හා අබියාතර් ඔබ සමඟ එහි සිටිනවා නො‍වේ ද? එබැවින් රජ ගෙදරින් අසන්නට ලැබෙන කවර දෙයක් වුව ද, ඔබ පූජකයන් වන ශාදොක්ටත්, අබියාතර්ටත් දන්වන්න. </span></span><span class="verse v36" data-usfm="2SA.15.36"><span class="label">36</span><span class="content">ඔවුන්ගේ පුත්‍රයන් දෙදෙනා වන ශාදොක්ගේ පුත් අහීමයාශ් හා අබියාතර්ගේ පුත් ජොනතන් ද එහි ඔවුන් සමඟ සිටිති. ඔබ හැම දැනගන්න සියලු දේ ඔවුන් අත මට කියා එවන්නැ”යි කී ය.</span></span> 
     </div> 
     <div class="p"> <span class="verse v36" data-usfm="2SA.15.36"><span class="content"> </span></span><span class="verse v37" data-usfm="2SA.15.37"><span class="label">37</span><span class="content">මෙසේ දාවිත්ගේ මිත්‍ර වූ හූෂයි නුවරට පිවිසෙත්දී අබ්සලොම් ද ජෙරුසලමට ඇතුළු විය.</span></span> 
     </div> 
    </div> 
   </div> 
  </div>
 </body>
</html>