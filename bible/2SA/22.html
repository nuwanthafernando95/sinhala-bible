<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch22" data-usfm="2SA.22">  
     <div class="s1"> <span class="heading"><b>දාවිත් රජුගේ මිදීමේ ගීය</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 18</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2SA.22.1"><span class="label">1</span><span class="content">සමිඳාණන් වහන්සේ දාවිත්ගේ සියලු සතුරන් අතින් ද සාවුල් අතින් ද ඔහු මුදාගත් කල ඔහු සමිඳාණන් වහන්සේට ගැයූ ගීයේ වචන මෙසේ ය:</span></span> 
     </div> 
     <div class="q"> <span class="verse v1" data-usfm="2SA.22.1"><span class="content"> </span></span><span class="verse v2" data-usfm="2SA.22.2"><span class="label">2</span><span class="content">සමිඳාණෝ මාගේ පර්වතය ය, මාගේ බලකොටුව ය, මාගේ මිදුම්කාරයාණෝ ය.</span></span> 
     </div> 
     <div class="q"> <span class="verse v2" data-usfm="2SA.22.2"><span class="content"> </span></span><span class="verse v3" data-usfm="2SA.22.3"><span class="label">3</span><span class="content">මාගේ පර්වතය වන දෙවිඳාණෝ ය;</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">මම එතුමාණන් සරණ කරගනිමි.</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">එතුමාණෝ මාගේ පලිහ ය;</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">මාගේ ගැළවීමේ බලය ය;</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">මාගේ බලකොටුව ය;</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">මාගේ රක්ෂස්ථානය ය;</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">මාගේ විමුක්තිදායකයාණෝ ය;</span></span> 
     </div> 
     <div class="q2"> <span class="verse v3" data-usfm="2SA.22.3"><span class="content">ඔබ බලහත්කාරකමෙන් මා ගළවන සේක.</span></span> 
     </div> 
     <div class="q"> <span class="verse v3" data-usfm="2SA.22.3"><span class="content"> </span></span><span class="verse v4" data-usfm="2SA.22.4"><span class="label">4</span><span class="content">සියලු පැසසුම්වලට හිමිකම් ඇති සමිඳුන් මම අයැද සිටිමි.</span></span> 
     </div> 
     <div class="q2"> <span class="verse v4" data-usfm="2SA.22.4"><span class="content">මෙසේ මාගේ සතුරන්ගෙන් මම ගැළවෙන්නෙමි.</span></span> 
     </div> 
     <div class="q"> <span class="verse v4" data-usfm="2SA.22.4"><span class="content"> </span></span><span class="verse v5" data-usfm="2SA.22.5"><span class="label">5</span><span class="content">මන්ද, මරණය නමැති තරංගයෝ මා වට කළහ.</span></span> 
     </div> 
     <div class="q2"> <span class="verse v5" data-usfm="2SA.22.5"><span class="content">අධර්මය නමැති ජලධාරාවෝ මා බියගැන්වූ හ.</span></span> 
     </div> 
     <div class="q"> <span class="verse v5" data-usfm="2SA.22.5"><span class="content"> </span></span><span class="verse v6" data-usfm="2SA.22.6"><span class="label">6</span><span class="content">පාතාලයේ රැහැන් මා වෙළා ගති, මරණයේ මලපත් මට අටවා තිබිණි.</span></span> 
     </div> 
     <div class="q"> <span class="verse v6" data-usfm="2SA.22.6"><span class="content"> </span></span><span class="verse v7" data-usfm="2SA.22.7"><span class="label">7</span><span class="content">මාගේ විපතේ දී මම සමිඳුන් යැදීමි.</span></span> 
     </div> 
     <div class="q2"> <span class="verse v7" data-usfm="2SA.22.7"><span class="content">එසේ ය, මාගේ දෙවිඳුන්ට මොරගැසීමි.</span></span> 
     </div> 
     <div class="q2"> <span class="verse v7" data-usfm="2SA.22.7"><span class="content">එතුමාණෝ සිය මාලිගාවේ සිට මාගේ හඬට සවන් දුන් සේක.</span></span> 
     </div> 
     <div class="q2"> <span class="verse v7" data-usfm="2SA.22.7"><span class="content">මා යැදුම් එතුමන් වෙත නැඟිණි.</span></span> 
     </div> 
     <div class="q"> <span class="verse v7" data-usfm="2SA.22.7"><span class="content"> </span></span><span class="verse v8" data-usfm="2SA.22.8"><span class="label">8</span><span class="content">එවිට පොළො‍ව සෙලවී කම්පා විය;</span></span> 
     </div> 
     <div class="q2"> <span class="verse v8" data-usfm="2SA.22.8"><span class="content">සග පදනම් ද වෙවුළා සෙලවිණි.</span></span> 
     </div> 
     <div class="q2"> <span class="verse v8" data-usfm="2SA.22.8"><span class="content">මන්ද, එතුමාණෝ උදහස් වූ සේක.</span></span> 
     </div> 
     <div class="q"> <span class="verse v8" data-usfm="2SA.22.8"><span class="content"> </span></span><span class="verse v9" data-usfm="2SA.22.9"><span class="label">9</span><span class="content">එතුමාණන්ගේ නාස් පුඬුවලින් දුමක් නැඟිණි.</span></span> 
     </div> 
     <div class="q2"> <span class="verse v9" data-usfm="2SA.22.9"><span class="content">එතුමන්ගේ මුවින් වනසන ගින්නක් නික්මිණි, එයින් ගිනි අඟුරු ඇවිළිණි.</span></span> 
     </div> 
     <div class="q"> <span class="verse v9" data-usfm="2SA.22.9"><span class="content"> </span></span><span class="verse v10" data-usfm="2SA.22.10"><span class="label">10</span><span class="content">එතුමාණෝ අහස නමා බැස වැඩිය සේක, එතුමන්ගේ පා යට ගන’ඳුර වී ය.</span></span> 
     </div> 
     <div class="q"> <span class="verse v10" data-usfm="2SA.22.10"><span class="content"> </span></span><span class="verse v11" data-usfm="2SA.22.11"><span class="label">11</span><span class="content">එතුමාණෝ කෙරුබ්වරයෙකු අරා පියාසර කළ සේක.</span></span> 
     </div> 
     <div class="q2"> <span class="verse v11" data-usfm="2SA.22.11"><span class="content">එසේ ය, එතුමාණෝ සුළං පියාපත් පිට පියාඹා වැඩිය සේක.</span></span> 
     </div> 
     <div class="q"> <span class="verse v11" data-usfm="2SA.22.11"><span class="content"> </span></span><span class="verse v12" data-usfm="2SA.22.12"><span class="label">12</span><span class="content">එතුමාණෝ අඳුර සිය ආවරණය කරගත් සේක.</span></span> 
     </div> 
     <div class="q2"> <span class="verse v12" data-usfm="2SA.22.12"><span class="content">ඝන වැහි වලා සිය මණ්ඩපය කරගත් සේක.</span></span> 
     </div> 
     <div class="q"> <span class="verse v12" data-usfm="2SA.22.12"><span class="content"> </span></span><span class="verse v13" data-usfm="2SA.22.13"><span class="label">13</span><span class="content">එතුමාණන් ඉදිරියෙහි වූ දීප්තියෙන් ගිනි අඟුරු දැල්වී ගියේ ය.</span></span> 
     </div> 
     <div class="q"> <span class="verse v13" data-usfm="2SA.22.13"><span class="content"> </span></span><span class="verse v14" data-usfm="2SA.22.14"><span class="label">14</span><span class="content">සමිඳාණෝ අහසේ සිට ගිගුරුම් දුන් සේක:</span></span> 
     </div> 
     <div class="q2"> <span class="verse v14" data-usfm="2SA.22.14"><span class="content">මහෝත්තමයාණෝ සිය හඬ නිකුත් කළ සේක.</span></span> 
     </div> 
     <div class="q"> <span class="verse v14" data-usfm="2SA.22.14"><span class="content"> </span></span><span class="verse v15" data-usfm="2SA.22.15"><span class="label">15</span><span class="content">එතුමාණෝ සිය ඊගස් විද ඔවුන් විසුරුවා හළ සේක;</span></span> 
     </div> 
     <div class="q2"> <span class="verse v15" data-usfm="2SA.22.15"><span class="content">විදුලිය එවා ඔවුන් පරාජය කළ සේක.</span></span> 
     </div> 
     <div class="q"> <span class="verse v15" data-usfm="2SA.22.15"><span class="content"> </span></span><span class="verse v16" data-usfm="2SA.22.16"><span class="label">16</span><span class="content">එකල සමිඳුන්ගේ තරවටුවෙන් ද එතුමන්ගේ නාසයෙන් නික්මුණ වාත වේගයෙන් ද සමුද්‍ර පත්ල එළි පෙහෙළි විය;</span></span> 
     </div> 
     <div class="q2"> <span class="verse v16" data-usfm="2SA.22.16"><span class="content">පොළො‍වේ පදනම් ද දිස් විය.</span></span> 
     </div> 
     <div class="q"> <span class="verse v16" data-usfm="2SA.22.16"><span class="content"> </span></span><span class="verse v17" data-usfm="2SA.22.17"><span class="label">17</span><span class="content">එතුමාණෝ උඩින් අත පොවා මා අල්ලාගත් සේක;</span></span> 
     </div> 
     <div class="q2"> <span class="verse v17" data-usfm="2SA.22.17"><span class="content">ගැඹුරු දිය පාරින් මා ඇදගත් සේක.</span></span> 
     </div> 
     <div class="q"> <span class="verse v17" data-usfm="2SA.22.17"><span class="content"> </span></span><span class="verse v18" data-usfm="2SA.22.18"><span class="label">18</span><span class="content">මාගේ බලවත් සතුරන්ගෙන් ද මට වෛර කළවුන්ගෙන් ද එතුමාණෝ මා මුදා ගත් සේක.</span></span> 
     </div> 
     <div class="q2"> <span class="verse v18" data-usfm="2SA.22.18"><span class="content">මන්ද, ඔව්හු මට වඩා බලවත් වූ හ.</span></span> 
     </div> 
     <div class="q"> <span class="verse v18" data-usfm="2SA.22.18"><span class="content"> </span></span><span class="verse v19" data-usfm="2SA.22.19"><span class="label">19</span><span class="content">මාගේ විපත්ති දවසේ දී ඔව්හු මට විරුද්ධ ව නැඟී ආහ.</span></span> 
     </div> 
     <div class="q2"> <span class="verse v19" data-usfm="2SA.22.19"><span class="content">එහෙත්, සමිඳාණෝ මාගේ පිහිට වූ සේක.</span></span> 
     </div> 
     <div class="q"> <span class="verse v19" data-usfm="2SA.22.19"><span class="content"> </span></span><span class="verse v20" data-usfm="2SA.22.20"><span class="label">20</span><span class="content">එතුමාණෝ අවහිර නැති තැනකට මා ගෙනා සේක, මා කෙරෙහි ප්‍රසන්න වූ බැවින් මා මිදූ සේක.</span></span> 
     </div> 
     <div class="q"> <span class="verse v20" data-usfm="2SA.22.20"><span class="content"> </span></span><span class="verse v21" data-usfm="2SA.22.21"><span class="label">21</span><span class="content">සමිඳාණෝ මාගේ දැහැමිකම අනුව මට විපාක දුන් සේක.</span></span> 
     </div> 
     <div class="q2"> <span class="verse v21" data-usfm="2SA.22.21"><span class="content">මාගේ නිදොස්කම අනුව මට ප්‍රතිඵල දුන් සේක.</span></span> 
     </div> 
     <div class="q"> <span class="verse v21" data-usfm="2SA.22.21"><span class="content"> </span></span><span class="verse v22" data-usfm="2SA.22.22"><span class="label">22</span><span class="content">මන්ද, මම සමිඳු මඟ හැසුරුණෙමි, මාගේ දෙවිඳුන් කෙරෙන් දුෂ්ට ලෙස අහක් ව නො‍ගියෙමි.</span></span> 
     </div> 
     <div class="q"> <span class="verse v22" data-usfm="2SA.22.22"><span class="content"> </span></span><span class="verse v23" data-usfm="2SA.22.23"><span class="label">23</span><span class="content">එතුමන්ගේ සියලු නියෝග මා ඉදිරියෙහි විය.</span></span> 
     </div> 
     <div class="q2"> <span class="verse v23" data-usfm="2SA.22.23"><span class="content">එතුමන්ගේ පණත්වලින් ඉවත් ව නො‍ගියෙමි.</span></span> 
     </div> 
     <div class="q"> <span class="verse v23" data-usfm="2SA.22.23"><span class="content"> </span></span><span class="verse v24" data-usfm="2SA.22.24"><span class="label">24</span><span class="content">මම එතුමන් ඉදිරියෙහි නිදොස් ව සිටියෙමි;</span></span> 
     </div> 
     <div class="q2"> <span class="verse v24" data-usfm="2SA.22.24"><span class="content">පවින් වැළකී සිටියෙමි.</span></span> 
     </div> 
     <div class="q"> <span class="verse v24" data-usfm="2SA.22.24"><span class="content"> </span></span><span class="verse v25" data-usfm="2SA.22.25"><span class="label">25</span><span class="content">එබැවින් සමිඳාණෝ මාගේ දැහැමිකම අනුව ද එතුමන්ගේ ඇස් හමුයෙහි මාගේ පිරිසිදුකම අනුව ද මට ප්‍රතිඵල දුන් සේක.</span></span> 
     </div> 
     <div class="q"> <span class="verse v25" data-usfm="2SA.22.25"><span class="content"> </span></span><span class="verse v26" data-usfm="2SA.22.26"><span class="label">26</span><span class="content">කරුණාවන්ත අයට ඔබ කරුණාවන්ත ය.</span></span> 
     </div> 
     <div class="q2"> <span class="verse v26" data-usfm="2SA.22.26"><span class="content">නිදොස් අයට ඔබ නිදොස් ය.</span></span> 
     </div> 
     <div class="q"> <span class="verse v26" data-usfm="2SA.22.26"><span class="content"> </span></span><span class="verse v27" data-usfm="2SA.22.27"><span class="label">27</span><span class="content">පිරිසිදු අයට ඔබ පිරිසිදු ය.</span></span> 
     </div> 
     <div class="q2"> <span class="verse v27" data-usfm="2SA.22.27"><span class="content">හිතුවක්කාර අයට ඔබ විරුද්ධ ය.</span></span> 
     </div> 
     <div class="q"> <span class="verse v27" data-usfm="2SA.22.27"><span class="content"> </span></span><span class="verse v28" data-usfm="2SA.22.28"><span class="label">28</span><span class="content">ඔබ පීඩිත සෙනඟ ගළවන සේක.</span></span> 
     </div> 
     <div class="q2"> <span class="verse v28" data-usfm="2SA.22.28"><span class="content">එහෙත්, උඩඟු වූවන් පහත් කරන පිණිස ඔබේ ඇස් ඔවුන් දෙස යොමා තිබේ.</span></span> 
     </div> 
     <div class="q"> <span class="verse v28" data-usfm="2SA.22.28"><span class="content"> </span></span><span class="verse v29" data-usfm="2SA.22.29"><span class="label">29</span><span class="content">මන්ද, සමිඳුනි, ඔබ මාගේ පහන ය, සමිඳාණෝ මාගේ අඳුර එළිය කරන සේක.</span></span> 
     </div> 
     <div class="q"> <span class="verse v29" data-usfm="2SA.22.29"><span class="content"> </span></span><span class="verse v30" data-usfm="2SA.22.30"><span class="label">30</span><span class="content">ඔබේ පිහිටෙන් මට හමුදාවක් වැනසිය හැකි ය.</span></span> 
     </div> 
     <div class="q2"> <span class="verse v30" data-usfm="2SA.22.30"><span class="content">ඔබේ පිහිටෙන් පවුරු උඩින් පැන්න හැකි ය.</span></span> 
     </div> 
     <div class="q"> <span class="verse v30" data-usfm="2SA.22.30"><span class="content"> </span></span><span class="verse v31" data-usfm="2SA.22.31"><span class="label">31</span><span class="content">මේ දෙවිඳුන්ගේ මාර්ගය පරිපූර්ණ ය;</span></span> 
     </div> 
     <div class="q2"> <span class="verse v31" data-usfm="2SA.22.31"><span class="content">සමිඳුන්ගේ වචන නිර්මල ය.</span></span> 
     </div> 
     <div class="q2"> <span class="verse v31" data-usfm="2SA.22.31"><span class="content">තමන් සරණ යන අයට එතුමාණෝ පලිහක් වන සේක.</span></span> 
     </div> 
     <div class="q"> <span class="verse v31" data-usfm="2SA.22.31"><span class="content"> </span></span><span class="verse v32" data-usfm="2SA.22.32"><span class="label">32</span><span class="content">මන්ද, සමිඳුන් මිස දෙවි වන්නේ කවරෙක් ද?</span></span> 
     </div> 
     <div class="q2"> <span class="verse v32" data-usfm="2SA.22.32"><span class="content">අපේ දෙවිඳුන් මිස පර්වතයක් වන්නේ කවරෙක් ද?</span></span> 
     </div> 
     <div class="q"> <span class="verse v32" data-usfm="2SA.22.32"><span class="content"> </span></span><span class="verse v33" data-usfm="2SA.22.33"><span class="label">33</span><span class="content">මේ දෙවි තුමාණෝ මාගේ බලකොටුව ය;</span></span> 
     </div> 
     <div class="q2"> <span class="verse v33" data-usfm="2SA.22.33"><span class="content">එතුමාණෝ මාගේ මාර්ගය නිදොස් කරන සේක.</span></span> 
     </div> 
     <div class="q"> <span class="verse v33" data-usfm="2SA.22.33"><span class="content"> </span></span><span class="verse v34" data-usfm="2SA.22.34"><span class="label">34</span><span class="content"> </span><span class="content">එතුමාණෝ මාගේ පාද මුව දෙනුන්ගේ පාද මෙන් කරන සේක.</span></span> 
     </div> 
     <div class="q2"> <span class="verse v34" data-usfm="2SA.22.34"><span class="content">කඳු මුදුන්හි මා සුරක්ෂිත ව තබන සේක.</span></span> 
     </div> 
     <div class="q"> <span class="verse v34" data-usfm="2SA.22.34"><span class="content"> </span></span><span class="verse v35" data-usfm="2SA.22.35"><span class="label">35</span><span class="content">මාගේ බාහුවෙන් ලෝකඩ දුන්නක් නමන්න පුළුවන් වන පිණිස එතුමාණෝ මාගේ දෑත සටනට පුහුණු කරන සේක.</span></span> 
     </div> 
     <div class="q"> <span class="verse v35" data-usfm="2SA.22.35"><span class="content"> </span></span><span class="verse v36" data-usfm="2SA.22.36"><span class="label">36</span><span class="content">ඔබේ ගැළවීම නමැති පලිහ ඔබ මට දුන් සේක.</span></span> 
     </div> 
     <div class="q2"> <span class="verse v36" data-usfm="2SA.22.36"><span class="content">ඔබේ පිහිට මා උසස් කළ සේක.</span></span> 
     </div> 
     <div class="q"> <span class="verse v36" data-usfm="2SA.22.36"><span class="content"> </span></span><span class="verse v37" data-usfm="2SA.22.37"><span class="label">37</span><span class="content">ඔබ මාගේ දෙපා යට මාගේ අඩි පාර පළල් කළ සේක.</span></span> 
     </div> 
     <div class="q2"> <span class="verse v37" data-usfm="2SA.22.37"><span class="content">මාගේ පාද නො‍ලිස්සුවේ ය.</span></span> 
     </div> 
     <div class="q"> <span class="verse v37" data-usfm="2SA.22.37"><span class="content"> </span></span><span class="verse v38" data-usfm="2SA.22.38"><span class="label">38</span><span class="content">මම මාගේ සතුරන් ලුහුබැඳ ගොස් ඔවුන් විනාශ කෙළෙමි.</span></span> 
     </div> 
     <div class="q2"> <span class="verse v38" data-usfm="2SA.22.38"><span class="content">මම ඔවුන් වනසන තුරු හැරී නායෙමි.</span></span> 
     </div> 
     <div class="q"> <span class="verse v38" data-usfm="2SA.22.38"><span class="content"> </span></span><span class="verse v39" data-usfm="2SA.22.39"><span class="label">39</span><span class="content">නැඟිටින්න බැරි වන ලෙස මම ඔවුන්ට පහර දී ඔවුන් වැනසුවෙමි.</span></span> 
     </div> 
     <div class="q2"> <span class="verse v39" data-usfm="2SA.22.39"><span class="content">එසේ ය, ඔවුහු වැටී මාගේ පාදවලට යට වූ හ.</span></span> 
     </div> 
     <div class="q"> <span class="verse v39" data-usfm="2SA.22.39"><span class="content"> </span></span><span class="verse v40" data-usfm="2SA.22.40"><span class="label">40</span><span class="content">මන්ද, ඔබ සටන් පිණිස ශක්තියෙන් මාගේ ඉඟටිය සවිමත් කරන සේක.</span></span> 
     </div> 
     <div class="q2"> <span class="verse v40" data-usfm="2SA.22.40"><span class="content">මට විරුද්ධ ව නැඟුණ අය ඔබ මා ඉදිරියෙහි අවනත කරවූ සේක.</span></span> 
     </div> 
     <div class="q"> <span class="verse v40" data-usfm="2SA.22.40"><span class="content"> </span></span><span class="verse v41" data-usfm="2SA.22.41"><span class="label">41</span><span class="content">ඔබ මාගේ සතුරන්ට පසු බැස යන්න සැලැසූ සේක.</span></span> 
     </div> 
     <div class="q2"> <span class="verse v41" data-usfm="2SA.22.41"><span class="content">මට ද්වේෂ කරන්නන් මම විනාශ කරමි.</span></span> 
     </div> 
     <div class="q"> <span class="verse v41" data-usfm="2SA.22.41"><span class="content"> </span></span><span class="verse v42" data-usfm="2SA.22.42"><span class="label">42</span><span class="content">ඔවුන් බැලූ නමුත්, ඔවුන් ගළවන්න කිසිවෙක් නො‍ වූ හ.</span></span> 
     </div> 
     <div class="q2"> <span class="verse v42" data-usfm="2SA.22.42"><span class="content">සමිඳුන්ට මොරගැසූ නමුත් එතුමාණෝ උත්තර නුදුන් සේක.</span></span> 
     </div> 
     <div class="q"> <span class="verse v42" data-usfm="2SA.22.42"><span class="content"> </span></span><span class="verse v43" data-usfm="2SA.22.43"><span class="label">43</span><span class="content">එකල මම පොළො‍වෙහි ධූලි මෙන් ඔවුන් සුණු විසුණු කෙළෙමි.</span></span> 
     </div> 
     <div class="q2"> <span class="verse v43" data-usfm="2SA.22.43"><span class="content">වීථිවල මඩ මෙන් ඔවුන් පාගා දැමුවෙමි.</span></span> 
     </div> 
     <div class="q"> <span class="verse v43" data-usfm="2SA.22.43"><span class="content"> </span></span><span class="verse v44" data-usfm="2SA.22.44"><span class="label">44</span><span class="content">කැරලිකාර සෙනඟගෙන් ඔබ මා මිදූ සේක;</span></span> 
     </div> 
     <div class="q2"> <span class="verse v44" data-usfm="2SA.22.44"><span class="content">ජාතීන්ට ප්‍රධානියා වන පිණිස මා රක්ෂා කළ සේක;</span></span> 
     </div> 
     <div class="q2"> <span class="verse v44" data-usfm="2SA.22.44"><span class="content">මා නො‍හඳුනන සෙනඟක් මට මෙහෙ කරති.</span></span> 
     </div> 
     <div class="q"> <span class="verse v44" data-usfm="2SA.22.44"><span class="content"> </span></span><span class="verse v45" data-usfm="2SA.22.45"><span class="label">45</span><span class="content">විදේශීහු බැගෑපත් ව මාගේ පිහිට පතා එන්නෝ ය.</span></span> 
     </div> 
     <div class="q2"> <span class="verse v45" data-usfm="2SA.22.45"><span class="content">මා ගැන ඇසූ කෙණෙහි ම ඔවුහු මට කීකරු වෙති.</span></span> 
     </div> 
     <div class="q"> <span class="verse v45" data-usfm="2SA.22.45"><span class="content"> </span></span><span class="verse v46" data-usfm="2SA.22.46"><span class="label">46</span><span class="content">විදේශීහු මලානික වී තමන් සැඟවී උන් හිටි තැන්වලින් වෙවුළමින් පිටත එති.</span></span> 
     </div> 
     <div class="q"> <span class="verse v46" data-usfm="2SA.22.46"><span class="content"> </span></span><span class="verse v47" data-usfm="2SA.22.47"><span class="label">47</span><span class="content">සමිඳාණෝ ජීවමාන ය;</span></span> 
     </div> 
     <div class="q2"> <span class="verse v47" data-usfm="2SA.22.47"><span class="content">මාගේ පර්වතයාණන්ට ප්‍රශංසා වේ වා!</span></span> 
     </div> 
     <div class="q2"> <span class="verse v47" data-usfm="2SA.22.47"><span class="content">මාගේ ගැළවීමේ පර්වතය වන දෙවිඳාණෝ උසස් වන සේක් වා!</span></span> 
     </div> 
     <div class="q"> <span class="verse v47" data-usfm="2SA.22.47"><span class="content"> </span></span><span class="verse v48" data-usfm="2SA.22.48"><span class="label">48</span><span class="content">එතුමාණෝ, මා උදෙසා සතුරන්ගෙන් පළිගන්න, ජාතීන් මට යටත් කර දෙන,</span></span> 
     </div> 
     <div class="q"> <span class="verse v48" data-usfm="2SA.22.48"><span class="content"> </span></span><span class="verse v49" data-usfm="2SA.22.49"><span class="label">49</span><span class="content">මාගේ සතුරන්ගෙන් මා මුදාගන්න දෙවියන් වහන්සේ ය.</span></span> 
     </div> 
     <div class="q2"> <span class="verse v49" data-usfm="2SA.22.49"><span class="content">එසේ ය, මට විරුද්ධ ව නැඟී සිටින්නාට වඩා ඔබ මා උසස් කරන සේක;</span></span> 
     </div> 
     <div class="q2"> <span class="verse v49" data-usfm="2SA.22.49"><span class="content">සැහැසි මිනිසුන්ගෙන් මා ගළවන සේක.</span></span> 
     </div> 
     <div class="q"> <span class="verse v49" data-usfm="2SA.22.49"><span class="content"> </span></span><span class="verse v50" data-usfm="2SA.22.50"><span class="label">50</span><span class="content"> </span><span class="content">එබැවින් සමිඳුනි, විජාතීන් අතරේ ඔබට ස්තුති කරන්නෙමි;</span></span> 
     </div> 
     <div class="q2"> <span class="verse v50" data-usfm="2SA.22.50"><span class="content">ඔබේ නාමයට ප්‍රශංසා ගී ගයන්නෙමි.</span></span> 
     </div> 
     <div class="q"> <span class="verse v50" data-usfm="2SA.22.50"><span class="content"> </span></span><span class="verse v51" data-usfm="2SA.22.51"><span class="label">51</span><span class="content">උන් වහන්සේ තමන් රජු හට ඉමහත් ජය අත් කර දෙන සේක.</span></span> 
     </div> 
     <div class="q2"> <span class="verse v51" data-usfm="2SA.22.51"><span class="content">තමන්ගේ අභිෂේක ලත් තැනැත්තා වන දාවිත්ටත්, ඔහුගේ වංශයටත් සදහට කරුණාව පෙන්වන සේක.</span></span> 
     </div> 
    </div> 
   </div> 
  </div>
 </body>
</html>