<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch23" data-usfm="2SA.23">  
     <div class="s1"> <span class="heading"><b>දාවිත් රජුගේ අවසාන වචන</b></span> 
     </div> 
     <div class="p"> <span class="content"> </span><span class="verse v1" data-usfm="2SA.23.1"><span class="label">1</span><span class="content">දාවිත්ගේ අවසාන වචන මෙසේ ය.</span></span> 
     </div> 
     <div class="q2"> <span class="verse v1" data-usfm="2SA.23.1"><span class="content">ජෙස්සේගේ පුත්‍රයා ද උසස් කරනු ලැබූ මනුෂ්‍යයා ද ජාකොබ්ගේ දෙවියන් වහන්සේගේ අභිෂේක ලත් නැතැත්තා ද ඉශ්රායෙල් ජාතියේ මිහිරි ගායකයා ද වන දාවිත් මෙසේ කියයි:</span></span> 
     </div> 
     <div class="q"> <span class="verse v1" data-usfm="2SA.23.1"><span class="content"> </span></span><span class="verse v2" data-usfm="2SA.23.2"><span class="label">2</span><span class="content">“සමිඳුන්ගේ ආත්මය මා මඟින් කතා කරන්නේ ය.</span></span> 
     </div> 
     <div class="q2"> <span class="verse v2" data-usfm="2SA.23.2"><span class="content">එතුමන්ගේ වචනය මාගේ දිවේ තිබුණේ ය.</span></span> 
     </div> 
     <div class="q"> <span class="verse v2" data-usfm="2SA.23.2"><span class="content"> </span></span><span class="verse v3" data-usfm="2SA.23.3"><span class="label">3</span><span class="content">ඉශ්රායෙල්වරුන්ගේ දෙවිඳාණෝ කතා කළ සේක.</span></span> 
     </div> 
     <div class="q2"> <span class="verse v3" data-usfm="2SA.23.3"><span class="content">ඉශ්රායෙල්වරුන්ගේ පර්වතයාණෝ මට මෙසේ වදාළ සේක:</span></span> 
     </div> 
     <div class="q2"> <span class="verse v3" data-usfm="2SA.23.3"><span class="content">මිනිසුන් යුක්තියෙන් පාලනය කරන, දේව ගරු බිය ඇති ව ආණ්ඩු කරන තැනැත්තේ වූකලී,</span></span> 
     </div> 
     <div class="q"> <span class="verse v3" data-usfm="2SA.23.3"><span class="content"> </span></span><span class="verse v4" data-usfm="2SA.23.4"><span class="label">4</span><span class="content">වැස්සෙන් පසු, වලාකුළු නැති උදයක දී, පොළො‍වේ තණ දීප්තිමත් කරන අලුයම හිරු උදා වන කල ඇති එළිය වැනි ය.</span></span> 
     </div> 
     <div class="q"> <span class="verse v4" data-usfm="2SA.23.4"><span class="content"> </span></span><span class="verse v5" data-usfm="2SA.23.5"><span class="label">5</span><span class="content">සැබැවින් මාගේ වංශය දෙවිඳුන් ඉදිරියෙහි එසේ ම නො‍පවතින්නේ ද?</span></span> 
     </div> 
     <div class="q2"> <span class="verse v5" data-usfm="2SA.23.5"><span class="content">මන්ද, සියල්ල නියම ලෙස ස්ථිර කර තිබෙන සදාකාල ගිවිසුමක් එතුමාණෝ මා සමඟ කළ සේක.</span></span> 
     </div> 
     <div class="q2"> <span class="verse v5" data-usfm="2SA.23.5"><span class="content">මාගේ මුළු ගැළවීමත්, මට රිසි සියල්ලත් එතුමාණෝ සඵල වන්නට නො‍සලසන සේක් ද?</span></span> 
     </div> 
     <div class="q"> <span class="verse v5" data-usfm="2SA.23.5"><span class="content"> </span></span><span class="verse v6" data-usfm="2SA.23.6"><span class="label">6</span><span class="content">එහෙත්, සියලු දුදනෝ අතින් ඇල්ලිය නො‍හැකි, අහක දමනු ලබන කටු ගස් හා සමාන ය.</span></span> 
     </div> 
     <div class="q"> <span class="verse v6" data-usfm="2SA.23.6"><span class="content"> </span></span><span class="verse v7" data-usfm="2SA.23.7"><span class="label">7</span><span class="content">ඒවා අල්ලන මිනිසා යකඩ අවියක් හෝ හෙල්ල මිටක් හෝ රැගෙන සිටිය යුතු ය;</span></span> 
     </div> 
     <div class="q2"> <span class="verse v7" data-usfm="2SA.23.7"><span class="content">ඒවා මුළුමනින් ගින්නෙන් දවා ලනු ඇත.”</span></span> 
     </div> 
     <div class="s1"> <span class="heading"><b>දාවිත් රජුගේ වීරයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 11:10-41</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="2SA.23.7"><span class="content"> </span></span><span class="verse v8" data-usfm="2SA.23.8"><span class="label">8</span><span class="content">දාවිත් රජුට සිටි වීරයන්ගේ නාම මේවා ය: අධිපතීන්ට ප්‍රධාන වූ තාකෙමොනිය ජොෂෙබ්-බෂ්ෂෙබෙත් ය; අධිපතීන් තුන්දෙනාගේ ප්‍රධානියා වූ ඔහු එක් වතාවක දී අටසියදෙනෙකුට විරුද්ධ ව තමාගේ හෙල්ලය ලෙළවා ඔවුන් මැරුවේ ය.</span></span> 
     </div> 
     <div class="p"> <span class="verse v8" data-usfm="2SA.23.8"><span class="content"> </span></span><span class="verse v9" data-usfm="2SA.23.9"><span class="label">9</span><span class="content">ඊළඟට අහෝහිය දෝදෝගේ පුත් එලෙයාසර් ය; ඔහු පිලිස්තිවරුන් යුද්ධයට රැස් ව සිටිය දී, ඉශ්රායෙල් සෙනඟ පසු බැස ගිය විට, ඒ ස්ථානයෙහි දාවිත් රජු සමඟ සිට ඔවුන්ට අභියෝග කළ බලවන්තයන් තුන්දෙනාගෙන් දෙවැන්නා ය. </span></span><span class="verse v10" data-usfm="2SA.23.10"><span class="label">10</span><span class="content">ඔහු නැඟිට තමාගේ අත හිරි වැටී, අත කඩුවට ඇළෙන තුරු පිලිස්තිවරුන්ට පහර දුන්නේ ය. සමිඳාණන් වහන්සේ එදා ඉමහත් ජයක් සලසා දුන් සේක. සෙනඟ ද කොල්ලය ගන්නට පමණක් ඔහු පස්සේ ගියහ.</span></span> 
     </div> 
     <div class="p"> <span class="verse v10" data-usfm="2SA.23.10"><span class="content"> </span></span><span class="verse v11" data-usfm="2SA.23.11"><span class="label">11</span><span class="content">ඊළඟට, හාරාරීය අගීගේ පුත් ෂම්මා ය. පිලිස්තිවරු කොල්ලු පිරී තිබුණු ලෙහි නම් බිම් කොටසක එක්රැස් ව සිටියෝ ය; සෙනඟ ද පිලිස්තිවරුන් ඉදිරියෙන් පලා ගියහ. </span></span><span class="verse v12" data-usfm="2SA.23.12"><span class="label">12</span><span class="content">එහෙත්, ඔහු බිම් කොටස මැද සිට එය බේරාගෙන පිලිස්තිවරුන් මැරුවේ ය. සමිඳාණන් වහන්සේ ඉමහත් ජයක් සලසා දුන් සේක.</span></span> 
     </div> 
     <div class="p"> <span class="verse v12" data-usfm="2SA.23.12"><span class="content"> </span></span><span class="verse v13" data-usfm="2SA.23.13"><span class="label">13</span><span class="content">ප්‍රධාන තිස්දෙනාගෙන් තුන්දෙනෙක් ගොයම් කපන කාලයේ දී දාවිත් සිටි අදුල්ලම් ගුහාවට ගියහ. පිලිස්තිවරුන්ගේ හමුදාව රෙපායිම් මිටියාවතෙහි කඳවුරු බැඳගෙන සිටියහ. </span></span><span class="verse v14" data-usfm="2SA.23.14"><span class="label">14</span><span class="content">දාවිත් එවකට බලකොටුවෙහි සිටියේ ය. පිලිස්තිවරුන්ගේ හමුදාව එවකට බෙත්ලෙහෙම්හි සිටියහ. </span></span><span class="verse v15" data-usfm="2SA.23.15"><span class="label">15</span><span class="content">දාවිත්, තද පිපාසාවක් ඇති ව, “අනේ, බෙත්ලෙහෙම් දොරටුව ළඟ තිබෙන ළිඳේ වතුර ටිකක් කවුරුත් ගෙනවුත් මට බොන්නට දෙන්නේ නම් යහපතැ”යි කීවේ ය. </span></span><span class="verse v16" data-usfm="2SA.23.16"><span class="label">16</span><span class="content">එවිට ඒ වීරයන් තිදෙනා පිලිස්තිවරුන්ගේ කඳවුර මැදින් කඩා බිඳගෙන ගොස්, බෙත්ලෙහෙම් දොරටුව ළඟ තිබෙන ළිඳෙන් වතුර ඇද දාවිත් වෙත ගෙනාහ. එහෙත්, ඔහු එය නො‍බී, සමිඳාණන් වහන්සේට පානීය පූජාවක් ඔප්පු කොට, </span></span><span class="verse v17" data-usfm="2SA.23.17"><span class="label">17</span><span class="content">“සමිඳාණන් වහන්ස, මෙය බීමෙන් මා වැළැක්වුව මැනව. මේ වනාහි, සිය දිවි නො‍තකා ඉදිරියට ගිය මිනිසුන්ගේ ලේ ය”යි කී ය. ඒ නිසා ඔහු ඒ වතුර නො‍බීවේ ය. ඒ වීරයන්ගේ බලවත් ක්‍රියා එසේ ය.</span></span> 
     </div> 
     <div class="p"> <span class="verse v17" data-usfm="2SA.23.17"><span class="content"> </span></span><span class="verse v18" data-usfm="2SA.23.18"><span class="label">18</span><span class="content">ශෙරුයාගේ පුත් ජෝවාබ්ගේ සහෝදර වූ අබිෂයි තුන්දෙනාගේ ප්‍රධානියා විය. ඔහු සිය හෙල්ලය තුන්සියදෙනෙකුට විරුද්ධ ව ලෙළවා ඔවුන් මරා තුන්දෙනා අතරේ නම ගිය කෙනෙක් විය. </span></span><span class="verse v19" data-usfm="2SA.23.19"><span class="label">19</span><span class="content">තුන්දෙනා අතරෙන් ඔහු ඉතා කීර්තිමත් තැනැත්තා වෙමින්, ඔවුන්ගේ ප්‍රධානියා විය. එසේ වුවත්, ඔහු පළමු වන තිදෙනා තරම් කීර්තිමත් නො‍ වී ය.</span></span> 
     </div> 
     <div class="p"> <span class="verse v19" data-usfm="2SA.23.19"><span class="content"> </span></span><span class="verse v20" data-usfm="2SA.23.20"><span class="label">20</span><span class="content">බොහෝ වීර ක්‍රියා කළ, කබ්ශෙයෙල් ජාතිකයෙකු වූ ජෙහෝයාදාගේ පුත් බෙනායා මෝවබ්හි අරියෙල්ගේ පුත්‍රයන් දෙදෙනා මැරුවේ ය. හිම වැටෙන දවසක දී ඔහු ගොස් වළක් ඇතුළෙහි වූ සිංහයෙකු මැරුවේ ය. </span></span><span class="verse v21" data-usfm="2SA.23.21"><span class="label">21</span><span class="content">ඔහු එඩිතර පෙනුමක් ඇති මිසර ජාතිකයෙකු මැරුවේ ය. ඒ මිසර ජාතිකයාගේ අතේ හෙල්ලයක් තිබිණි; එහෙත්, ඔහු පොල්ලක් ඇතුව මිසර ජාතිකයා ළඟට ගොස් ඔහුගේ අතින් හෙල්ලය උදුරාගෙන ඔහුගේ ම හෙල්ලයෙන් ඔහු මරා දැමී ය.</span></span> 
     </div> 
     <div class="p"> <span class="verse v21" data-usfm="2SA.23.21"><span class="content"> </span></span><span class="verse v22" data-usfm="2SA.23.22"><span class="label">22</span><span class="content">ජෙහෝයාදාගේ පුත් බෙනායා මේ දේවල් කොට වීරයන් තුන්දෙනා අතර කීර්තියක් ලැබී ය. </span></span><span class="verse v23" data-usfm="2SA.23.23"><span class="label">23</span><span class="content">ඔහු සෙසු තිස්දෙනාට වඩා කීර්තිමත් කෙනෙක් විය; එහෙත්, පළමු වන තිදෙනා තරම් කීර්තිමත් නො‍ වී ය. දාවිත් රජ ඔහු තමාගේ මුර හේවායන්ගේ අධිපතියා කෙළේ ය.</span></span> 
     </div> 
     <div class="p"> <span class="verse v23" data-usfm="2SA.23.23"><span class="content"> </span></span><span class="verse v24" data-usfm="2SA.23.24"><span class="label">24</span><span class="content">ජෝවාබ්ගේ සහෝදර වූ අසාහෙල් තිස්දෙනාගෙන් එක් කෙනෙක් ය. තවත් අයගේ නම් මෙසේ ය: බෙත්ලෙහෙම්හි දෝදෝගේ පුත් එල්හානාන් ය; </span></span><span class="verse v25" data-usfm="2SA.23.25"><span class="label">25</span><span class="content">හරොදිය ෂම්මා ය; </span></span><span class="verse v26" data-usfm="2SA.23.26"><span class="label">26</span><span class="content">හරොදිය එලිකා ය; පල්තිය හෙලෙශ් ය; තෙකෝයිය ඉක්කෙෂ්ගේ පුත් ඊරා ය; </span></span><span class="verse v27" data-usfm="2SA.23.27"><span class="label">27</span><span class="content">අනාතෝතිය අබියෙශෙර් ය; හුෂාතිය මෙබුන්නයි ය; </span></span><span class="verse v28" data-usfm="2SA.23.28"><span class="label">28</span><span class="content">අහෝහිය ශල්මොන් ය; නෙටෝපාතිය මහරයි ය; </span></span><span class="verse v29" data-usfm="2SA.23.29"><span class="label">29</span><span class="content">නෙටෝපාතිය බානාගේ පුත් හෙලෙබ් ය; බෙන්ජමින් ගෝත්‍රයේ ගිබියාහි රීබයිගේ පුත් ඉත්තයි ය; </span></span><span class="verse v30" data-usfm="2SA.23.30"><span class="label">30</span><span class="content">පීරාතෝනිය බෙනායා ය; ගායෂ්හි මිටියාවතේ හිද්දයි ය; </span></span><span class="verse v31" data-usfm="2SA.23.31"><span class="label">31</span><span class="content">අර්බාතිය අබි-යල්බොන් ය; බර්හුමිය අශ්මාවෙත් ය; </span></span><span class="verse v32" data-usfm="2SA.23.32"><span class="label">32</span><span class="content">ෂාල්බොනිය එලියාබා ය; ජාෂෙන්ගේ පුත්‍රයන්ගෙන් ජොනතන් ය; </span></span><span class="verse v33" data-usfm="2SA.23.33"><span class="label">33</span><span class="content">හරාරීය ෂම්මා ය; අරාරිය ෂරාර්ගේ පුත් අහියාම් ය; </span></span><span class="verse v34" data-usfm="2SA.23.34"><span class="label">34</span><span class="content">මයකාතිය ජාතිකයාගේ පුත් වන අහස්බයිගේ පුත් එලිපෙලෙත් ය; ගිලොනිය අහිතොපෙල්ගේ පුත් එලියාම් ය; </span></span><span class="verse v35" data-usfm="2SA.23.35"><span class="label">35</span><span class="content">කර්මෙලිය හශේරයි ය; අර්බිය පයරයි ය; </span></span><span class="verse v36" data-usfm="2SA.23.36"><span class="label">36</span><span class="content">ශෝබාහි නාතාන්ගේ පුත් ඉගාල් ය; ගාදිය බානි ය; </span></span><span class="verse v37" data-usfm="2SA.23.37"><span class="label">37</span><span class="content">අම්මොනිය ශෙලෙක් ය; ශෙරුයාගේ පුත් ජෝවාබ්ගේ ආයුධ ගෙනයන්නා වන බෙයේරොතිය නහරයි ය; </span></span><span class="verse v38" data-usfm="2SA.23.38"><span class="label">38</span><span class="content">ඉත්රීය ඊරා ය; ඉත්රීය ගාරෙබ් ය; </span></span><span class="verse v39" data-usfm="2SA.23.39"><span class="label">39</span><span class="content">හිත්තීය උරියා ය; ඒ සියල්ලෝ තිස්හත්දෙනෙකි.</span></span> 
     </div> 
    </div> 
   </div> 
  </div>
 </body>
</html>