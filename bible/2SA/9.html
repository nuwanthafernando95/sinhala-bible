<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch9" data-usfm="2SA.9">  
     <div class="s1"> <span class="heading"><b>දාවිත් රජ සහ මෙපිබොෂෙත්</b></span> 
     </div> 
     <div class="p"> <span class="content"> </span><span class="verse v1" data-usfm="2SA.9.1"><span class="label">1</span><span class="content"> </span><span class="content">දාවිත් කතා කොට, “සාවුල්ගේ වංශයෙන් යමෙක් තව ඉතුරු ව සිටී ද? සිටිනවා නම්, මම ජොනතන් නිසා ඔහුට කරුණාව පෙන්වන්නෙමි”යි කීවේ ය.</span></span> 
     </div> 
     <div class="p"> <span class="verse v1" data-usfm="2SA.9.1"><span class="content"> </span></span><span class="verse v2" data-usfm="2SA.9.2"><span class="label">2</span><span class="content">සාවුල්ගේ වංශයට අයිති ශීබා නම් මෙහෙකරුවෙක් විය. ඔවුන් ඔහු දාවිත් ළඟට කැඳවාගෙන ආ කල, “ඔබ ශීබා දැ”යි රජ ඇසී ය. ඔහු ද, “ඔබේ මෙහෙකරුවා වන මම ශීබා ය”යි කීවේ ය.</span></span> 
     </div> 
     <div class="p"> <span class="verse v2" data-usfm="2SA.9.2"><span class="content"> </span></span><span class="verse v3" data-usfm="2SA.9.3"><span class="label">3</span><span class="content"> </span><span class="content">රජ ද, “සාවුල්ගේ වංශයෙන් තවත් කිසිවෙක් ඉතිරි ව ඇද් ද? ඉතිරි ව ඇත්නම්, මම ඔහුට දෙවියන් වහන්සේගේ කරුණාව පෙන්වන්නෙමි”යි කීවේ ය. ශීබා පිළිතුරු දෙමින්, “ජොනතන්ගේ පුත්‍රයෙක් තව ම සිටියි; ඔහු කොර වූ කෙනෙකැ”යි රජුට කී ය.</span></span> 
     </div> 
     <div class="p"> <span class="verse v3" data-usfm="2SA.9.3"><span class="content"> </span></span><span class="verse v4" data-usfm="2SA.9.4"><span class="label">4</span><span class="content">එවිට, “ඔහු කොතැන දැ”යි රජ ඔහුගෙන් ඇසී ය. ශීබා පිළිතුරු දෙමින්, “ඔහු ලෝ-දෙබාර්හි අම්මියෙල්ගේ පුත් මාකීර්ගේ ගෙදර සිටී ය”යි රජුට කී ය. </span></span><span class="verse v5" data-usfm="2SA.9.5"><span class="label">5</span><span class="content">එවිට දාවිත් රජ පණිවුඩ යවා, ලෝ-දෙබාර්හි අම්මියෙල්ගේ පුත් මාකීර්ගේ ගෙදරින් ඔහු ගෙන්වූයේ ය.</span></span> 
     </div> 
     <div class="p"> <span class="verse v5" data-usfm="2SA.9.5"><span class="content"> </span></span><span class="verse v6" data-usfm="2SA.9.6"><span class="label">6</span><span class="content">සාවුල්ගේ පුත්‍රයා වන ජොනතන්ගේ පුත් මෙපිබොෂෙත් දාවිත් වෙත අවුත් මුණින්තළා වී වැන්දේ ය. දාවිත් ද, “මෙපිබොෂෙත්” කියා ඔහු ඇමතුවේ ය. “ඔබේ මෙහෙකරුවා මෙහි ය”යි ඔහු කී ය.</span></span> 
     </div> 
     <div class="p"> <span class="verse v6" data-usfm="2SA.9.6"><span class="content"> </span></span><span class="verse v7" data-usfm="2SA.9.7"><span class="label">7</span><span class="content">දාවිත් කතා කොට, “බය නොවන්න; සැබෑවට ම ඔබේ පියා වූ ජොනතන් නිසා මම ඔබට කරුණාව පෙන්වා, ඔබේ පියා වූ සාවුල්ගේ ගම් බිම් ඔබට නැවත දෙන්නෙමි. ඔබ නිතර ම මා සමඟ එකට වාඩි වී කෑම කන්නෙහි ය”යි ඔහුට කී ය.</span></span> 
     </div> 
     <div class="p"> <span class="verse v7" data-usfm="2SA.9.7"><span class="content"> </span></span><span class="verse v8" data-usfm="2SA.9.8"><span class="label">8</span><span class="content">ඔහු වැඳ කතා කොට, “මා වැනි බලු කුණකට සැලකීමට ඔබේ මෙහෙකරුවා කවරෙක් දැ”යි ඇසී ය.</span></span> 
     </div> 
     <div class="p"> <span class="verse v8" data-usfm="2SA.9.8"><span class="content"> </span></span><span class="verse v9" data-usfm="2SA.9.9"><span class="label">9</span><span class="content">එවිට රජු සාවුල්ගේ වැඩකාරයා වන ශීබාට හඬගසා, “සාවුල්ටත්, ඔහුගේ මුළු වංශයටත් අයිති ව තිබුණු සියල්ල ඔබේ ස්වාමියාගේ පුත්‍රයාට දෙන්නෙමි. </span></span><span class="verse v10" data-usfm="2SA.9.10"><span class="label">10</span><span class="content">එබැවින් ඔබේ ස්වාමියාගේ පුත්‍රයාට කෑම කන්නට ලැබෙන පිණිස ඔබ සහ ඔබේ පුත්‍රයෝ ද ඔබේ වැඩකාරයෝ ද ඔහු උදෙසා බිම් වගා කොට එහි අස්වැන්න රැස් කරගන්න. එහෙත්, ඔබේ ස්වාමියාගේ පුත් මෙපිබොෂෙත් මාගේ මේසයේ කෑම කනු ඇතැ”යි කීවේ ය. ශීබාට පුත්‍රයෝ පසළො‍ස්දෙනෙක් හා වැඩකාරයෝ විසිදෙනෙක් සිටියහ.</span></span> 
     </div> 
     <div class="p"> <span class="verse v10" data-usfm="2SA.9.10"><span class="content"> </span></span><span class="verse v11" data-usfm="2SA.9.11"><span class="label">11</span><span class="content">එවිට ශීබා කතා කරමින්, “මාගේ ස්වාමීන් වන රජ්ජුරුවන් තමන්ගේ වැඩකරුවාට අණ කරන සියල්ල ලෙස ඔබේ මෙහෙකරුවා කරන්නේ ය”යි රජුට කීවේ ය. මෙපිබොෂෙත් වනාහි රාජ පුත්‍රයන්ගෙන් එක් කෙනෙකු මෙන් රජු සමඟ එකට වාඩි වී කෑම කෑවේ ය. </span></span><span class="verse v12" data-usfm="2SA.9.12"><span class="label">12</span><span class="content">මෙපිබොෂෙත්ට මීකා නම් බාල පුත්‍රයෙක් සිටියේ ය. ශීබාගේ ගෙවැසි සියල්ලෝ මෙපිබොෂෙත්ගේ වැඩකාරයන් ව සිටියහ. </span></span><span class="verse v13" data-usfm="2SA.9.13"><span class="label">13</span><span class="content">මෙලෙස මෙපිබොෂෙත් ජෙරුසලමේ විසී ය. මන්ද, ඔහු රජු සමඟ එකට වාඩි වී නිතර ම කෑම කෑවේ ය. ඔහුගේ දෙපය ම කොර වී තිබිණි.</span></span> 
     </div> 
    </div> 
   </div> 
  </div>
 </body>
</html>