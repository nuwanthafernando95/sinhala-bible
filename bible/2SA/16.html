<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch16" data-usfm="2SA.16">  
     <div class="s1"> <span class="heading"><b>ශීබාගේ හිතවත්කම</b></span> 
     </div> 
     <div class="p"> <span class="content"> </span><span class="verse v1" data-usfm="2SA.16.1"><span class="label">1</span><span class="content"> </span><span class="content">දාවිත් කඳු මුදුනෙන් මඳක් ඔබ්බට ගිය විට, මෙපිබොෂෙත්ගේ වැඩකාරයා වන ශීබා, ඇඳුම් දැමූ කොටළුවන් දෙදෙනෙකු ද උන් පිට පටවන ලද රොටි දෙසියයක් ද වියළි මිදි පල පොකුරු සියයක් ද වෙනත් පලතුරු වලු සියයක් ද මුද්‍රික පාන භාජනයක් ද ඇති ව ඔහුගේ පෙරමඟට ආවේ ය. </span></span><span class="verse v2" data-usfm="2SA.16.2"><span class="label">2</span><span class="content">“මේවා මොනවාට දැ”යි රජ ශීබාගෙන් ඇසී ය. ශීබා ද, “කොටළුවන්, රජ්ජුරුවන්ගේ පවුලේ අයට නැඟී යන පිණිස ය; රොටි හා පලතුරු තරුණයන්ට කන්නටත්, මුද්‍රික පානය පාළුකරයේ දී වෙහෙසෙන්නන්ට බොන්නටත් ය”යි පිළිතුරු දුන්නේ ය.</span></span> 
     </div> 
     <div class="p"> <span class="verse v2" data-usfm="2SA.16.2"><span class="content"> </span></span><span class="verse v3" data-usfm="2SA.16.3"><span class="label">3</span><span class="content"> </span><span class="content">එවිට රජ, “ඔබේ ස්වාමියාගේ පුත්‍රයා කොහේ දැ”යි ඇසුවේ ය. ශීබා පිළිතුරු දෙමින්, “බලන්න, ඔහු ජෙරුසලමේ නැවතී සිටියි; මන්ද, ‘ඉශ්රායෙල් වංශය අද මාගේ පියාගේ රාජ්‍යය මට දෙනු ඇත’ කියා ඔහු කීවේ ය”යි රජුට පිළිතුරු දුන්නේ ය.</span></span> 
     </div> 
     <div class="p"> <span class="verse v3" data-usfm="2SA.16.3"><span class="content"> </span></span><span class="verse v4" data-usfm="2SA.16.4"><span class="label">4</span><span class="content">එවිට රජ, “බලන්න, මෙපිබොෂෙත්ට අයිති සියල්ල ඔබට අයිති වේවා”යි ශීබාට පැවසී ය. ශීබා ද, “මාගේ ස්වාමීන් වන රජතුමනි, මාගේ ගරු බුහුමන් පිළිගත මැනව; ඔබ ඉදිරියෙහි මට කරුණාව ලැබේවා”යි කී ය.</span></span> 
     </div> 
     <div class="s1"> <span class="heading"><b>ෂිමෙයි දාවිත් රජුට සාප කිරීම</b></span> 
     </div> 
     <div class="p"> <span class="verse v4" data-usfm="2SA.16.4"><span class="content"> </span></span><span class="verse v5" data-usfm="2SA.16.5"><span class="label">5</span><span class="content">දාවිත් බහුරීම් නගරයට පැමිණි කල, සාවුල්ගේ කුල පරම්පරාවට අයිති වූ ගේරාගේ පුත් ෂිමෙයි නම් මිනිසෙක් එතැනින් පිටත් වී, දෙස් කිය කියා යමින්, </span></span><span class="verse v6" data-usfm="2SA.16.6"><span class="label">6</span><span class="content">දාවිත්ටත්, දාවිත් රජුගේ සියලු සේවකයන්ටත් ගල් ගැසී ය. සියලු සෙනඟ ද සියලු බලවන්තයෝ ද දාවිත්ගේ දකුණු පසෙහි ද වම් පසෙහි ද සිටියෝ ය. </span></span><span class="verse v7" data-usfm="2SA.16.7"><span class="label">7</span><span class="content">ෂිමෙයි දෙස් තබමින්, “මිනීමරුව, දුර්ජනය, පලා යව, පලා යව. </span></span><span class="verse v8" data-usfm="2SA.16.8"><span class="label">8</span><span class="content">සාවුල් වෙනුවට රජ වූ ඔබ පිට, සමිඳාණන් වහන්සේ සාවුල්ගේ පවුලේ සියල්ලන්ගේ ලේ වැගිරීමේ දුර්විපාකය පමුණුවා, ඔබේ පුත් අබ්සලොම්ට රජකම භාර දුන් සේක. ඔන්න, ඔබ විපත්තියට අසු වී සිටින්නෙහි ය. මන්ද, ඔබ මිනීමරුවෙක් ය”යි රජුට කී ය.</span></span> 
     </div> 
     <div class="p"> <span class="verse v8" data-usfm="2SA.16.8"><span class="content"> </span></span><span class="verse v9" data-usfm="2SA.16.9"><span class="label">9</span><span class="content">එවිට ශෙරුයාගේ පුත් අබිෂයි කතා කොට, “මෙවැනි බලු කුණක්, මාගේ ස්වාමීන් වන රජ්ජුරුවන්ට දෙස් කියන්නේ මන් ද? ගොස් ඔහුගේ හිස ගසා දමන්නට මට අවසර ලැබේවා”යි කී ය.</span></span> 
     </div> 
     <div class="p"> <span class="verse v9" data-usfm="2SA.16.9"><span class="content"> </span></span><span class="verse v10" data-usfm="2SA.16.10"><span class="label">10</span><span class="content">රජ ද පිළිතුරු දෙමින්, “ශෙරුයාගේ පුත්‍රයෙනි, මෙය මට වත්, ඔබට වත් අයිති වැඩක් නො‍වේ. ඔහු දෙස් කීවා වේ! ‘දාවිත්ට දෙස් කියාපන්නැ’යි ඔහුට කීවේ සමිඳාණන් වහන්සේ නම්, ‘ඔබ මෙසේ කෙළේ මන්දැ’යි කියන්නට පුළුවන් කවරෙකුට දැ”යි ඇසී ය. </span></span><span class="verse v11" data-usfm="2SA.16.11"><span class="label">11</span><span class="content">තවද, දාවිත් රජ අබිෂයිටත්, තමාගේ සියලු සේවකයන්ටත් කතා කොට, “බලන්න, මට දාව උපන් මාගේ ම පුත්‍රයා මා නසන්නට සොයන්නේ නම්, ඊට කොපමණ වැඩියෙන් මේ බෙන්ජමින් ජාතිකයාට දැන් එසේ කරන්නට බැරි ද? ඔහු නිකම් සිටියා වේ, දෙස් කීවා වේ; මන්ද, එලෙස කරන්නට සමිඳාණන් වහන්සේ වදාළ සේක. </span></span><span class="verse v12" data-usfm="2SA.16.12"><span class="label">12</span><span class="content">සමහර විට මට කරන ලද අයුක්තිය දෙස සමිඳාණන් වහන්සේ බලා, අද දවසේ ඔහුගේ දෙස් කීම වෙනුවට මට යහපත කරනු ඇතැ”යි කී ය. </span></span><span class="verse v13" data-usfm="2SA.16.13"><span class="label">13</span><span class="content">මෙසේ දාවිත් හා ඔහුගේ මිනිසුන් මාර්ගයේ යද්දී, ෂිමෙයි ඔහුට ඉදිරිපිටින් කන්දේ පැත්තකින් යනුයේ, දෙස් කියමින් ද ඔහුට ගල් ගසමින් ද පස් විසි කරමින් ද ගියේ ය. </span></span><span class="verse v14" data-usfm="2SA.16.14"><span class="label">14</span><span class="content">රජ ද තමා ළඟ සිටි සියලු සෙනඟ ද වෙහෙස ව ජොර්දාන් ගඟ ළඟට අවුත් එහි විඩා සංසිඳුවා ගත්තෝ ය.</span></span> 
     </div> 
     <div class="s1"> <span class="heading"><b>අහිතොපෙල් අබ්සලොම්ට අවවාද කිරීම</b></span> 
     </div> 
     <div class="p"> <span class="verse v14" data-usfm="2SA.16.14"><span class="content"> </span></span><span class="verse v15" data-usfm="2SA.16.15"><span class="label">15</span><span class="content">අබ්සලොම් ද ඉශ්රායෙල් ජාතික සියලු සෙනඟ ද ඔහු සමඟ අහිතොපෙල් ද ජෙරුසලමට ආවෝ ය. </span></span><span class="verse v16" data-usfm="2SA.16.16"><span class="label">16</span><span class="content">තවද, දාවිත්ගේ මිතුරා වන අර්කීය ජාතික හූෂයි අබ්සලොම් ළඟට පැමිණි විට, “රජු සැරදේ වා!, සැරදේ වා!”යි කීවේ ය.</span></span> 
     </div> 
     <div class="p"> <span class="verse v16" data-usfm="2SA.16.16"><span class="content"> </span></span><span class="verse v17" data-usfm="2SA.16.17"><span class="label">17</span><span class="content">අබ්සලොම් ද, “ඔබේ මිතුරා කෙරෙහි ඇති ඔබේ කරුණාව කුමක් ද? ඔබේ මිතුරා සමඟ නො‍ගියේ මන්දැ”යි හූෂයිගෙන් ඇසී ය.</span></span> 
     </div> 
     <div class="p"> <span class="verse v17" data-usfm="2SA.16.17"><span class="content"> </span></span><span class="verse v18" data-usfm="2SA.16.18"><span class="label">18</span><span class="content">හූෂයි ද, “එසේ නො‍වේ; සමිඳාණන් වහන්සේ ද මේ සෙනඟ ද සියලු ඉශ්රායෙල් මනුෂ්‍යයන් ද විසින් තෝරාගන්නා ලද තැනැත්තාට එකතු ව මම ඔහු සමඟ සිටිමි. </span></span><span class="verse v19" data-usfm="2SA.16.19"><span class="label">19</span><span class="content">ඇරත්, මා සේවය කළ යුත්තේ කවරෙකුට ද? ඔහුගේ පුත්‍රයාට නො‍වේ ද? මම ඔබගේ පියාණන් ඉදිරියෙහි සේවය කළ පරිදි, ඔබට සේවය කරන්නෙමි”යි අබ්සලොම්ට කීවේ ය.</span></span> 
     </div> 
     <div class="p"> <span class="verse v19" data-usfm="2SA.16.19"><span class="content"> </span></span><span class="verse v20" data-usfm="2SA.16.20"><span class="label">20</span><span class="content">එවිට අබ්සලොම් අහිතොපෙල්ට කතා කොට, “අප කුමක් කටයුතු දැ යි සම්මන්ත්‍රණය කොට කියන්නැ”යි කීවේ ය.</span></span> 
     </div> 
     <div class="p"> <span class="verse v20" data-usfm="2SA.16.20"><span class="content"> </span></span><span class="verse v21" data-usfm="2SA.16.21"><span class="label">21</span><span class="content">අහිතොපෙල් අබ්සලොම්ට පිළිතුරු දෙමින්, “ඔබේ පියාණන්ගේ ගෙදර ප්‍රවේසම් කරන පිණිස සිටුවා ගිය ඔහුගේ උපභාර්යාවන් වෙත පිවිසෙන්න; එවිට සියලු ඉශ්රායෙල්වරු ඔබේ පියාණන්ට ඔබ පිළිකුලක් ව සිටින බව අසන්නෝ ය. එකල්හි ඔබ සමඟ සිටින සියල්ලෝ ශක්තිසම්පන්න වන්නෝ ය”යි කී ය. </span></span><span class="verse v22" data-usfm="2SA.16.22"><span class="label">22</span><span class="content">මෙසේ ඔව්හු ගෙය උඩ අබ්සලොම්ට කූඩාරමක් සෑදුවෝ ය. අබ්සලොම් ද සියලු ඉශ්රායෙල්වරුන් ඉදිරියෙහි තමාගේ පියාගේ උපභාර්යාවන් වෙත පිවිසුණේ ය.</span></span> 
     </div> 
     <div class="p"> <span class="verse v22" data-usfm="2SA.16.22"><span class="content"> </span></span><span class="verse v23" data-usfm="2SA.16.23"><span class="label">23</span><span class="content">ඒ කාලයේ දී මිනිසකු දෙවියන් වහන්සේගේ පණිවුඩය සොයන ලෙස, ඔව්හු අහිතොපෙල්ගේ අවවාදය සෙව්වෝ ය. අහිතොපෙල්ගේ අවවාදය දාවිත් හා අබ්සලොම් සැලකුවේ එයාකාරයෙන් ය.</span></span> 
     </div> 
    </div> 
   </div> 
  </div>
 </body>
</html>