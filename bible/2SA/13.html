<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch13" data-usfm="2SA.13">  
     <div class="s1"> <span class="heading"><b>අම්නො‍න් සහ තාමාර්</b></span> 
     </div> 
     <div class="p"> <span class="content"> </span><span class="verse v1" data-usfm="2SA.13.1"><span class="label">1</span><span class="content">ඉන්පසු මෙසේ සිදු විය. දාවිත්ගේ පුත් අබ්සලොම්ට තාමාර් නම් රුවැති සහෝදරියක් සිටියා ය. දාවිත්ගේ පුත් අම්නො‍න් ඈට ප්‍රේම කෙළේ ය. </span></span><span class="verse v2" data-usfm="2SA.13.2"><span class="label">2</span><span class="content">අම්නො‍න් තමාගේ සහෝදරී වූ තාමාර්ට ප්‍රේම කළ නිසා අසනීප වන තරම් සිත් වේදනාවෙන් සිටී ය. ඈ කන්‍යාවක වන බැවින් ඈට කිසිවක් කිරීම දුෂ්කර බව අම්නො‍න්ට පෙනුණේ ය. </span></span><span class="verse v3" data-usfm="2SA.13.3"><span class="label">3</span><span class="content">දාවිත්ගේ සහෝදරයා වන ෂිමෙයාගේ පුත් ජොනාදාබ් නම් මිත්‍රයෙක් අම්නො‍න්ට සිටියේ ය. ජොනාදාබ් උපායේ ඉතා දක්ෂ මිනිසෙකි. </span></span><span class="verse v4" data-usfm="2SA.13.4"><span class="label">4</span><span class="content">ඔහු අම්නො‍න්ට කතා කොට, “රාජ පුත්‍රය, ඔබ දවසින් දවස මෙසේ කෘශවන්නේ මන් ද? මට කියන්නේ නැද්දැ”යි ඇසී ය. එවිට අම්නො‍න්, “මාගේ සහෝදර අබ්සලොම්ගේ සහෝදරිය වන තාමාර්ට මම ආලය කරමි”යි ඔහුට කී ය.</span></span> 
     </div> 
     <div class="p"> <span class="verse v4" data-usfm="2SA.13.4"><span class="content"> </span></span><span class="verse v5" data-usfm="2SA.13.5"><span class="label">5</span><span class="content">ජොනාදාබ් ද පිළිතුරු දෙමින්, “ඔබ ලෙඩින් සිටින්නා සේ ඔබේ යහනේ වැතිර සිට, ඔබේ පියාණන් ඔබ බලන්නට ආ කල, ඔහුට කතා කොට, ‘මාගේ සහෝදරී වන තාමාර් මා වෙත අවුත් මට කෑම දෙන්නටත්, මට පෙනෙන ලෙස කෑම පිළියෙළ කරන්නටත්, ඇගේ අතින් එය කන්නටත් අවසර දුන මැනවැ’යි ඔහුට කියන්නැ”යි කීවේ ය. </span></span><span class="verse v6" data-usfm="2SA.13.6"><span class="label">6</span><span class="content">මෙසේ අම්නො‍න් ලෙඩින් සිටින්නා සේ වැතිර සිටියේ ය. රජු අම්නො‍න් බලන්නට ආ කල, “මාගේ සහෝදරී වන තාමාර්ගේ අතින් ම මට කන්නට පුළුවන් වන පිණිස ඈ අවුත් මා ඇස් ඉදිරියේ ම රොටි දෙකක් සාදන්නට ඈට අවසර දුන මැනවැ”යි කී ය.</span></span> 
     </div> 
     <div class="p"> <span class="verse v6" data-usfm="2SA.13.6"><span class="content"> </span></span><span class="verse v7" data-usfm="2SA.13.7"><span class="label">7</span><span class="content">එවිට දාවිත් පණිවුඩයක් යවමින්, “ඔබේ සහෝදර අම්නො‍න්ගේ නිවෙසට ගොස්, ඔහුට කෑම සාදා දෙන්නැ”යි ගෙදර සිටි තාමාර්ට කියා යැවී ය. </span></span><span class="verse v8" data-usfm="2SA.13.8"><span class="label">8</span><span class="content">එවිට තාමාර් තමාගේ සහෝදර අම්නො‍න්ගේ ගෙට ගියා ය. ඔහු නිදා සිටියේ ය. ඈ පිටි රැගෙන අනා, ඔහුගේ ඇස් ඉදිරියෙහි දී රොටි සාදා, පුළුස්සා, </span></span><span class="verse v9" data-usfm="2SA.13.9"><span class="label">9</span><span class="content">ඇතිලිය ගෙනවුත් ඔහු ඉදිරියෙහි ඒවා බෙදා දුන්නා ය. එහෙත්, ඔහු කන්නට අකමැති විය. අම්නො‍න්, “හැම දෙනා ම මා වෙතින් පිටතට යන්නැ”යි කී ය. එවිට සියලු දෙනා ම ඔහු වෙතින් පිටතට ගියහ. </span></span><span class="verse v10" data-usfm="2SA.13.10"><span class="label">10</span><span class="content">අම්නො‍න් කතා කරමින්, “මා ඔබේ අතින් කන පිණිස, කෑම ඇතුළු ගෙට ගෙනෙන්නැ”යි තාමාර්ට කීවේ ය. තාමාර් ඈ සෑදූ රොටි ගෙන ඇතුල් ගෙයි සිටි ඇගේ සහෝදර අම්නො‍න් ළඟට ගෙන ගියා ය. </span></span><span class="verse v11" data-usfm="2SA.13.11"><span class="label">11</span><span class="content">ඒවා ඔහුට කවන්නට ළඟට ගෙන ගිය විට ඔහු ඈ අල්ලා, “මාගේ සහෝදරිය, ඇවිත් මා සමඟ සයනය කරන්නැ”යි ඈට කී ය.</span></span> 
     </div> 
     <div class="p"> <span class="verse v11" data-usfm="2SA.13.11"><span class="content"> </span></span><span class="verse v12" data-usfm="2SA.13.12"><span class="label">12</span><span class="content">එවිට ඈ කතා කොට, “මාගේ සහෝදරය, එසේ නො‍වේවා. මට අවනම්බු නො‍කරන්න; ඉශ්රායෙල්හි එබඳු දෙයක් කරන්නට යුතු නැත; මේ නින්දිතකම නො‍කරන්න; </span></span><span class="verse v13" data-usfm="2SA.13.13"><span class="label">13</span><span class="content">එසේ කළො‍ත්, මා මාගේ නින්දාව සඟවාගන්නේ කෙසේ ද? ඔබත් ඉශ්රායෙල්හි නින්දිතයන්ගෙන් එක් කෙනෙකු මෙන් වන්නෙහි ය. ඒ නිසා රජ්ජුරුවන්ට කතා කරන්න; ඔහු මා ඔබට නො‍ දී සිටින්නේ නැතැ”යි කීවා ය. </span></span><span class="verse v14" data-usfm="2SA.13.14"><span class="label">14</span><span class="content">එහෙත්, ඔහු ඇගේ කීමට සවන් නො‍ දී, ඈට වඩා ශක්තිමත් බැවින් බලහත්කාරකමින් ඈ දූෂණය කළේ ය.</span></span> 
     </div> 
     <div class="p"> <span class="verse v14" data-usfm="2SA.13.14"><span class="content"> </span></span><span class="verse v15" data-usfm="2SA.13.15"><span class="label">15</span><span class="content">එවිට අම්නො‍න් ඈට බොහෝ සේ වෛර කෙළේ ය. ඔහුට ඇති වූ ඒ වෛරය කලින් ඔහු ඈට තිබුණ ආලයට වඩා බලවත් විය. “නැඟිට පලයන්නැ”යි අම්නො‍න් ඈට කී ය.</span></span> 
     </div> 
     <div class="p"> <span class="verse v15" data-usfm="2SA.13.15"><span class="content"> </span></span><span class="verse v16" data-usfm="2SA.13.16"><span class="label">16</span><span class="content">ඈ කතා කොට, “එසේ නො‍කරන්න; මා යන්නට හැරීම ඔබ මට කළ අනික් නපුරට වඩා මහත් ය”යි කීවා ය. එහෙත්, ඔහු ඈට සවන් නො‍ දී, </span></span><span class="verse v17" data-usfm="2SA.13.17"><span class="label">17</span><span class="content">තමාට සේවය කළ වැඩකාරයාට අඬගසා, “මේ ස්ත්‍රිය මා වෙතින් පිටතට හැර, දොර අගුල ලාපන්නැ”යි කී ය. </span></span><span class="verse v18" data-usfm="2SA.13.18"><span class="label">18</span><span class="content">ඈ අත් දිග ඇඳුමක් ඇඳ සිටියා ය. රජුගේ කන්‍යා දූවරුන් එබඳු ඇඳුම් ඇඳීම සිරිතකි. ඔහුගේ වැඩකාරයා ඈ පිටතට ඇර, දොර අගුල් දැමුවේ ය. </span></span><span class="verse v19" data-usfm="2SA.13.19"><span class="label">19</span><span class="content">එවිට තාමාර් තමාගේ හිසේ අළු දමාගෙන, ඇඳ සිටි දිග අත් ඇති ඇඳුම ඉරාගෙන, හිසේ අත තබාගෙන කෑගසමින් ගියා ය.</span></span> 
     </div> 
     <div class="p"> <span class="verse v19" data-usfm="2SA.13.19"><span class="content"> </span></span><span class="verse v20" data-usfm="2SA.13.20"><span class="label">20</span><span class="content">ඇගේ සහෝදර අබ්සලොම් ඈට කතා කොට, “ඔබේ සහෝදර අම්නො‍න් ඔබ සමඟ සිටියේ ද? ඉතින් මාගේ සහෝදරිය, නිශ්ශබ්ද ව සිටින්න. ඔහු ඔබේ සහෝදරයා ය. මේ කාරණය සිතට නො‍ගන්නැ”යි ඈට කීවේ ය. තාමාර් ඇගේ සහෝදර අබ්සලොම්ගේ ගෙදර අසරණ භාවයෙන් විසුවා ය.</span></span> 
     </div> 
     <div class="p"> <span class="verse v20" data-usfm="2SA.13.20"><span class="content"> </span></span><span class="verse v21" data-usfm="2SA.13.21"><span class="label">21</span><span class="content">දාවිත් මේ සියලු දේ අසා ඉතා උදහස් විය. </span></span><span class="verse v22" data-usfm="2SA.13.22"><span class="label">22</span><span class="content">එහෙත්, අබ්සලොම් අම්නො‍න්ට විරුද්ධ ව ගුණ වත්, අගුණ වත් නො‍කීවේ ය. එසේ නො‍කීවේ, තමාගේ සහෝදරී වන තාමාර්ට අම්නො‍න් අවනම්බු කළ නිසා අබ්සලොම් ඔහුට වෛර බැන්ද බැවිනි.</span></span> 
     </div> 
     <div class="s1"> <span class="heading"><b>අම්නො‍න්ගේ මරණය</b></span> 
     </div> 
     <div class="p"> <span class="verse v22" data-usfm="2SA.13.22"><span class="content"> </span></span><span class="verse v23" data-usfm="2SA.13.23"><span class="label">23</span><span class="content">මීට දෑවුරුද්දකට පසු, එප්‍රායිම්ට නුදුරු වූ බාල්-හාශොර්හි අබ්සලොම්ට බැටළු ලොම් කපන්නෝ වූ හ. අබ්සලොම් රජුගේ සියලු පුත්‍රයන් කැඳෙව්වේ ය. </span></span><span class="verse v24" data-usfm="2SA.13.24"><span class="label">24</span><span class="content">ඔහු රජු වෙත අවුත් කතා කොට, “ඔබේ මෙහෙකරුවාට බැටළු ලොම් කපන්නෝ සිටිති; ඉතින් රජු ද තමන්ගේ සේවකයන් ද ඔබේ මෙහෙකරුවා සමඟ අව මැනවැ”යි කී ය.</span></span> 
     </div> 
     <div class="p"> <span class="verse v24" data-usfm="2SA.13.24"><span class="content"> </span></span><span class="verse v25" data-usfm="2SA.13.25"><span class="label">25</span><span class="content">රජ ද පිළිතුරු දෙමින්, “නැත, මාගේ පුත්‍රය, අපි සියල්ලෝ ම නො‍එන්නෙමු; ආවොත් ඔබට බරක් වනු ඇතැ”යි අබ්සලොම්ට කී ය. අබ්සලොම් පෙරැත්ත කළ නමුත්, රජ යන්නට කැමැති නො‍වී, ඔහුට ආශීර්වාද කොට පිටත් කර හැරියේ ය.</span></span> 
     </div> 
     <div class="p"> <span class="verse v25" data-usfm="2SA.13.25"><span class="content"> </span></span><span class="verse v26" data-usfm="2SA.13.26"><span class="label">26</span><span class="content">එකල අබ්සලොම්, “එසේ නම්, මාගේ සහෝදර අම්නො‍න්ට අප සමඟ යන්නට අවසර ලැබේවා”යි කී ය. “ඔහු ඔබ සමඟ යන්නේ කුමට දැ”යි රජු ඇසී ය. </span></span><span class="verse v27" data-usfm="2SA.13.27"><span class="label">27</span><span class="content">එහෙත්, අබ්සලොම් ඔහුට පෙරැත්ත කෙළෙන්, අම්නො‍න්ට ද රජුගේ සියලු පුත්‍රයන්ට ද ඔහු සමඟ යන්නට ඉඩ දුන්නේ ය.</span></span> 
     </div> 
     <div class="p"> <span class="verse v27" data-usfm="2SA.13.27"><span class="content"> </span></span><span class="verse v28" data-usfm="2SA.13.28"><span class="label">28</span><span class="content">අබ්සලොම් තමාගේ වැඩකාරයන්ට අණ කරමින්, “අම්නො‍න් මුද්‍රික පානය බී විනෝද සිතින් සිටින කල, ‘අම්නො‍න්ට පහර දෙන්නැ’යි මා ඔබට කී විට, ඔහු මරාදමන්න; බිය නොවන්න; ඔබට අණ කරන්නේ මම නො‍වෙම් ද? ධෛර්යවත් ව ද බලසම්පන්න ව ද සිටින්නැ”යි කී ය. </span></span><span class="verse v29" data-usfm="2SA.13.29"><span class="label">29</span><span class="content">අබ්සලොම්ගේ වැඩකාරයෝ අබ්සලොම් අණ කළ ලෙස අම්නො‍න්ට කළහ. එවිට රජුගේ සියලු පුත්‍රයෝ නැඟිට තම තමන්ගේ අශ්වතරයන් පිට නැඟී පලා ගියහ.</span></span> 
     </div> 
     <div class="p"> <span class="verse v29" data-usfm="2SA.13.29"><span class="content"> </span></span><span class="verse v30" data-usfm="2SA.13.30"><span class="label">30</span><span class="content">ඔවුන් මාර්ගයේ යද්දී, “රජුගේ සියලු පුත්‍රයෝ අබ්සලොම් විසින් මරන ලද්දේ ය; එක් කෙනෙක් වත් ඉතුරු වී නැතැ”යි දාවිත්ට සැළ විය. </span></span><span class="verse v31" data-usfm="2SA.13.31"><span class="label">31</span><span class="content">එවිට රජ නැඟිට සොවින් තමාගේ වස්ත්‍ර ඉරාගෙන, බිම වැතුරුණේ ය; ඔහුගේ සියලු සේවකයෝ ද තමන්ගේ වස්ත්‍ර ඉරාගෙන ළඟ සිටියහ. </span></span><span class="verse v32" data-usfm="2SA.13.32"><span class="label">32</span><span class="content">දාවිත්ගේ සහෝදරයා වන ෂිමෙයාගේ පුත් ජොනාදාබ් කතා කොට, “රජුගේ පුත්‍රයන් වන ඒ තරුණයන් සියල්ලන් ම ඔව්හු මැරුවෝ යයි මාගේ ස්වාමියා නො‍සිතා වා; මැරුණේ අම්නො‍න් පමණයි. මන්ද, අබ්සලොම්ගේ සහෝදරී වන තාමාර් අම්නො‍න් විසින් කෙලෙසුණු දා පටන්, අබ්සලොම් එසේ කිරීමට අධිෂ්ඨාන කරගෙන සිටියේ ය. </span></span><span class="verse v33" data-usfm="2SA.13.33"><span class="label">33</span><span class="content">ඒ නිසා සියලු රාජ කුමාරයෝ මළෝ යයි මාගේ ස්වාමීන් වන රජ්ජුරුවන් සිතට නො‍ගත මැනව. මැරුණේ අම්නො‍න් පමණකි”යි කීවේ ය.</span></span> 
     </div> 
     <div class="p"> <span class="verse v33" data-usfm="2SA.13.33"><span class="content"> </span></span><span class="verse v34" data-usfm="2SA.13.34"><span class="label">34</span><span class="content">අබ්සලොම් පලා ගියේ ය. රැකවලේ සිටි තරුණයා හිස ඔසවා බැලූ විට, විශාල සෙනඟක් කන්දේ පැත්තකින් හොරානායිම් මාර්ගයේ එනවා දුටුවේ ය. </span></span><span class="verse v35" data-usfm="2SA.13.35"><span class="label">35</span><span class="content">ජොනාදාබ් රජුට කතා කොට, “අන්න, රාජ කුමාරයෝ එති. ඔබේ මෙහෙකරුවා කී ලෙස ම සිද්ධ වී තිබේ ය”යි කීවේ ය. </span></span><span class="verse v36" data-usfm="2SA.13.36"><span class="label">36</span><span class="content">තවද, ඔහු කතා කර නිම වූ කෙණෙහි ම රාජ කුමාරයෝ අවුත් ශබ්ද නඟා ඇඬූ හ. රජ ද ඔහුගේ සියලු සේවකයෝ ද ශබ්ද නඟා ඇඬූ හ.</span></span> 
     </div> 
     <div class="p"> <span class="verse v36" data-usfm="2SA.13.36"><span class="content"> </span></span><span class="verse v37" data-usfm="2SA.13.37"><span class="label">37</span><span class="content"> </span><span class="content">අබ්සලොම් ගෙෂූර්හි රජ වූ අම්මිහුද්ගේ පුත් තල්මයි වෙත පලා ගියේ ය. දාවිත් තමාගේ පුත්‍රයා ගැන හැම දින ම බොහෝ කාලයක් තුළ වැලපිණි. </span></span><span class="verse v38" data-usfm="2SA.13.38"><span class="label">38</span><span class="content">මෙසේ අබ්සලොම් ගෙෂූර්ට පලා ගොස් එහි තුන් අවුරුද්දක් සිටියේ ය. </span></span><span class="verse v39" data-usfm="2SA.13.39"><span class="label">39</span><span class="content">අම්නො‍න්ගේ මරණයෙන් පසු දාවිත් සැනසීමට පත් ව සිටි බැවින්, අබ්සලොම් කෙරෙහි ඔහුගේ සිත ඇදී ගියේ ය.</span></span> 
     </div> 
    </div> 
   </div> 
  </div>
 </body>
</html>