<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch2" data-usfm="2SA.2">  
     <div class="s1"> <span class="heading"><b>දාවිත් ජුදාහි රජ වීම</b></span> 
     </div> 
     <div class="p"> <span class="content"> </span><span class="verse v1" data-usfm="2SA.2.1"><span class="label">1</span><span class="content">ඉන්පසු දාවිත්, “මා ජුදාහි නගරයකට යන්නට දැ”යි සමිඳාණන් වහන්සේගෙන් විමසුවේ ය. “යන්නැ”යි සමිඳාණන් වහන්සේ වදාළ සේක. “මා කොයි නගරයට යන්නට දැ”යි දාවිත් ඇසුවේ ය. “හෙබ්‍රොන් නගරයට ය”යි උන් වහන්සේ වදාළ සේක. </span></span><span class="verse v2" data-usfm="2SA.2.2"><span class="label">2</span><span class="content">එවිට දාවිත් ද ඔහුගේ භාර්යාවන් දෙදෙනා වන ජෙශ්‍රෙයෙලීය අහිනොවම් ද කර්මෙලීය නාබල්ගේ බිරිඳ ව සිටි අබිගායිල් ද එහි ගියහ. </span></span><span class="verse v3" data-usfm="2SA.2.3"><span class="label">3</span><span class="content">දාවිත් තමා සමඟ සිටි තමාගේ මිනිසුන් ඔවුන් එකිනෙකාගේ ගෙයි වැසියන් සමඟ කැඳවාගෙන ආයේ ය. ඔව්හු හෙබ්‍රොන් නගරවල වාසය කළහ. </span></span><span class="verse v4" data-usfm="2SA.2.4"><span class="label">4</span><span class="content">තවද, ජුදාහි සෙනඟ අවුත් එහි දී දාවිත් ජුදා වංශයේ රජු වශයෙන් අභිෂේක කළහ.</span></span> 
     </div> 
     <div class="p"> <span class="verse v4" data-usfm="2SA.2.4"><span class="content">“සාවුල් තැන්පත් කරනු ලැබුවේ ජාබෙෂ්-ගිලියද් මිනිසුන් විසින් ය”යි දාවිත්ට දන්වන ලද්දේ ය. </span></span><span class="verse v5" data-usfm="2SA.2.5"><span class="label">5</span><span class="content">දාවිත් ජාබෙෂ්-ගිලියද් මිනිසුන් වෙත පණිවුඩයක් යවමින් මෙසේ කීවේ ය: “ඔබේ ස්වාමියා වූ සාවුල්ට ඔබ පක්ෂපාත ව සිට ඔහු තැන්පත් කළ බැවින් සමිඳාණන් වහන්සේගෙන් ඔබට ආශීර්වාද ලැබේ වා! </span></span><span class="verse v6" data-usfm="2SA.2.6"><span class="label">6</span><span class="content">දැන් සමිඳාණන් වහන්සේ ඔබට කරුණාවත්, විශ්වාසවන්තකමත් පෙන්වන සේක් වා! ඔබ මේ දේ කළ නිසා මමත් එසේ ම ඔබට යහපත කරන්නෙමි. </span></span><span class="verse v7" data-usfm="2SA.2.7"><span class="label">7</span><span class="content">එබැවින් ඔබේ අත් බලවත් වේ වා! වික්‍රමාන්විත ව සිටින්න. මන්ද, ඔබේ ස්වාමි වූ සාවුල් මිය ගිය නමුත්, ජුදා වංශය කෙරෙහි රජු වශයෙන් ඔව්හු මා අභිෂේක කළහ.”</span></span> 
     </div> 
     <div class="p"> <span class="verse v7" data-usfm="2SA.2.7"><span class="content"> </span></span><span class="verse v8" data-usfm="2SA.2.8"><span class="label">8</span><span class="content">තවද, නේර්ගේ පුත්, සාවුල්ගේ සේනාපති වූ අබ්නේර් සාවුල්ගේ පුත් ඊෂ්-බොෂෙත් කැඳවාගෙන මහනයිම්ට ගොස්, </span></span><span class="verse v9" data-usfm="2SA.2.9"><span class="label">9</span><span class="content">ගිලියද්වරුන්, අෂූර්වරුන්, ජෙශ්‍රෙයෙල්වරුන්, එප්‍රායිම්වරුන්, බෙන්ජමින්වරුන් සහ සියලු ඉශ්රායෙල්වරුන් කෙරෙහි ඔහු රජකමට පත් කෙළේ ය. </span></span><span class="verse v10" data-usfm="2SA.2.10"><span class="label">10</span><span class="content">සාවුල්ගේ පුත් ඊෂ්-බොෂෙත් ඉශ්රායෙල්හි රජකම් කරන්නට පටන් ගන්න කල ඔහු අවුරුදු සතළිසක් වයස් ව සිටියේ ය. ඔහු දෑවුරුද්දක් රජකම් කෙළේ ය. එහෙත්, ජුදා වංශය පමණක් දාවිත්ට පක්ෂපාත වුණේ ය. </span></span><span class="verse v11" data-usfm="2SA.2.11"><span class="label">11</span><span class="content">දාවිත් හෙබ්‍රොන්හි ජුදා වංශයට රජ ව සිටි කාලය සත් අවුරුදු හය මාසයක් ය.</span></span> 
     </div> 
     <div class="s1"> <span class="heading"><b>ඉශ්රායෙල් හා ජුදා අතරේ යුද්ධය</b></span> 
     </div> 
     <div class="p"> <span class="verse v11" data-usfm="2SA.2.11"><span class="content"> </span></span><span class="verse v12" data-usfm="2SA.2.12"><span class="label">12</span><span class="content">නේර්ගේ පුත් අබ්නේර් ද සාවුල්ගේ පුත් ඊෂ්-බොෂෙත්ගේ සේවකයෝ ද මහනයිම් සිට පිටත් ව ගිබියොන් නගරයට ගියහ. </span></span><span class="verse v13" data-usfm="2SA.2.13"><span class="label">13</span><span class="content">ශෙරුයාගේ පුත් ජෝවාබ් ද දාවිත්ගේ සේවකයෝ ද පිටත් ව ගොස් ගිබියොන් පොකුණ ළඟ දී මුණගැසී, එක පක්ෂයක් පොකුණේ එක පැත්තක ද අනෙක් පක්ෂය පොකුණේ අනෙක් පැත්තේ ද නැවතුණාහ. </span></span><span class="verse v14" data-usfm="2SA.2.14"><span class="label">14</span><span class="content">“තරුණයෝ නැඟිට අප ඉදිරියෙහි ක්‍රීඩා කරත් වා”යි අබ්නේර් ජෝවාබ්ට කී ය. ජෝවාබ් ද, “ඔව්හු එසේ කරත් වා”යි කීවේ ය.</span></span> 
     </div> 
     <div class="p"> <span class="verse v14" data-usfm="2SA.2.14"><span class="content"> </span></span><span class="verse v15" data-usfm="2SA.2.15"><span class="label">15</span><span class="content">එවිට සාවුල්ගේ පුත් ඊෂ්-බොෂෙත්ට අයිති බෙන්ජමින්වරුන්ගෙන් ගණන් වශයෙන් දොළො‍ස් දෙනෙක් ද දාවිත්ගේ සේවකයන්ගෙන් දොළො‍ස් දෙනෙක් ද නැඟිට ගියහ. </span></span><span class="verse v16" data-usfm="2SA.2.16"><span class="label">16</span><span class="content">එවිට ඔව්හු එකිනෙකා තම තමාගේ විරුද්ධකාරයාගේ හිස අල්ලා, කඩුවෙන් ළපැත්තට ඇන එකට වැටුණෝ ය. එබැවින් ගිබියොන් ළඟ තිබෙන ඒ ස්ථානයට මුවහත් පිහියා කෙත යන අර්ථය ඇති හෙල්කත්-හශ්ශුරීම් යන නම තබන ලද්දේ ය.</span></span> 
     </div> 
     <div class="p"> <span class="verse v16" data-usfm="2SA.2.16"><span class="content"> </span></span><span class="verse v17" data-usfm="2SA.2.17"><span class="label">17</span><span class="content">ඒ දවසේ දී බලවත් සටනක් ඇති විය. අබ්නේර් ද ඉශ්රායෙල් සෙනඟ ද දාවිත්ගේ සේවකයන්ට පැරදුණෝ ය. </span></span><span class="verse v18" data-usfm="2SA.2.18"><span class="label">18</span><span class="content">ශෙරුයාගේ පුත්‍රයන් තිදෙනා වන ජෝවාබ්, අබිෂයි සහ අසාහෙල් එහි සිටියහ. අසාහෙල්ට වනයේ මුවෙකුට මෙන් වේගයෙන් දිවීමේ ශූරතාව තිබුණේ ය. </span></span><span class="verse v19" data-usfm="2SA.2.19"><span class="label">19</span><span class="content">අසාහෙල්, අබ්නේර් ලුහුබැඳ යනුයේ, දකුණට වත්, වමට වත් නො‍හැරී අබ්නේර් පස්සේ ගියේ ය. </span></span><span class="verse v20" data-usfm="2SA.2.20"><span class="label">20</span><span class="content">එවිට අබ්නේර් පස්සට හැරී, “ඔබ අසාහෙල් දැ”යි ඇසී ය. “එසේ ය”යි ඔහු කී ය.</span></span> 
     </div> 
     <div class="p"> <span class="verse v20" data-usfm="2SA.2.20"><span class="content"> </span></span><span class="verse v21" data-usfm="2SA.2.21"><span class="label">21</span><span class="content">අබ්නේර්, “ඔබ දකුණට හෝ වමට හෝ හැරී, තරුණයන්ගෙන් එක් කෙනෙකු අල්ලාගෙන, ඔහුගේ ආයුධ පැහැරගන්නැ”යි ඔහුට කී ය. එහෙත්, අසාහෙල් ඔහු වෙතින් අහක් ව යන්නට කැමැති නො‍ වී ය. </span></span><span class="verse v22" data-usfm="2SA.2.22"><span class="label">22</span><span class="content">නැවතත් අබ්නේර්, “මා වෙතින් අහක් ව යන්න. මා ඔබට ගසා බිම හෙළන්නේ කුමට ද? එසේ කළො‍ත්, මා ඔබේ සහෝදර වන ජෝවාබ්ට මුහුණ දෙන්නේ කොහොම දැ”යි අසාහෙල්ට කී ය. </span></span><span class="verse v23" data-usfm="2SA.2.23"><span class="label">23</span><span class="content">එහෙත්, ඔහු අහක් ව යන්නට අකමැති විය. එබැවින් අබ්නේර් හෙල්ල මිටේ අගින් ඔහුගේ බඩට ඇන්නේ ය. ඇන්න හෙල්ලය ඔහුගේ පිට පසාරු කරගෙන එළියට ආවේ ය. ඔහු එතැන ම වැටී මළේ ය. තවද, අසාහෙල් වැටී මැරුණු ස්ථානයට ආ විට සියල්ලෝ ම නතර වූ හ.</span></span> 
     </div> 
     <div class="p"> <span class="verse v23" data-usfm="2SA.2.23"><span class="content"> </span></span><span class="verse v24" data-usfm="2SA.2.24"><span class="label">24</span><span class="content">එහෙත්, ජෝවාබ් සහ අබිෂයි, අබ්නේර් ලුහුබැඳ ගොස් ඉර බැස ගිය විට ගිබියොන් පාළුකරයට යන මාර්ගයෙහි ගීයා ඉදිරිපිට තිබෙන අම්මා හෙලට පැමිණියහ. </span></span><span class="verse v25" data-usfm="2SA.2.25"><span class="label">25</span><span class="content">බෙන්ජමින්වරු අබ්නේර් වෙත රැස් වී එක කණ්ඩායමක් ව හෙලක් මුදුනේ නැවතී සිටියහ. </span></span><span class="verse v26" data-usfm="2SA.2.26"><span class="label">26</span><span class="content">එවිට අබ්නේර් ජෝවාබ්ට අඬගසා, “මේ ඝාතනය සදහට ම කළ යුතු ද? එයින් අවසානයේ දී උග්‍ර දුක හටගන්න බව ඔබ නො‍දන්නෙහි ද? එසේ වී නම්, තමන්ගේ සහෝදරයන් ලුහුබැඳ යාමෙන් හැරී එන්නට කියා අණ නො‍කර ඔබ කොපමණ කල් සිටින්නෙහි දැ”යි ඇසී ය.</span></span> 
     </div> 
     <div class="p"> <span class="verse v26" data-usfm="2SA.2.26"><span class="content"> </span></span><span class="verse v27" data-usfm="2SA.2.27"><span class="label">27</span><span class="content">ජෝවාබ් කතා කරමින්, “සැබැවින් ම ඔබ කතා නො‍කෙළෙහි නම්, සෙනඟ තමන්ගේ සහෝදරයන් උදේ වනතෙක් ලුහුබැඳ යන්නට ඉඩ තිබිණි යයි ජීවමාන දෙවියන් වහන්සේගේ නාමයෙන් මම දිවුරා කියමි”යි කීවේ ය. </span></span><span class="verse v28" data-usfm="2SA.2.28"><span class="label">28</span><span class="content">එවිට ජෝවාබ් හොරණෑව පිම්බේ ය; මුළු සෙනඟ ද නැවතුණාහ. ඔවුන් තවත් ඉශ්රායෙල්වරුන් පසුපස ලුහුබැඳ ගියේ වත්, යුද්ධ කෙළේ වත් නැත.</span></span> 
     </div> 
     <div class="p"> <span class="verse v28" data-usfm="2SA.2.28"><span class="content"> </span></span><span class="verse v29" data-usfm="2SA.2.29"><span class="label">29</span><span class="content">අබ්නේර් සහ ඔහුගේ සෙනඟ ඒ රාත්‍රිය මුළුල්ලෙහි අරබා සමභූමිය මැදින් ගොස් ජොර්දානින් එගොඩ ව, මුළු උදේ වරුවේ ගමන් කොට මහනයිම් නගරයට පැමිණියහ.</span></span> 
     </div> 
     <div class="p"> <span class="verse v29" data-usfm="2SA.2.29"><span class="content"> </span></span><span class="verse v30" data-usfm="2SA.2.30"><span class="label">30</span><span class="content">ජෝවාබ්, අබ්නේර් ලුහුබැඳ යාමෙන් හැරී අවුත් මුළු ජනයා රැස් කෙළේ ය. එවිට දාවිත්ගේ සේවකයන්ගෙන් මිනිසුන් දහනවදෙනෙකු ද අසාහෙල් ද නැති බව පෙනී ගියේ ය. </span></span><span class="verse v31" data-usfm="2SA.2.31"><span class="label">31</span><span class="content">එහෙත්, දාවිත්ගේ සේවකයෝ බෙන්ජමින්වරුන්ගෙන් ද අබ්නේර්ගේ මිනිසුන්ගෙන් ද තුන්සිය හැටදෙනෙකුට පහර දී මැරූ හ. </span></span><span class="verse v32" data-usfm="2SA.2.32"><span class="label">32</span><span class="content">ඔව්හු අසාහෙල් රැගෙන බෙත්ලෙහෙම්හි තිබුණ ඔහුගේ පියාගේ සොහොන් ගෙයි තැන්පත් කළෝ ය. ජෝවාබ් ද ඔහුගේ සෙනඟ ද මුළු රාත්‍රියේ ගමන් කර එළි වන විට හෙබ්‍රොන් නගරයට පැමිණියහ.</span></span> 
     </div> 
    </div> 
   </div> 
  </div>
 </body>
</html>