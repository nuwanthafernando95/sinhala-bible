<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch11" data-usfm="2SA.11">  
     <div class="s1"> <span class="heading"><b>දාවිත් රජු සහ බැත්-ෂෙබා</b></span> 
     </div> 
     <div class="p"> <span class="content"> </span><span class="verse v1" data-usfm="2SA.11.1"><span class="label">1</span><span class="content"> </span><span class="content">ඒ අවුරුද්දේ වසන්ත සමයේ රජවරුන් යුද්ධයට යන කාලයේ දී, දාවිත් රජ, ජෝවාබ් ද ඔහු සමඟ තමාගේ සේවකයන් ද ඉශ්රායෙල් හමුදාව ද යුද බිමට යැවී ය. ඔව්හු අම්මොන්වරුන් ඝාතනය කොට රබ්බා නගරය වැටලූ හ. එහෙත්, දාවිත් ජෙරුසලමේ නැවතී සිටියේ ය.</span></span> 
     </div> 
     <div class="p"> <span class="verse v1" data-usfm="2SA.11.1"><span class="content"> </span></span><span class="verse v2" data-usfm="2SA.11.2"><span class="label">2</span><span class="content">දිනක් සවස් වේලේ දාවිත් තමාගේ යහනින් නැඟිට ගොස්, රජ මාලිගාවේ පියස්ස උඩ සක්මන් කෙළේ ය. එවිට ස්ත්‍රියක ස්නානය කරනු ඔහු පියස්සේ සිට දිටී ය. ඒ ස්ත්‍රිය ඉතා රූමත් වූවා ය. </span></span><span class="verse v3" data-usfm="2SA.11.3"><span class="label">3</span><span class="content">දාවිත් පණිවුඩ යවා ස්ත්‍රිය ගැන විභාග කරවී ය. එක් කෙනෙක් කතා කොට, “ඈ එලියාම්ගේ දුව වන, හිත්තීය ජාතික උරියාගේ බිරිඳ වන බැත්-ෂෙබා නො‍වේ දැ”යි කී ය. </span></span><span class="verse v4" data-usfm="2SA.11.4"><span class="label">4</span><span class="content">දාවිත් පණිවුඩකාරයන් යවා ඈ ගෙන්වාගත්තේ ය. ඈ ඔහු ළඟට ආවා ය. ඔහු ඈ සමඟ සේවනයෙහි යෙදිණි; ඒ අවස්ථාවේ දී ඈ තමාගේ අපවිත්‍රකමින් පිරිසිදු වූවා පමණකි. ඈ සිය ගෙදරට පෙරළා ගියා ය. </span></span><span class="verse v5" data-usfm="2SA.11.5"><span class="label">5</span><span class="content">ඈ ගැබ්ගෙන, “මම ගැබ්ගෙන සිටිමි”යි දාවිත්ට දන්වා යැවුවා ය.</span></span> 
     </div> 
     <div class="p"> <span class="verse v5" data-usfm="2SA.11.5"><span class="content"> </span></span><span class="verse v6" data-usfm="2SA.11.6"><span class="label">6</span><span class="content">එවිට දාවිත්, “හිත්තීය උරියා මා ළඟට එවන්නැ”යි ජෝවාබ්ට කියා යැවී ය. ජෝවාබ්, දාවිත් ළඟට උරියා යැවී ය. </span></span><span class="verse v7" data-usfm="2SA.11.7"><span class="label">7</span><span class="content">උරියා ඔහු ළඟට ආ කල දාවිත් ඔහුගෙන් ජෝවාබ්ගේ ද සෙනඟගේ ද සැප සනීප ගැනත්, යුද්ධය සිදු වේගෙන යන ආකාරයත් විචාළේ ය. </span></span><span class="verse v8" data-usfm="2SA.11.8"><span class="label">8</span><span class="content">ඉන්පසු දාවිත්, “ඔබ ගෙදර ගොස් විවේකී ව සිටින්නැ”යි උරියාට කීවේ ය. උරියා රජ මාලිගාවෙන් පිටත් ව ගියේ ය. ඔහු ගිය පසු රජුගෙන් ත්‍යාගයක් ඔහු වෙත යවන ලදී. </span></span><span class="verse v9" data-usfm="2SA.11.9"><span class="label">9</span><span class="content">එහෙත්, උරියා සිය ගෙදරට නො‍ගොස්, තමාගේ ස්වාමියාගේ මෙහෙකරුවන් සමඟ රජ මාලිගාවේ දොරකඩ නිදාගත්තේ ය. </span></span><span class="verse v10" data-usfm="2SA.11.10"><span class="label">10</span><span class="content">“උරියා තමාගේ ගෙදරට නො‍ගියේ ය”යි දාවිත්ට දන්වනු ලැබූ කල, දාවිත් උරියාට කතා කොට, “ඔබ ගමනක් ගොස් ආවා නො‍වේ ද? ඔබ ගෙදර නො‍ගියේ මන්දැ”යි ඇසුවේ ය.</span></span> 
     </div> 
     <div class="p"> <span class="verse v10" data-usfm="2SA.11.10"><span class="content"> </span></span><span class="verse v11" data-usfm="2SA.11.11"><span class="label">11</span><span class="content">උරියා දාවිත්ට කතා කොට, “ගිවිසුම් කරඬුව කූඩාරමක ඇත; ඉශ්රායෙල්වරු ද ජුදෙව්වරු ද කූඩාරම්වල සිටිති; මාගේ ස්වාමීන් වන ජෝවාබ් ද මාගේ ස්වාමියාගේ සේවකයෝ ද එළිමහනේ කඳවුරු බැඳගෙන සිටිති. එසේ නම්, කා, බී ප්‍රීති වන්නටත්, මාගේ බිරිඳ සමඟ සයනය කරන්නටත් මා මාගේ ගෙදරට යන්නේ කෙසේ ද? මම සැබෑ ලෙස එවැන්නක් නො‍කරමි යි ජීවමාන දෙවියන් වහන්සේගේ නාමයෙන් ද ඔබේ නාමයෙන් ද දිවුරා කියමි”යි පැවසී ය.</span></span> 
     </div> 
     <div class="p"> <span class="verse v11" data-usfm="2SA.11.11"><span class="content"> </span></span><span class="verse v12" data-usfm="2SA.11.12"><span class="label">12</span><span class="content">එවිට දාවිත් පිළිතුරු දෙමින්, “අදත් මෙහි සිටින්න, හෙට ඔබ යන්නට හරින්නෙමි”යි උරියාට කීවේ ය. එසේ උරියා එදත්, පසු දිනත් ජෙරුසලමේ සිටියේ ය. </span></span><span class="verse v13" data-usfm="2SA.11.13"><span class="label">13</span><span class="content">පසු දින දී දාවිත් ඔහු කැඳවා, ඔහුට කන්නටත්, බොන්නටත් දී ඔහු වෙරිමත් කෙළේ ය. ඔහු සවස තමාගේ ස්වාමියාගේ මෙහෙකරුවන් සමඟ තමාගේ ඇඳේ නිදන පිණිස ගියේ ය. එහෙත් සිය ගෙදරට නො‍ගියේ ය.</span></span> 
     </div> 
     <div class="p"> <span class="verse v13" data-usfm="2SA.11.13"><span class="content"> </span></span><span class="verse v14" data-usfm="2SA.11.14"><span class="label">14</span><span class="content">පසු දින උදේ දාවිත් ජෝවාබ්ට ලියුමක් ලියා එය උරියා අතේ යැවී ය. </span></span><span class="verse v15" data-usfm="2SA.11.15"><span class="label">15</span><span class="content">ඔහු ඒ ලියුමේ, “සටන ඉතා බලවත් ව තිබෙන තැනක උරියා සිටුවා, පහර ලැබ නසින පිණිස ඔහු අත්හැර අහක් වන්නැ”යි ලියා යැවී ය. </span></span><span class="verse v16" data-usfm="2SA.11.16"><span class="label">16</span><span class="content">ජෝවාබ් නුවර වටලා සිටිය දී වීරවන්ත මිනිසුන් සිටින බව ඔහු දැන සිටි ස්ථානයේ උරියා සිටෙවුවේ ය. </span></span><span class="verse v17" data-usfm="2SA.11.17"><span class="label">17</span><span class="content">නගර වැසියෝ පිටතට අවුත් ජෝවාබ් සමඟ යුද්ධ කළහ. එවිට සෙනඟගෙන් එනම්, දාවිත්ගේ සේවකයන්ගෙන් සමහරෙක් මැරී වැටුණ හ. හිත්තීය උරියා ද මැරුම් කෑවේ ය.</span></span> 
     </div> 
     <div class="p"> <span class="verse v17" data-usfm="2SA.11.17"><span class="content"> </span></span><span class="verse v18" data-usfm="2SA.11.18"><span class="label">18</span><span class="content">එවිට ජෝවාබ් යුද්ධය ගැන සියලු කාරණා දාවිත්ට දන්වා යැවී ය. </span></span><span class="verse v19" data-usfm="2SA.11.19"><span class="label">19</span><span class="content">ඔහු පණිවුඩකාරයාට කතා කොට, “ඔබ යුද්ධය ගැන සියලු කාරණා රජුට කියා නිම වූ කල, </span></span><span class="verse v20" data-usfm="2SA.11.20"><span class="label">20</span><span class="content">රජු කෝප වී, ‘ඔබ සටන් කරන පිණිස නගරයට එපමණ ළං වූයේ මන් ද? ඔවුන් පවුරේ සිට දුන්නෙන් විදින බව දන්නේ නැද් ද? </span></span><span class="verse v21" data-usfm="2SA.11.21"><span class="label">21</span><span class="content"> ජෙරුබ්බෙෂෙත්ගේ පුත් අබිමෙලෙක් මරන ලද්දේ කවරෙකු විසින් ද? තේබේශ්හි දී ස්ත්‍රියක පවුරේ සිට ඔහු පිට ඇඹරුම් ගලක උඩ පළුව හෙළා ඔහු මැරුවා නො‍වේ ද? ඔබ එපමණ පවුරට ළං වුණේ මන්දැ’යි ඔබට කීවොත්, ‘ඔබේ සේවකයා වන හිත්තීය උරියා ද මළේ ය’යි දන්වන්නැ”යි ඔහුට අණ කෙළේ ය.</span></span> 
     </div> 
     <div class="p"> <span class="verse v21" data-usfm="2SA.11.21"><span class="content"> </span></span><span class="verse v22" data-usfm="2SA.11.22"><span class="label">22</span><span class="content">මෙසේ පණිවුඩකාරයා ගොස්, ජෝවාබ් තමා අත කියා යැවූ සියල්ල දාවිත්ට දැන්වී ය. </span></span><span class="verse v23" data-usfm="2SA.11.23"><span class="label">23</span><span class="content">පණිවුඩකාරයා දාවිත්ට කතා කොට, “ඒ මිනිසුන් අපට විරුද්ධ ව බලවත් වී අප සමඟ සටන් කරන පිණිස පිටතට ආ විට අපිත් ඔවුන්ට විරුද්ධ ව දොරටුව දක්වා ගියෙමු. </span></span><span class="verse v24" data-usfm="2SA.11.24"><span class="label">24</span><span class="content">එවිට දුනුවායෝ පවුරේ සිට ඔබේ සේවකයන්ට විද්දෝ ය. රජ්ජුරුවන්ගේ සේවකයන් සමහරෙක් මළහ. ඔබේ සේවක හිත්තීය ජාතික උරියාත් මළේ ය”යි කී ය.</span></span> 
     </div> 
     <div class="p"> <span class="verse v24" data-usfm="2SA.11.24"><span class="content"> </span></span><span class="verse v25" data-usfm="2SA.11.25"><span class="label">25</span><span class="content">එවිට දාවිත් පණිවුඩකාරයාට කතා කොට, “ඔබ ජෝවාබ්ට මෙසේ කියන්න: ‘මේ කාරණය ගැන කණගාටු නොවන්න. මන්ද, කඩුව කවරෙකු නසන්නේ දැ යි කාට කිව හැකි ද? නගරයට තවත් දරුණු ලෙස පහර දී එය බිඳ හෙළන්න’ කියා ඔහුට ධෛර්ය දෙන්නැ”යි කී ය.</span></span> 
     </div> 
     <div class="p"> <span class="verse v25" data-usfm="2SA.11.25"><span class="content"> </span></span><span class="verse v26" data-usfm="2SA.11.26"><span class="label">26</span><span class="content">උරියාගේ බිරිඳ තමාගේ සැමියා වන උරියා මැරුණ බව අසා, ඔහු ගැන වැලපුණා ය. </span></span><span class="verse v27" data-usfm="2SA.11.27"><span class="label">27</span><span class="content">වැලපීමේ කාලය නිම වූ විට දාවිත් තමාගේ නිවෙසට ඈ ගෙන්වා ගත්තේ ය. ඔහු ඈ සරණ පාවාගත්තේ ය. ඈ දාවිත්ට දාව පුත්‍රයෙකු ලැබුවා ය. එහෙත්, දාවිත් කළ ක්‍රියාව ගැන සමිඳාණන් වහන්සේ ඉතා අප්‍රසන්න වූ සේක.</span></span> 
     </div> 
    </div> 
   </div> 
  </div>
 </body>
</html>