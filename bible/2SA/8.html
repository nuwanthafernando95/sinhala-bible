<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch8" data-usfm="2SA.8">  
     <div class="s1"> <span class="heading"><b>දාවිත් රජුගේ යුද්ධ ව්‍යාපාර</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 18:1-17</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2SA.8.1"><span class="label">1</span><span class="content">ඉන්පසු දාවිත් පිලිස්තිවරුන්ට පහර දී ඔවුන් යටත් කරගෙන, අගනුවර පාලනය පිලිස්තිවරුන් අතින් පැහැර ගත්තේ ය.</span></span> 
     </div> 
     <div class="p"> <span class="verse v1" data-usfm="2SA.8.1"><span class="content"> </span></span><span class="verse v2" data-usfm="2SA.8.2"><span class="label">2</span><span class="content">ඔහු මෝවබ්වරුන්ටත් පහර දී, ඔවුන්ට බිම දිගා වන්නට සලස්වා ලණුවකින් මැන්නේ ය. මරණයට පත් කිරීමට පේළි දෙකක් ද ඉතුරු කරන පිණිස එක සම්පූර්ණ පේළියක් ද මැන වෙන් කෙළේ ය. මෙසේ මෝවබ්වරු දාවිත්ට මෙහෙකරුවන් වී කප්පම් ගෙවූ හ.</span></span> 
     </div> 
     <div class="p"> <span class="verse v2" data-usfm="2SA.8.2"><span class="content"> </span></span><span class="verse v3" data-usfm="2SA.8.3"><span class="label">3</span><span class="content">තවද, රෙහෝබ්ගේ පුත්‍රයා ද ශෝබාහි රජු ද වන හදද්-එශෙර් යුප්‍රටීස් ගංගාව ළඟ තමාගේ බලය නැවත පිහිටුවන්නට යද්දී දාවිත් ඔහුටත් පහර දී, </span></span><span class="verse v4" data-usfm="2SA.8.4"><span class="label">4</span><span class="content">අසරුවන් එක්දහස් හත්සියයක් ද පාබළ සෙනඟ විසිදහසක් ද ඔහුගෙන් අල්ලාගෙන, එයින් රථ සියයකට අසුන් ඉතිරි කරගෙන අනික් සියලු අශ්වයන්ගේ කුදිකපා අබලන් කෙළේ ය.</span></span> 
     </div> 
     <div class="p"> <span class="verse v4" data-usfm="2SA.8.4"><span class="content"> </span></span><span class="verse v5" data-usfm="2SA.8.5"><span class="label">5</span><span class="content">දමස්කයෙහි සිරියන්වරු ශෝබාහි රජ වූ හදද්-එශෙර්ට උපකාර කරන්නට ආහ. එවිට දාවිත් සිරියන්වරුන්ගෙන් මිනිසුන් විසිදෙදාහක් මැරුවේ ය. </span></span><span class="verse v6" data-usfm="2SA.8.6"><span class="label">6</span><span class="content">සිරිය දමස්කයේ මුරකාර හමුදා තැබුවේ ය. සිරියන්වරු ද දාවිත්ට මෙහෙකරුවන් වී කප්පම් ගෙවූ හ. දාවිත් ගිය ගිය තැන සමිඳාණන් වහන්සේ ඔහුට ජය අත් කර දුන් සේක. </span></span><span class="verse v7" data-usfm="2SA.8.7"><span class="label">7</span><span class="content">දාවිත් හදද්-එශෙර්ගේ සේවකයන්ට තිබුණු රන් පළිස් රැගෙන ජෙරුසලමට ගෙනාවේ ය. </span></span><span class="verse v8" data-usfm="2SA.8.8"><span class="label">8</span><span class="content">බෙටා ද බෙරොතයි ද යන හදද්-එශෙර්ගේ නගරවලින් දාවිත් රජ ලෝකඩ බොහෝ සෙයින් ගත්තේ ය.</span></span> 
     </div> 
     <div class="p"> <span class="verse v8" data-usfm="2SA.8.8"><span class="content"> </span></span><span class="verse v9" data-usfm="2SA.8.9"><span class="label">9</span><span class="content">දාවිත්, හදද්-එශෙර්ගේ මුළු සේනාවට පහර දුන් බව හමාත්හි රජු වන තොයි ඇසූ විට, දාවිත් එසේ හදද්-එශෙර්ට විරුද්ධ ව සටන් කොට ඔහුට පහර දුන් නිසා දාවිත්ට ආචාර කරන්නටත්, </span></span><span class="verse v10" data-usfm="2SA.8.10"><span class="label">10</span><span class="content">ඔහුට ආශීර්වාද කරන්නටත් ඔහු වෙත තමාගේ පුත් ජෝරාම් යැව්වේ ය. මන්ද, හදද්-එශෙර් හා තොයි අතරේ යුද්ධ පැවතුණේ ය. ජෝරාම් රන් බඩු ද රිදී බඩු ද ලෝකඩ බඩු ද ගෙනාවේ ය. </span></span><span class="verse v11" data-usfm="2SA.8.11"><span class="label">11</span><span class="content">මේවා ද දාවිත් රජු යටත් කරගත් සියලු ජාතීන්ගෙන් ගත් රන් රිදී ද ඔහු සමිඳාණන් වහන්සේට කැප කෙළේ ය. </span></span><span class="verse v12" data-usfm="2SA.8.12"><span class="label">12</span><span class="content">ඔහු ඒ රන් රිදී ගත්තේ, ඒදොම්වරුන්ගෙන් ද මෝවබ්වරුන්ගෙන් ද අම්මොන්වරුන්ගෙන් ද පිලිස්තිවරුන්ගෙන් ද අමලෙක්වරුන්ගෙන් ද රෙහෝබ්ගේ පුත් ශෝබාහි රජ වූ හදද්-එශෙර්ගෙන් ද ගත් කොල්ලයෙන් වේ.</span></span> 
     </div> 
     <div class="p"> <span class="verse v12" data-usfm="2SA.8.12"><span class="content"> </span></span><span class="verse v13" data-usfm="2SA.8.13"><span class="label">13</span><span class="content"> </span><span class="content"> දාවිත් ලුණු මිටියාවතෙහි ඒදොම්වරුන්ගෙන් දහඅට දාහකට පහර දී, හැරී ආ කල ඔහු කීර්තියට පත් විය. </span></span><span class="verse v14" data-usfm="2SA.8.14"><span class="label">14</span><span class="content">ඔහු ඒදොම්හි හැම තැන ම මුරකාර හමුදා තැබුවේ ය. සියලු ඒදොම්වරු දාවිත්ට මෙහෙකරුවෝ වූ හ. දාවිත් ගිය ගිය තැන්හි සමිඳාණන් වහන්සේ ඔහුට ජය අත් කර දුන් සේක.</span></span> 
     </div> 
     <div class="p"> <span class="verse v14" data-usfm="2SA.8.14"><span class="content"> </span></span><span class="verse v15" data-usfm="2SA.8.15"><span class="label">15</span><span class="content">දාවිත් මුළු ඉශ්රායෙල් කෙරෙහි රජකම් කරමින් තමාගේ මුළු සෙනඟට විනිශ්චය හා යුක්තිය ඉෂ්ට කෙළේ ය. </span></span><span class="verse v16" data-usfm="2SA.8.16"><span class="label">16</span><span class="content">ශෙරුයාගේ පුත් ජෝවාබ් සේනාපතියා ව සිටියේ ය. අහිලුද්ගේ පුත් ජෙහෝෂාපාට් වාර්තාකරුවා ව සිටියේ ය. </span></span><span class="verse v17" data-usfm="2SA.8.17"><span class="label">17</span><span class="content">අහිතුබ්ගේ පුත් ශාදොක් හා අබියාතර්ගේ පුත් අහිමෙලෙක් පූජකයන් ව සිටියහ. සෙරායා ලේකම් ව සිටියේ ය. </span></span><span class="verse v18" data-usfm="2SA.8.18"><span class="label">18</span><span class="content">ජෙහෝයාදාගේ පුත් බෙනායා කෙරෙතිවරුන් ද පෙලෙතිවරුන් ද කෙරෙහි අධිපතියා ව සිටියේ ය. දාවිත්ගේ පුත්‍රයෝ පූජකවරුන් ව සිටියහ.</span></span> 
     </div> 
    </div> 
   </div> 
  </div>
 </body>
</html>