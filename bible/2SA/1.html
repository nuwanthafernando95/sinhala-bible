<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch1" data-usfm="2SA.1">  
     <div class="s1"> <span class="heading"><b>සාවුල්ගේ මරණය දාවිත්ට සැළ වීම</b></span> 
     </div> 
     <div class="p"> <span class="content"> </span><span class="verse v1" data-usfm="2SA.1.1"><span class="label">1</span><span class="content">සාවුල්ගේ මරණයෙන් පසු දාවිත් අමලෙක්වරුන් නසා, පෙරළා අවුත් දෙදවසක් ශික්ලග්හි නැවතී සිටියේ ය. </span></span><span class="verse v2" data-usfm="2SA.1.2"><span class="label">2</span><span class="content">තුන් වන දවසේ දී මිනිසෙක් තමාගේ ඇඳුම් ඉරාගෙන, හිසේ පස් දමාගෙන සාවුල්ගේ කඳවුරෙන් නික්ම ආවේ ය. ඔහු දාවිත් ළඟට පැමිණි විට බිම වැටී වැන්දේ ය. </span></span><span class="verse v3" data-usfm="2SA.1.3"><span class="label">3</span><span class="content">“ඔබ කොතැනින් ආවෙහි දැ”යි දාවිත් ඔහුගෙන් ඇසී ය. ඔහු ද, “මම ඉශ්රායෙල් කඳවුරෙන් ගැළවී ආවෙමි”යි ඔහුට පිළිතුරු දුන්නේ ය.</span></span> 
     </div> 
     <div class="p"> <span class="verse v3" data-usfm="2SA.1.3"><span class="content"> </span></span><span class="verse v4" data-usfm="2SA.1.4"><span class="label">4</span><span class="content">එවිට දාවිත්, “එහි සිදු වූයේ කිමෙක් දැ යි මට කියන්නැ”යි ඔහුට කීවේ ය. ඔහු පිළිතුරු දෙමින්, “සෙනඟ යුද්ධයෙන් පලා ගියහ; ඔවුන්ගෙන් බොහෝ දෙනෙක් මැරී වැටුණෝ ය; සාවුල් ද ඔහුගේ පුත් ජොනතන් ද මැරුණෝ ය”යි කීවේ ය.</span></span> 
     </div> 
     <div class="p"> <span class="verse v4" data-usfm="2SA.1.4"><span class="content"> </span></span><span class="verse v5" data-usfm="2SA.1.5"><span class="label">5</span><span class="content">එකල දාවිත් මෙපවත් සැළ කළ ඒ තරුණයාගෙන්, “සාවුල් හා ඔහුගේ පුත් ජොනතන් මළ බව ඔබ දන්නේ කොහොම දැ”යි ඇසී ය.</span></span> 
     </div> 
     <div class="p"> <span class="verse v5" data-usfm="2SA.1.5"><span class="content"> </span></span><span class="verse v6" data-usfm="2SA.1.6"><span class="label">6</span><span class="content"> </span><span class="content">එපවත් ඔහුට සැළ කළ තරුණයා ඔහුට කතා කොට, “මම ගිල්බෝවා කන්දට අහම්බෙන් පැමිණියෙමි. ඒ වේලාවේ දී සාවුල් තමාගේ හෙල්ලයට හේත්තු වී සිටියේ ය; රථ හා අසරුවෝ ඔහු පසුපස වේගයෙන් එළවාගෙන ආහ. </span></span><span class="verse v7" data-usfm="2SA.1.7"><span class="label">7</span><span class="content">ඔහු පස්සට හැරී මා දැක මට අඬගැසී ය. ‘මම මෙහි ය’යි මම උත්තර දිනිමි. </span></span><span class="verse v8" data-usfm="2SA.1.8"><span class="label">8</span><span class="content">‘ඔබ කවුදැ’යි ඔහු මාගෙන් ඇසී ය. ‘මම අමලෙක් ජාතිකයෙක්මි’යි ඔහුට පිළිතුරු දිනිමි. </span></span><span class="verse v9" data-usfm="2SA.1.9"><span class="label">9</span><span class="content">ඔහු මට කතා කොට, ‘මා ළඟ සිට මා මරන්න. මන්ද, මට තවමත් පණ තිබුණත් මම බොහෝ වේදනාවෙන් පසු වෙමි’යි කී ය. </span></span><span class="verse v10" data-usfm="2SA.1.10"><span class="label">10</span><span class="content">එවිට මම ඔහු ළඟ සිට ඔහු මැරුවෙමි. මා එසේ කෙළේ, ඔහු වැටුණු වහා ම ජීවත් නොවන බව සහතික ලෙස මා දැන සිටි බැවිනි. මම ඔහුගේ හිස මත තිබුණු කිරීටය ද අතේ දමා තිබුණු වළල්ල ද රැගෙන මෙහි මාගේ ස්වාමියා ළඟට ගෙනාවෙමි”යි කීවේ ය.</span></span> 
     </div> 
     <div class="p"> <span class="verse v10" data-usfm="2SA.1.10"><span class="content"> </span></span><span class="verse v11" data-usfm="2SA.1.11"><span class="label">11</span><span class="content">එවිට දාවිත් ශෝකයෙන් පිරී තමාගේ වස්ත්‍ර ඇද ඉරා දැමුවේ ය. ඔහු සමඟ සිටි සියලු සෙනඟ ද එසේ කළහ. </span></span><span class="verse v12" data-usfm="2SA.1.12"><span class="label">12</span><span class="content">ඔව්හු සාවුල් ද ඔහුගේ පුත් ජොනතන් ද සමිඳාණන් වහන්සේගේ සෙනඟ ද ඉශ්රායෙල් වංශය ද යුද්ධයේ දී මැරුම් කෑ බැවින් ඔවුන් ගැන හඬා වැලපෙමින් හවස දක්වා නිරාහාර ව සිටියහ.</span></span> 
     </div> 
     <div class="p"> <span class="verse v12" data-usfm="2SA.1.12"><span class="content"> </span></span><span class="verse v13" data-usfm="2SA.1.13"><span class="label">13</span><span class="content">දාවිත් තමාට ඒ සිද්ධිය සැළ කළ තරුණයාට කතා කොට, “ඔබ කොහේ කෙනෙක් දැ”යි ඇසී ය. “මම විදේශිකයෙකු වන අමලෙක් ජාතිකයෙකුගේ පුතෙක් වෙමි”යි ඔහු පිළිතුරු දුන්නේ ය.</span></span> 
     </div> 
     <div class="p"> <span class="verse v13" data-usfm="2SA.1.13"><span class="content"> </span></span><span class="verse v14" data-usfm="2SA.1.14"><span class="label">14</span><span class="content">දාවිත් ද, “සමිඳාණන් වහන්සේගේ අභිෂේක ලත් තැනැත්තා නැසීමට භය නැති ව ඔබේ අත එසෙව්වේ කෙසේ දැ”යි ඔහුට කියා, </span></span><span class="verse v15" data-usfm="2SA.1.15"><span class="label">15</span><span class="content">තරුණයන්ගෙන් එක් කෙනෙකුට අඬ ගසා, “ඔබ ගොස් ඔහුට පහර දෙන්නැ”යි කී ය. ඔහු ද පහර දී ඒ තරුණයා මැරුවේ ය. </span></span><span class="verse v16" data-usfm="2SA.1.16"><span class="label">16</span><span class="content">දාවිත් කතා කරමින්, “මේ ලේ වැගිරීමේ වරදට වගකිව යුත්තේ ඔබ ම ය. මන්ද, ‘මම සමිඳාණන් වහන්සේගේ අභිෂේක ලත් තැනැත්තා මැරුවෙමි’යි කීමෙන් ඔබ ඔබේ ම කටින් ඔබට විරුද්ධ ව සාක්ෂි දුන්නෙහි ය”යි කීවේ ය.</span></span> 
     </div> 
     <div class="s1"> <span class="heading"><b>දාවිත්ගේ විලාප ගීය</b></span> 
     </div> 
     <div class="p"> <span class="verse v16" data-usfm="2SA.1.16"><span class="content"> </span></span><span class="verse v17" data-usfm="2SA.1.17"><span class="label">17</span><span class="content">සාවුල් හා ඔහුගේ පුත් ජොනතන් ගැන මේ විලාප ගීය ගයමින් දාවිත් වැලපිණි. </span></span><span class="verse v18" data-usfm="2SA.1.18"><span class="label">18</span><span class="content">ඒ ගීය ජුදා ජනයාට උගන්වන්නටත් නියම කෙළේ ය. එය ජාෂාර්ගේ පොතේ සඳහන් වී ඇත.</span></span> 
     </div> 
     <div class="q"> <span class="verse v18" data-usfm="2SA.1.18"><span class="content"> </span></span><span class="verse v19" data-usfm="2SA.1.19"><span class="label">19</span><span class="content">“අහෝ, ඉශ්රායෙල් දේශය!</span></span> 
     </div> 
     <div class="q2"> <span class="verse v19" data-usfm="2SA.1.19"><span class="content">ඔබේ තේජස ගිරිකුළු මුදුනෙහි අතුරුදන් වී ඇත.</span></span> 
     </div> 
     <div class="q2"> <span class="verse v19" data-usfm="2SA.1.19"><span class="content">අහෝ!</span></span> 
     </div> 
     <div class="q2"> <span class="verse v19" data-usfm="2SA.1.19"><span class="content">බලවතුන් වැටුණු හැටි!</span></span> 
     </div> 
     <div class="q"> <span class="verse v19" data-usfm="2SA.1.19"><span class="content"> </span></span><span class="verse v20" data-usfm="2SA.1.20"><span class="label">20</span><span class="content">ඒ ගැන ගාත්හි නො‍කියන්න;</span></span> 
     </div> 
     <div class="q2"> <span class="verse v20" data-usfm="2SA.1.20"><span class="content">අෂ්කෙළො‍න් වීදිවල පළ නො‍කරන්න;</span></span> 
     </div> 
     <div class="q2"> <span class="verse v20" data-usfm="2SA.1.20"><span class="content">එසේ කළො‍ත්, පිලිස්තිවරුන්ගේ දූවරුන් ප්‍රීති වනු ඇත;</span></span> 
     </div> 
     <div class="q2"> <span class="verse v20" data-usfm="2SA.1.20"><span class="content">විජාතිකයන්ගේ දූවරුන් ජය ඝෝෂා නඟනු ඇත.</span></span> 
     </div> 
     <div class="q"> <span class="verse v20" data-usfm="2SA.1.20"><span class="content"> </span></span><span class="verse v21" data-usfm="2SA.1.21"><span class="label">21</span><span class="content">එම්බා ගිල්බෝවා කඳු හෙල්!</span></span> 
     </div> 
     <div class="q2"> <span class="verse v21" data-usfm="2SA.1.21"><span class="content">තොප පිට පිනි වත්, වැසි වත් නොවැටේ වා!</span></span> 
     </div> 
     <div class="q2"> <span class="verse v21" data-usfm="2SA.1.21"><span class="content">එහි කෙත්වතු පාළු වී යේ වා!</span></span> 
     </div> 
     <div class="q2"> <span class="verse v21" data-usfm="2SA.1.21"><span class="content">මන්ද, බලවතුන්ගේ පලිහ කෙලෙසී ඇත.</span></span> 
     </div> 
     <div class="q2"> <span class="verse v21" data-usfm="2SA.1.21"><span class="content">සාවුල්ගේ පලිහ තෙලින් ආලේප නො‍කර ඇත.</span></span> 
     </div> 
     <div class="q"> <span class="verse v21" data-usfm="2SA.1.21"><span class="content"> </span></span><span class="verse v22" data-usfm="2SA.1.22"><span class="label">22</span><span class="content">එහෙත්, මරන ලද්දවුන්ගේ ලෙයින් ද සෙබළුන්ගේ තෙලින් ද එය ආලේප කර ඇත.</span></span> 
     </div> 
     <div class="q2"> <span class="verse v22" data-usfm="2SA.1.22"><span class="content">ජොනතන්ගේ දුන්න මාරක අවියක් විය.</span></span> 
     </div> 
     <div class="q2"> <span class="verse v22" data-usfm="2SA.1.22"><span class="content">සාවුල්ගේ කඩුව ද ජයෙන් තොර ව හැරී නාවේ ය.</span></span> 
     </div> 
     <div class="q"> <span class="verse v22" data-usfm="2SA.1.22"><span class="content"> </span></span><span class="verse v23" data-usfm="2SA.1.23"><span class="label">23</span><span class="content">සාවුල් හා ජොනතන් ජීවත් ව සිටිය දී සෙනෙහසින් හා සතුටින් බැඳී සිටියහ.</span></span> 
     </div> 
     <div class="q2"> <span class="verse v23" data-usfm="2SA.1.23"><span class="content">ජීවිතේ දී හෝ මරණයේ දී හෝ ඔවුහු වෙන් නො‍ වූ හ.</span></span> 
     </div> 
     <div class="q2"> <span class="verse v23" data-usfm="2SA.1.23"><span class="content">ඔවුහු රාජාලීන්ට වඩා වේගවත් වූ හ;</span></span> 
     </div> 
     <div class="q2"> <span class="verse v23" data-usfm="2SA.1.23"><span class="content">සිංහයන්ට වඩා බලවත් වූ හ.</span></span> 
     </div> 
     <div class="q"> <span class="verse v23" data-usfm="2SA.1.23"><span class="content"> </span></span><span class="verse v24" data-usfm="2SA.1.24"><span class="label">24</span><span class="content">ඉශ්රායෙල් දූවරුනි, පියකරු රතු වස්ත්‍ර ඔබට පැළඳවූ, ඔබේ වස්ත්‍ර රන් ආභරණවලින් සැරසූ සාවුල් ගැන හඬන්න.</span></span> 
     </div> 
     <div class="q"> <span class="verse v24" data-usfm="2SA.1.24"><span class="content"> </span></span><span class="verse v25" data-usfm="2SA.1.25"><span class="label">25</span><span class="content">අහෝ, බලවතුන් රණ බිම මැද දී වැටුණු හැටි!</span></span> 
     </div> 
     <div class="q2"> <span class="verse v25" data-usfm="2SA.1.25"><span class="content">අහෝ ජොනතන්!</span></span> 
     </div> 
     <div class="q2"> <span class="verse v25" data-usfm="2SA.1.25"><span class="content">ගිරිකුළු මුදුනෙහි ඔබ මැරුම් කෑවෙහි ය.</span></span> 
     </div> 
     <div class="q"> <span class="verse v25" data-usfm="2SA.1.25"><span class="content"> </span></span><span class="verse v26" data-usfm="2SA.1.26"><span class="label">26</span><span class="content">මාගේ සොහොයුරු වන ජොනතන්, ඔබ ගැන මම වියෝ දුකින් පසු වෙමි.</span></span> 
     </div> 
     <div class="q2"> <span class="verse v26" data-usfm="2SA.1.26"><span class="content">ඔබ මට ඉතා පියකරු ව සිටියෙහි ය.</span></span> 
     </div> 
     <div class="q2"> <span class="verse v26" data-usfm="2SA.1.26"><span class="content">මා කෙරෙහි වූ ඔබේ ආදරය පුදුම ය;</span></span> 
     </div> 
     <div class="q2"> <span class="verse v26" data-usfm="2SA.1.26"><span class="content">වනිතාවකගේ ආදරයට වඩා මහත් ය.</span></span> 
     </div> 
     <div class="q"> <span class="verse v26" data-usfm="2SA.1.26"><span class="content"> </span></span><span class="verse v27" data-usfm="2SA.1.27"><span class="label">27</span><span class="content">අහෝ, බලවතුන් වැටුණු හැටි!</span></span> 
     </div> 
     <div class="q2"> <span class="verse v27" data-usfm="2SA.1.27"><span class="content">යුද්ධ ආයුධත් විනාශ වුණ හැටි!</span></span> 
     </div> 
    </div> 
   </div> 
  </div>
 </body>
</html>