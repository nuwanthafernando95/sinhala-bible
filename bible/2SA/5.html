<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch5" data-usfm="2SA.5">  
     <div class="s1"> <span class="heading"><b>දාවිත් ඉශ්රායෙල්හි රජකමට පත් වීම</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 11:1-9</b></span><span class="heading"><b>;</b></span><span class="heading"><b>14:1-7</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="2SA.5.1"><span class="label">1</span><span class="content">එකල සියලු ඉශ්රායෙල් ගෝත්‍රයෝ හෙබ්‍රොන්හි සිටි දාවිත් වෙත අවුත්, “අපි ඔබේ ම ලේ නෑයෝ වමු. </span></span><span class="verse v2" data-usfm="2SA.5.2"><span class="label">2</span><span class="content">පසු ගිය කාලයේ දී, සාවුල් අපේ රජ ව සිටි කාලයෙහි ඉශ්රායෙල්වරුන් සටනට ගෙන ගියේත්, ඔවුන් ආපසු ගෙනාවේත් ඔබ ම ය. සමිඳාණන් වහන්සේ ඔබට කතා කොට, ‘නුඹ මාගේ ඉශ්රායෙල් සෙනඟ පාලනය කරමින්, ඉශ්රායෙල් කෙරෙහි අධිපතියා වන්නෙහි ය’යි වදාළ සේකැ”යි කීවෝ ය. </span></span><span class="verse v3" data-usfm="2SA.5.3"><span class="label">3</span><span class="content">මෙසේ ඉශ්රායෙල්හි සියලු ප්‍රජා මූලිකයෝ හෙබ්‍රොන්හි සිටි රජ්ජුරුවන් වෙත පැමිණියෝ ය. දාවිත් රජු හෙබ්‍රොන්හි දී සමිඳාණන් වහන්සේ ඉදිරියෙහි ඔවුන් සමඟ ගිවිසුමක් කෙළේ ය. ඔව්හු දාවිත් ඉශ්රායෙල්වරුන්ගේ රජු වශයෙන් අභිෂේක කළෝ ය. </span></span><span class="verse v4" data-usfm="2SA.5.4"><span class="label">4</span><span class="content">දාවිත් රජකමට පත් වුණ විට ඔහුගේ වයස අවුරුදු තිහකි. ඔහු සතළිස් අවුරුද්දක් රජකම් කෙළේ ය. </span></span><span class="verse v5" data-usfm="2SA.5.5"><span class="label">5</span><span class="content">ඔහු හෙබ්‍රොන්හි ජුදෙව්වරුන් කෙරෙහි රජකම් කෙළේ සත් අවුරුදු හය මාසයකි; ජෙරුසලමේ ඔහු සියලු ඉශ්රායෙල්වරුන් ද ජුදෙව්වරුන් ද කෙරෙහි රජකම් කෙළේ තිස්තුන් අවුරුද්දකි.</span></span> 
     </div> 
     <div class="s1"> <span class="heading"><b>ජෙරුසලම අත්පත් කරගැනීම</b></span> 
     </div> 
     <div class="p"> <span class="verse v5" data-usfm="2SA.5.5"><span class="content"> </span></span><span class="verse v6" data-usfm="2SA.5.6"><span class="label">6</span><span class="content"> </span><span class="content">රජු ද ඔහුගේ සෙනඟ ද රටේ වැසියන් වූ ජෙබුසිවරුන්ට විරුද්ධ ව ජෙරුසලමට ගියෝ ය. ඔව්හු ද, “දාවිත්ට මෙහි ඇතුළු වන්නට බැරි ය”යි කියමින් දාවිත්ට කතා කොට, “ඔබ මෙහි ඇතුළු නොවන්නෙහි ය. අන්ධයන් හා කොරුන් ඔබ පහකරදමනු ඇතැ”යි කීවෝ ය. </span></span><span class="verse v7" data-usfm="2SA.5.7"><span class="label">7</span><span class="content">එසේ වුව ද, දාවිත් සියොන් බලකොටුව අල්ලාගත්තේ ය; එය දාවිත්ගේ නුවර විය.</span></span> 
     </div> 
     <div class="p"> <span class="verse v7" data-usfm="2SA.5.7"><span class="content"> </span></span><span class="verse v8" data-usfm="2SA.5.8"><span class="label">8</span><span class="content">ඒ දවසේ දාවිත් කතා කොට, “ජෙබුසිවරුන්ට පහර දෙන සියල්ලෝ ම දිය අගල තුළින් ගොස් මා ද්වේෂ කරන මේ කොරුන්ටත්, අන්ධයන්ටත් පහර දෙත් වා”යි කී ය. ‘අන්ධයන් ද කොරුන් ද දේව මාලිගාවට ඇතුළු නො‍විය යුතු ය’ යන කීම ඇති වූයේ මේ නිසා ය.</span></span> 
     </div> 
     <div class="p"> <span class="verse v8" data-usfm="2SA.5.8"><span class="content"> </span></span><span class="verse v9" data-usfm="2SA.5.9"><span class="label">9</span><span class="content">දාවිත් බලකොටුවේ වාසය කෙළේ ය. එය දාවිත්ගේ නුවර යයි නම් කරන ලදී. දාවිත් මිල්ලෝ පටන් වටකරින් ද ඇතුළතින් ද නගර ගොඩනැඟුවේ ය. </span></span><span class="verse v10" data-usfm="2SA.5.10"><span class="label">10</span><span class="content">කල් යත් යත් දාවිත් බලවත් විය. එසේ වූයේ, සියලු බලැති දෙවි සමිඳාණන් වහන්සේ ඔහු සමඟ සිටි බැවිනි.</span></span> 
     </div> 
     <div class="p"> <span class="verse v10" data-usfm="2SA.5.10"><span class="content"> </span></span><span class="verse v11" data-usfm="2SA.5.11"><span class="label">11</span><span class="content">තවද, තීර්හි රජ වූ හීරාම් තෙමේ පණිවුඩකාරයන් ද කිහිරි ලී ද වඩුවන් ද ගල් වඩුවන් ද දාවිත් වෙත එව්වේ ය. ඔව්හු දාවිත්ට මාලිගාවක් ගොඩනැඟුවෝ ය. </span></span><span class="verse v12" data-usfm="2SA.5.12"><span class="label">12</span><span class="content">තමා ඉශ්රායෙල්වරුන්ගේ රජු වශයෙන් සමිඳාණන් වහන්සේ විසින් පත් කරනු ලැබූ බවත්, උන් වහන්සේගේ සෙනඟ වන ඉශ්රායෙල් උදෙසා තමාගේ රාජ්‍යය උසස් කරනු ලැබූ බවත් දාවිත් දැනගත්තේ ය.</span></span> 
     </div> 
     <div class="p"> <span class="verse v12" data-usfm="2SA.5.12"><span class="content"> </span></span><span class="verse v13" data-usfm="2SA.5.13"><span class="label">13</span><span class="content">දාවිත් හෙබ්‍රොන්හි සිට පැමිණි පසු තවත් උපභාර්යාවන් ද භාර්යාවන් ද ජෙරුසලමෙන් පාවාගත්තේ ය. තව පුත්‍රයෝ ද දූවරු ද දාවිත්ට දාව උපන්නෝ ය. </span></span><span class="verse v14" data-usfm="2SA.5.14"><span class="label">14</span><span class="content">ජෙරුසලමෙහි දී දාවිත්ට උපන් අයගේ නම් මේ ය: ෂම්මුවා, ෂෝබාබ්, නාතාන්, සලමොන්; </span></span><span class="verse v15" data-usfm="2SA.5.15"><span class="label">15</span><span class="content">ඉබ්හාර්, එලිෂුවා, නෙපෙග්, ජපියා; </span></span><span class="verse v16" data-usfm="2SA.5.16"><span class="label">16</span><span class="content">එලිෂාමා, එලියාදා සහ එලිපෙලෙත් ය.</span></span> 
     </div> 
     <div class="s1"> <span class="heading"><b>දාවිත් රජ පිලිස්තිවරුන්ට පහර දීම</b></span> 
     </div> 
     <div class="r"> <span class="heading"><b>(</b></span><span class="heading"><b>1 වංශා 14:8-17</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="2SA.5.16"><span class="content"> </span></span><span class="verse v17" data-usfm="2SA.5.17"><span class="label">17</span><span class="content">දාවිත් ඉශ්රායෙල්වරුන්ගේ රජු වශයෙන් අභිෂේක කරනු ලැබූ බව පිලිස්තිවරුන් ඇසූ කල ඔව්හු සියල්ලෝ ම දාවිත් සොයා ආවෝ ය. දාවිත් ඒ අසා බලකොටුවට බැස ගියේ ය. </span></span><span class="verse v18" data-usfm="2SA.5.18"><span class="label">18</span><span class="content">පිලිස්තිවරු අවුත් රෙපාවරුන්ගේ මිටියාවතේ පැතිර සිටියෝ ය. </span></span><span class="verse v19" data-usfm="2SA.5.19"><span class="label">19</span><span class="content">දාවිත් සමිඳාණන් වහන්සේගෙන් විචාරමින්, “මා පිලිස්තිවරුන්ට විරුද්ධ ව යන්න ද? ඔබ වහන්සේ ඔවුන් මාගේ අතට පාවා දෙන සේක් දැ”යි ඇසුවේ ය. සමිඳාණන් වහන්සේ පිළිතුරු දෙමින්, “යන්න, මම සැබැවින් පිලිස්තිවරුන් නුඹ අතට පාවා දෙමි”යි දාවිත්ට වදාළ සේක.</span></span> 
     </div> 
     <div class="p"> <span class="verse v19" data-usfm="2SA.5.19"><span class="content"> </span></span><span class="verse v20" data-usfm="2SA.5.20"><span class="label">20</span><span class="content">දාවිත් බාල්-පෙරාශීම් නගරයට අවුත්, එහි දී ඔවුන්ට පහර දී, “ගඟක් ඉවුරු තළා යන්නා සේ සමිඳාණන් වහන්සේ මා ඉදිරියේ මාගේ සතුරන් බිඳ දැමූ සේකැ”යි කීවේ ය. එබැවින් ඔහු ඒ ස්ථානයට භංගස්ථානය යන අරුත ඇති බාල්-පෙරාශීම් යන නම තැබී ය. </span></span><span class="verse v21" data-usfm="2SA.5.21"><span class="label">21</span><span class="content">ඔව්හු තමන්ගේ දේව රූප එහි දමා ගියෝ ය. දාවිත් ද ඔහුගේ සෙනඟ ද ඒවා රැගෙන ගියෝ ය.</span></span> 
     </div> 
     <div class="p"> <span class="verse v21" data-usfm="2SA.5.21"><span class="content"> </span></span><span class="verse v22" data-usfm="2SA.5.22"><span class="label">22</span><span class="content">පිලිස්තිවරු යළිත් පැමිණ රෙපාවරුන්ගේ මිටියාවතේ පැතිර සිටියෝ ය. </span></span><span class="verse v23" data-usfm="2SA.5.23"><span class="label">23</span><span class="content">දාවිත් සමිඳාණන් වහන්සේගෙන් විචාළ කල්හි උන් වහන්සේ කතා කරමින්, “නුඹ ඉස්සරහට නො‍යන්න; වටකරින් ඔවුන්ට පිටුපසින් ගොස් ඇඹිල්ල ගස්වලට ඉදිරිපිටින් ඔවුන් ළඟට පැමිණෙන්න. </span></span><span class="verse v24" data-usfm="2SA.5.24"><span class="label">24</span><span class="content">තවද, ඇඹිල්ල ගස් මුදුන්වල අඩි තබා යන ශබ්දයක් නුඹට ඇසෙන කල කඩිසර වන්න. මන්ද, ඒ වේලාවේ දී සමිඳාණන් වහන්සේ පිලිස්තිවරුන්ගේ සේනාවට පහර දෙන පිණිස නුඹට පෙරටුව යන සේකැ”යි වදාළ සේක. </span></span><span class="verse v25" data-usfm="2SA.5.25"><span class="label">25</span><span class="content">දාවිත් සමිඳාණන් වහන්සේ අණ කළ පරිදි කර, ගෙබාහි සිට ගෙශෙර්ට පැමිණෙන තෙක් පිලිස්තිවරුන්ට පහර දුන්නේ ය.</span></span> 
     </div> 
    </div> 
   </div> 
  </div>
 </body>
</html>