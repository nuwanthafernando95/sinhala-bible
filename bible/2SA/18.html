<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk2SA"> 
    <div class="chapter ch18" data-usfm="2SA.18">  
     <div class="s1"> <span class="heading"><b>අබ්සලොම්ගේ පරාජය හා මරණය</b></span> 
     </div> 
     <div class="p"> <span class="content"> </span><span class="verse v1" data-usfm="2SA.18.1"><span class="label">1</span><span class="content">දාවිත් තමා සමඟ සිටි සෙනඟ ගණන් කොට, ඔවුන් කෙරෙහි සහශ්‍රාධිපතීන් හා ශතාධිපතීන් පත් කෙළේ ය. </span></span><span class="verse v2" data-usfm="2SA.18.2"><span class="label">2</span><span class="content">තවද, දාවිත් සෙනඟගෙන් තුනෙන් කොටසක් ජෝවාබ් යටතේ ද තුනෙන් කොටසක් ශෙරුයාගේ පුත් ජෝවාබ්ගේ සහෝදර අබිෂයි යටතේ ද තුනෙන් කොටසක් ගිත්තීය ඉත්තයි යටතේ ද පිටත් කර හැරියේ ය. “මමත් ඔබ සමඟ යමි”යි දාවිත් රජ සෙනඟට කී ය.</span></span> 
     </div> 
     <div class="p"> <span class="verse v2" data-usfm="2SA.18.2"><span class="content"> </span></span><span class="verse v3" data-usfm="2SA.18.3"><span class="label">3</span><span class="content">එහෙත්, සෙනඟ කතා කරමින්, “ඔබ නො‍යා යුතු ය; මන්ද, අප පලා ගියත් ඔවුන් අප සලකන්නේ නැත; අපෙන් දෙකෙන් කොටසක් මැරුණත් අප ගැන සලකන්නේ නැත; එහෙත්, ඔබ අපෙන් දසදහසක් දෙනෙකු හා සමාන ය. එබැවින් අපට උපකාර කරන්නට සූදානම් ව ඔබ නගරයේ සිටියොත් මැනවැ”යි කීවෝ ය.</span></span> 
     </div> 
     <div class="p"> <span class="verse v3" data-usfm="2SA.18.3"><span class="content"> </span></span><span class="verse v4" data-usfm="2SA.18.4"><span class="label">4</span><span class="content">“ඔබ යහපතැ යි සිතන දේ මම කරමි”යි රජ ඔවුන්ට කී ය. රජු දොරටුවේ පැත්තකින් සිටිය දී සියලු සෙනඟ සියය සියය බැගින් ද දහස දහස බැගින් ද පිටත් ව ගියෝ ය. </span></span><span class="verse v5" data-usfm="2SA.18.5"><span class="label">5</span><span class="content">රජ ජෝවාබ්ට ද අබිෂයිට ද ඉත්තයිට ද කතා කොට, “මා නිසා ඒ තරුණ අබ්සලොම්ට කරුණාවෙන් සලකන්නැ”යි අණ කෙළේ ය. රජ අබ්සලොම් ගැන සියලු අධිපතීන්ට එසේ අණ කළ විට මුළු සෙනඟට එය ඇසුණේ ය.</span></span> 
     </div> 
     <div class="p"> <span class="verse v5" data-usfm="2SA.18.5"><span class="content"> </span></span><span class="verse v6" data-usfm="2SA.18.6"><span class="label">6</span><span class="content">මෙසේ සෙනඟ ඉශ්රායෙල්වරුන්ට විරුද්ධ ව පිටත් ව ගියෝ ය. සටන එප්‍රායිම් වනයේ දී සිදු විය. </span></span><span class="verse v7" data-usfm="2SA.18.7"><span class="label">7</span><span class="content">එතැන දී ඉශ්රායෙල් සෙනඟ දාවිත්ගේ සේවකයන්ට පරාජය වූවෝ ය. එදා මහා ඝාතනයක් සිදු වී මිනිස්සු විසිදහසක් මළහ. </span></span><span class="verse v8" data-usfm="2SA.18.8"><span class="label">8</span><span class="content">යුද්ධය රට මුළුල්ලේ පැතිර ගොස්, එදා කඩුවෙන් විනාශ වූ ගණනට වඩා විශාල සෙනඟක් වනයෙන් විනාශ වූ හ.</span></span> 
     </div> 
     <div class="p"> <span class="verse v8" data-usfm="2SA.18.8"><span class="content"> </span></span><span class="verse v9" data-usfm="2SA.18.9"><span class="label">9</span><span class="content">අබ්සලොම් තම අශ්වතරයා පිට නැඟී යද්දී, දාවිත්ගේ සේවකයන්ට මුණ ගැසුණේ ය. අශ්වතරයා මහත් ආලෝන ගසක විශාල අතු යටින් යද්දී ඔහුගේ හිස ආලෝන ගසේ අතුවල හිර වී, ඔහු අහසටත්, පොළවටත් අතරේ එල්ලී සිටියේ ය. ඔහු නැඟී සිටි අශ්වතරයා යන්නට ගියේ ය. </span></span><span class="verse v10" data-usfm="2SA.18.10"><span class="label">10</span><span class="content">එක්තරා මිනිසෙක් ඒ දැක, ජෝවාබ්ට ඒ බව දන්වමින්, “අබ්සලොම් ආලෝන ගසක එල්ලී සිටිනු දිටිමි”යි කීවේ ය.</span></span> 
     </div> 
     <div class="p"> <span class="verse v10" data-usfm="2SA.18.10"><span class="content"> </span></span><span class="verse v11" data-usfm="2SA.18.11"><span class="label">11</span><span class="content">ජෝවාබ් එපවත් තමාට කී මිනිසාට කතා කොට, “ඔබ ඔහු දුටුවෙහි ද? එසේ නම් ඔහු එතැන ම මරා බිමට නො‍දැමුවේ මන් ද? ඔබ එසේ කෙළෙහි නම්, රිදී දසයක් ද ඉඟ පටියක් ද මා ඔබට දෙන්නට තිබුණේ ය”යි කීවේ ය.</span></span> 
     </div> 
     <div class="p"> <span class="verse v11" data-usfm="2SA.18.11"><span class="content"> </span></span><span class="verse v12" data-usfm="2SA.18.12"><span class="label">12</span><span class="content">ඒ මිනිසා පිළිතුරු දෙමින්, “මාගේ අත්වල ඔබ රිදී කාසි දහසක් තැබුවත්, රජුගේ පුත්‍රයාට විරුද්ධ ව මාගේ අත මා ඔසවන්නේ නැත. මන්ද, ‘කිසිවෙකු තරුණ අබ්සලොම්ට අත නො‍ගසන ලෙස වග බලාගන්න’ කියා අප අසාගෙන සිටිය දී රජ්ජුරුවෝ ඔබටත්, අබිෂයිටත්, ඉත්තයිටත් අණ කළහ. </span></span><span class="verse v13" data-usfm="2SA.18.13"><span class="label">13</span><span class="content">එසේ හෙයින් මම ඔහුගේ ජීවිතයට විරුද්ධ ව ද්‍රෝහිකම් කෙළෙම් නම්, ඔබ ම මට විරුද්ධ ව සිටිනු ඇත; මන්ද, කිසි දෙයක් රජුගෙන් සැඟවී නැතැ”යි කී ය.</span></span> 
     </div> 
     <div class="p"> <span class="verse v13" data-usfm="2SA.18.13"><span class="content"> </span></span><span class="verse v14" data-usfm="2SA.18.14"><span class="label">14</span><span class="content">එවිට ජෝවාබ්, “මට මෙසේ ඔබ සමඟ පමා වෙමින් සිටිය නො‍හැක” කියා, හෙල්ල තුනක් අතින් ගෙන, අබ්සලොම් ආලෝන ගසේ පණපිටින් එල්ලී සිටිද්දී ම, ඔහුගේ හදවතට ඇන්නේ ය. </span></span><span class="verse v15" data-usfm="2SA.18.15"><span class="label">15</span><span class="content">ජෝවාබ්ගේ ආයුධ රැගත්, මෙහෙකරුවෝ දසදෙනෙක් වටකරින් සිට අබ්සලොම්ට පහර දී ඔහු මැරුවෝ ය.</span></span> 
     </div> 
     <div class="p"> <span class="verse v15" data-usfm="2SA.18.15"><span class="content"> </span></span><span class="verse v16" data-usfm="2SA.18.16"><span class="label">16</span><span class="content">ජෝවාබ් හොරණෑව පිම්බේ ය. එවිට සෙනඟ ඉශ්රායෙල්වරුන් ලුහුබැඳ යෑම අත්හැර පෙරළා ආවෝ ය. එසේ කෙළේ, ජෝවාබ් සෙනඟ නැවැත්වූ බැවිනි. </span></span><span class="verse v17" data-usfm="2SA.18.17"><span class="label">17</span><span class="content">ඔව්හු අබ්සලොම් රැගෙන වනයේ තිබුණ මහ වළක හෙළා ඔහු පිට ඉතා මහත් ගල් ගොඩක් නැඟුවෝ ය. සියලු ඉශ්රායෙල්වරු ද තම තමන්ගේ කූඩාරම්වලට පලාගියෝ ය.</span></span> 
     </div> 
     <div class="p"> <span class="verse v17" data-usfm="2SA.18.17"><span class="content"> </span></span><span class="verse v18" data-usfm="2SA.18.18"><span class="label">18</span><span class="content">අබ්සලොම් ජීවත් ව සිටිය දී, “මාගේ නාමය සිහිපත් කරවන්නට මට පුත්‍රයෙක් නැතැ”යි රජුගේ මිටියාවතේ තිබෙන කණුව තමා සිහි වීම උදෙසා පිහිටුවා, ඊට තමාගේ නම තැබුවේ ය. අද දක්වා ඊට ‘අබ්සලොම් ටැඹ’ යයි කියනු ලැබේ.</span></span> 
     </div> 
     <div class="s1"> <span class="heading"><b>දාවිත් රජ අබ්සලොම් ගැන ශෝක වීම</b></span> 
     </div> 
     <div class="p"> <span class="verse v18" data-usfm="2SA.18.18"><span class="content"> </span></span><span class="verse v19" data-usfm="2SA.18.19"><span class="label">19</span><span class="content">එවිට ශාදොක්ගේ පුත් අහීමයාශ් කතා කොට, “සමිඳාණන් වහන්සේ රජ්ජුරුවන් උදෙසා ඔහුගේ සතුරන්ගෙන් පළිගත් බව රජුට දන්වන පිණිස දුවන්නට මට අවසර ලැබේවා”යි කීවේ ය.</span></span> 
     </div> 
     <div class="p"> <span class="verse v19" data-usfm="2SA.18.19"><span class="content"> </span></span><span class="verse v20" data-usfm="2SA.18.20"><span class="label">20</span><span class="content">ජෝවාබ් ද, “අද ඔබ ආරංචි ගෙන නො‍යන්න. වෙන දවසක ඔබට ආරංචි ගෙන ගිය හැකි ය. අද රජුගේ පුත්‍රයා මැරුණු නිසා අද ම ආරංචිය ගෙන නො‍යන්නැ”යි ඔහුට කීවේ ය. </span></span><span class="verse v21" data-usfm="2SA.18.21"><span class="label">21</span><span class="content">එවිට ජෝවාබ්, “ඔබ ගොස් දුටු දේ රජුට දන්වන්නැ”යි කුෂීය ජාතිකයාට කීවේ ය. ඔහු ජෝවාබ්ට වැඳ දිව්වේ ය.</span></span> 
     </div> 
     <div class="p"> <span class="verse v21" data-usfm="2SA.18.21"><span class="content"> </span></span><span class="verse v22" data-usfm="2SA.18.22"><span class="label">22</span><span class="content">එවිට ශාදොක්ගේ පුත් අහීමයාශ් යළිත් ජෝවාබ්ට කතා කොට, “කොහොම නුමුත්, මටත් ඒ කුෂීය ජාතිකයා පස්සේ දුවන්නට අවසර දුන මැනවැ”යි කීවේ ය. ජෝවාබ් ද, “මාගේ පුත්‍රය, ඔබ දුවන්නේ මන් ද? ඔබ ගෙනයන ආරංචියට ඔබට විපාකයක් ලැබෙන්නේ නැතැ”යි කීවේ ය.</span></span> 
     </div> 
     <div class="p"> <span class="verse v22" data-usfm="2SA.18.22"><span class="content"> </span></span><span class="verse v23" data-usfm="2SA.18.23"><span class="label">23</span><span class="content">එහෙත් ඔහු, “කුමක් වෙතත් මම දුවමි”යි කීවේ ය. ජෝවාබ් ද, “එසේ නම් දුවන්නැ”යි ඔහුට කීවේ ය. එවිට අහීමයාශ් සමභූමියේ මාවතින් දුව ගොස් කුෂීය ජාතිකයා පසු කර ගියේ ය.</span></span> 
     </div> 
     <div class="p"> <span class="verse v23" data-usfm="2SA.18.23"><span class="content"> </span></span><span class="verse v24" data-usfm="2SA.18.24"><span class="label">24</span><span class="content">දාවිත් වාසල් දොරටු දෙක අතර වාඩි වී සිටියේ ය. මුරකාරයා පවුරේ දොරටුව උඩ තිබුණ පියස්සට ගියේ ය. ඔහු හිස ඔසවා බැලූ විට, මිනිසෙකු තනියම දුවගෙන එනු දුටුවේ ය. </span></span><span class="verse v25" data-usfm="2SA.18.25"><span class="label">25</span><span class="content">මුරකාරයා මොරගසා එපවත් රජුට කී ය. රජ කතා කොට, “ඔහු තනියම එන්නේ නම්, ආරංචි ගෙනෙන්නේ ය”යි කී ය. ඔහු ඉක්මනට අවුත් ළං විය.</span></span> 
     </div> 
     <div class="p"> <span class="verse v25" data-usfm="2SA.18.25"><span class="content"> </span></span><span class="verse v26" data-usfm="2SA.18.26"><span class="label">26</span><span class="content">මුරකාරයා තව මිනිසෙකු දුව එනු දැක, දොරටු පාලයාට අඬගසා, “තව මිනිසෙක් තනියම දුව එන්නේ ය”යි කී ය. එවිට රජ, “ඔහුත් ආරංචි ගෙනෙන්නේ ය”යි කී ය.</span></span> 
     </div> 
     <div class="p"> <span class="verse v26" data-usfm="2SA.18.26"><span class="content"> </span></span><span class="verse v27" data-usfm="2SA.18.27"><span class="label">27</span><span class="content">මුරකාරයා ද පළමු වන මිනිසාගේ දිවීම ශාදොක්ගේ පුත් අහීමයාශ්ගේ දිවීම හා සමාන බව මට පෙනේ ය”යි කීවේ ය. රජ ද, “ඔහු යහපත් මිනිසෙකි. යහපත් ආරංචි ඇතිව එන්නේ ය”යි කී ය.</span></span> 
     </div> 
     <div class="p"> <span class="verse v27" data-usfm="2SA.18.27"><span class="content"> </span></span><span class="verse v28" data-usfm="2SA.18.28"><span class="label">28</span><span class="content">අහීමයාශ් මොරගසා, “සියල්ල යහපතැ”යි රජුට කියා මුණින්තළා වී වැඳ කතා කොට, “මාගේ රජ්ජුරුවන්ට විරුද්ධ ව තමන්ගේ අත් එසෙවූ මිනිසුන් පාවා දුන් ඔබේ දෙවි සමිඳාණන් වහන්සේට ප්‍රශංසා වේ වා”යි කීවේ ය.</span></span> 
     </div> 
     <div class="p"> <span class="verse v28" data-usfm="2SA.18.28"><span class="content"> </span></span><span class="verse v29" data-usfm="2SA.18.29"><span class="label">29</span><span class="content">“තරුණ අබ්සලොම් සුව සේ සිටින්නේ දැ”යි රජ ඇසී ය. එවිට අහීමයාශ් පිළිතුරු දෙමින්, “ජෝවාබ් විසින් රජ්ජුරුවන්ගේ මෙහෙකරුවාත්, ඔබේ මෙහෙකරු වන මාත් එවනු ලබන විට මහා කෝලාහලයක් දිටිමි; එහෙත්, එය කිමෙක් දැ යි නො‍දන්නෙමි”යි පිළිතුරු දුන්නේ ය.</span></span> 
     </div> 
     <div class="p"> <span class="verse v29" data-usfm="2SA.18.29"><span class="content"> </span></span><span class="verse v30" data-usfm="2SA.18.30"><span class="label">30</span><span class="content">රජ ද, “පැත්තකට වී මෙහි සිටින්නැ”යි ඔහුට කී ය. ඔහු පැත්තකට වී සිටියේ ය.</span></span> 
     </div> 
     <div class="p"> <span class="verse v30" data-usfm="2SA.18.30"><span class="content"> </span></span><span class="verse v31" data-usfm="2SA.18.31"><span class="label">31</span><span class="content">එවිට කුෂීය ජාතිකයා ආවේ ය. ඔහු කතා කොට, “මාගේ ස්වාමීන් වන රජ්ජුරුවන්ට ආරංචි තිබේ. මන්ද, ඔබට විරුද්ධ ව නැඟී ආ සියල්ලන්ගෙන් සමිඳාණන් වහන්සේ අද ඔබ උදෙසා පළිගත් සේකැ”යි කීවේ ය.</span></span> 
     </div> 
     <div class="p"> <span class="verse v31" data-usfm="2SA.18.31"><span class="content"> </span></span><span class="verse v32" data-usfm="2SA.18.32"><span class="label">32</span><span class="content">එවිට රජ, “තරුණ අබ්සලොම් සුව සේ සිටී දැ”යි කුෂීය ජාතිකයාගෙන් ඇසී ය. කුෂීය ජාතිකයා ද, “මාගේ ස්වාමීන් වන රජ්ජුරුවන්ගේ සතුරෝ ද ඔබට අනතුරු කරන්නට ඔබට විරුද්ධ ව නැඟී සිටින සියල්ලෝ ද ඒ තරුණයා මෙන් වෙත්වා”යි උත්තර දුන්නේ ය.</span></span> 
     </div> 
     <div class="p"> <span class="verse v32" data-usfm="2SA.18.32"><span class="content"> </span></span><span class="verse v33" data-usfm="2SA.18.33"><span class="label">33</span><span class="content">එවිට රජ අතිශයෙන් කම්පා වී දොරටුවට ඉහළින් තිබුණු උඩුමහලට ගොස් ඇඬුවේ ය. ඔහු අඬ අඬා, “අනේ! මාගේ පුත් අබ්සලොම්, මාගේ පුත්‍රය, මාගේ පුත් අබ්සලොම්! ඔබ වෙනුවට මා මැරුණා නම් යහපත; අහෝ අබ්සලොම්, මාගේ පුත්‍රය, මාගේ පුත්‍රය”යි කීවේ ය.</span></span> 
     </div> 
    </div> 
   </div> 
  </div>
 </body>
</html>