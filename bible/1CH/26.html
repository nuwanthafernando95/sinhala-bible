<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch26" data-usfm="1CH.26">  
     <div class="s1"> <span class="heading"><b>දොරටු පාලකයෝ</b></span> 
     </div> 
     <div class="p"> <span class="content"> </span><span class="verse v1" data-usfm="1CH.26.1"><span class="label">1</span><span class="content">දොරටු පාලකයන්ගේ පංති මෙසේ ය: කෝරාවරුන්ගෙන් ආසාප්ගේ පුත්‍රයෙකු වන කෝරේගේ පුත් මෙෂෙලෙමියා ය; </span></span><span class="verse v2" data-usfm="1CH.26.2"><span class="label">2</span><span class="content">මෙෂෙලෙමියාගේ පුත්‍රයන් වන කුලුඳුලා වූ ශෙකරියා ය; දෙවැනියා වූ ජෙදීයයෙල් ය; තුන්වැනියා වූ සෙබදියා ය; හතරවැනියා වූ ජත්නියෙල් ය; </span></span><span class="verse v3" data-usfm="1CH.26.3"><span class="label">3</span><span class="content">පස්වැනියා වූ ඒලාම් ය; හයවැනියා වූ ජෙහෝහානාන් ය; හත්වැනියා වූ එලියෙහෝයේනයි ය.</span></span> 
     </div> 
     <div class="p"> <span class="verse v3" data-usfm="1CH.26.3"><span class="content"> </span></span><span class="verse v4" data-usfm="1CH.26.4"><span class="label">4</span><span class="content"> </span><span class="content">ඕබෙද්-ඒදොම්ගේ පුත්‍රයන් වන කුලුඳුලා වූ ෂෙමායා ය; දෙවැනියා වූ ජෙහෝශාබාද් ය; තුන්වැනියා වූ ජෝවා ය; හතරවැනියා වූ සාකාර් ය; පස්වැනියා වූ නෙතනේල් ය; </span></span><span class="verse v5" data-usfm="1CH.26.5"><span class="label">5</span><span class="content">හයවැනියා වූ අම්මීයෙල් ය; හත්වැනියා වූ ඉස්සාකර් ය; අටවැනියා වූ පෙයුල්ලෙතයි ය. මන්ද, දෙවියන් වහන්සේ ඔහුට ආශීර්වාද කළ සේක.</span></span> 
     </div> 
     <div class="p"> <span class="verse v5" data-usfm="1CH.26.5"><span class="content"> </span></span><span class="verse v6" data-usfm="1CH.26.6"><span class="label">6</span><span class="content">ඔහුගේ පුත් ෂෙමායාට දාව පුත්‍රයෝ උපන්නෝ ය. ඔව්හු බලවන්ත මනුෂ්‍යයන් ව සිටි නිසා තමන්ගේ පිය වංශයෙහි ආණ්ඩුකාරයන් ව සිටියෝ ය. </span></span><span class="verse v7" data-usfm="1CH.26.7"><span class="label">7</span><span class="content">ෂෙමායාගේ පුත්‍රයන් ඔත්නී, රෙපායෙල්, ඕබෙද් සහ එල්ශාබාද් ය. ඔහුගේ සහෝදරයන් වන බලවන්ත මනුෂ්‍යයන් එලීහු සහ සෙමාකියා ය.</span></span> 
     </div> 
     <div class="p"> <span class="verse v7" data-usfm="1CH.26.7"><span class="content"> </span></span><span class="verse v8" data-usfm="1CH.26.8"><span class="label">8</span><span class="content">මොවුහු සියල්ලෝ ඕබෙද්-ඒදොම්ගේ පුත්‍රයෝ ය. ඔව්හු ද ඔවුන්ගේ පුත්‍රයෝ ද සහෝදරයෝ ද සේවයට බලවන්ත ව, ශක්තිමත් ව සිටියෝ ය. මෙසේ ඕබෙද්-ඒදොම්ගේ හැටදෙදෙනෙක් සිටියෝ ය.</span></span> 
     </div> 
     <div class="p"> <span class="verse v8" data-usfm="1CH.26.8"><span class="content"> </span></span><span class="verse v9" data-usfm="1CH.26.9"><span class="label">9</span><span class="content">මෙෂෙලෙමියාට බලවන්තයන් වන පුත්‍රයෝ ද සහෝදරයෝ ද දහඅටදෙනෙක් වූවෝ ය.</span></span> 
     </div> 
     <div class="p"> <span class="verse v9" data-usfm="1CH.26.9"><span class="content"> </span></span><span class="verse v10" data-usfm="1CH.26.10"><span class="label">10</span><span class="content">මෙරාරීගේ පුත්‍රයෙකු වූ හෝසාගේ පුත්‍රයන් වන ප්‍රධානියා වූ ෂිම්රී ය. ඔහු කුලුඳුලා නොවන නමුත්, ඔහුගේ පියා ඔහු ප්‍රධානකමට පත් කෙළේ ය. </span></span><span class="verse v11" data-usfm="1CH.26.11"><span class="label">11</span><span class="content">දෙවැනියා වූ හිල්කියා ය; තුන්වැනියා වූ ටෙබලියා ය; සතරවැනියා වූ ශෙකරියා ය; හෝසාගේ සියලු පුත්‍රයෝ හා සහෝදරයෝ දහතුන්දෙනෙක් ය.</span></span> 
     </div> 
     <div class="p"> <span class="verse v11" data-usfm="1CH.26.11"><span class="content"> </span></span><span class="verse v12" data-usfm="1CH.26.12"><span class="label">12</span><span class="content">සමිඳාණන් වහන්සේගේ මාලිගාවෙහි මෙහෙ කරන පිණිස තමන්ගේ සහෝදරයන් සමඟ මාරුවට සිටියා වූ ප්‍රධාන මනුෂ්‍යයන් වූ ඔවුන්ට දොරටු පාලකයන්ගේ පංති වැටුණේ ය. </span></span><span class="verse v13" data-usfm="1CH.26.13"><span class="label">13</span><span class="content">ඔව්හු ද තමන්ගේ පිය වංශ ලෙස ලොකු අය මෙන් ම කුඩා අයත් එක එක දොරටුව ගැන පස ඇට දැමුවෝ ය. </span></span><span class="verse v14" data-usfm="1CH.26.14"><span class="label">14</span><span class="content">නැගෙනහිර පැත්තේ පස ඇටය වැටුණේ ෂෙලෙමියාට ය. ඉන්පසු ඔහුගේ පුත් නැණවත් මන්ත්‍රීවරයෙකු වූ ශෙකරියා ගැන පස ඇට දැමුවෝ ය. ඔහුගේ පස ඇටය වැටුණේ උතුරු පැත්තට ය. </span></span><span class="verse v15" data-usfm="1CH.26.15"><span class="label">15</span><span class="content">ඕබෙද්-ඒදොම්ට වැටුණේ දකුණු පැත්ත ය. ඔහුගේ පුත්‍රයන්ට වැටුණේ භාණ්ඩාගාරය ය. </span></span><span class="verse v16" data-usfm="1CH.26.16"><span class="label">16</span><span class="content">බස්නාහිර පැත්තේ නඟින මාවතෙහි තිබෙන ෂල්ලෙකෙත් දොරටුව ෂුප්පීම්ටත්, හෝසාටත් වැටුණේ ය. දොරටු පාලකයෝ මාරුවෙන් මාරුවට සිටියෝ ය. </span></span><span class="verse v17" data-usfm="1CH.26.17"><span class="label">17</span><span class="content">නැගෙනහිරට සිටියේ ලෙවීවරු හයදෙනෙක් ය; උතුරට දවසට සතරදෙනෙක් ය; දකුණට දවසට සතරදෙනෙක් ය; භාණ්ඩාගාරය ළඟ දෙදෙනා ය. </span></span><span class="verse v18" data-usfm="1CH.26.18"><span class="label">18</span><span class="content">බස්නාහිරට බරාඳය ළඟ මාවතේ හතරදෙනෙක් ය; බරාඳයෙහි දෙදෙනෙක් ය. </span></span><span class="verse v19" data-usfm="1CH.26.19"><span class="label">19</span><span class="content">කොරාගේ පුත්‍රයන්ගෙන් ද මෙරාරීගේ පුත්‍රයන්ගෙන් ද තෝරාගත් දොරටු පාලකයන්ගේ පංති මේවා ය.</span></span> 
     </div> 
     <div class="s1"> <span class="heading"><b>දේව මාලිගාවේ වෙනත් යුතුකම්</b></span> 
     </div> 
     <div class="p"> <span class="verse v19" data-usfm="1CH.26.19"><span class="content"> </span></span><span class="verse v20" data-usfm="1CH.26.20"><span class="label">20</span><span class="content">අනික් ලෙවීවරුන්ගෙන් අහියා දෙවියන් වහන්සේගේ මාලිගාවේ ගබඩා සහ කැප කළ දේවල ගබඩා කෙරෙහි පත් ව සිටියේ ය. </span></span><span class="verse v21" data-usfm="1CH.26.21"><span class="label">21</span><span class="content">ලාදාන්ගේ වංශයේ ගේර්ෂොන්වරුන්ගේ පුත්‍රයන් වන ලාදාන්ගේ පිය වංශවල ප්‍රධානියන් ව සිටි ගේර්ෂොනිවය වූ ලාදාන්ගේ පුත්‍රයෝ නම්: </span></span><span class="verse v22" data-usfm="1CH.26.22"><span class="label">22</span><span class="content">ජෙහියෙලී සහ ජෙහියෙලීගේ පුත්‍රයන් වූ සේතාම් සහ ඔහුගේ සහෝදර වූ ජෝවෙල් ය. ඔව්හු සමිඳාණන් වහන්සේගේ මාලිගාවේ ගබඩා කෙරෙහි පත් වී සිටියෝ ය.</span></span> 
     </div> 
     <div class="p"> <span class="verse v22" data-usfm="1CH.26.22"><span class="content"> </span></span><span class="verse v23" data-usfm="1CH.26.23"><span class="label">23</span><span class="content">අම්රාම්වරුත්, ඉෂ්හාර්වරුත්, හෙබ්‍රොන්වරුත්, උශ්ශියෙල්වරුත් වූවෝ ය.</span></span> 
     </div> 
     <div class="p"> <span class="verse v23" data-usfm="1CH.26.23"><span class="content"> </span></span><span class="verse v24" data-usfm="1CH.26.24"><span class="label">24</span><span class="content">මෝසෙස්ගේ පුත්‍රයා වන ගේර්ෂොම්ගේ පුත් ෂෙබුයෙල් ගබඩාවල ප්‍රධානියා ව සිටියේ ය. </span></span><span class="verse v25" data-usfm="1CH.26.25"><span class="label">25</span><span class="content">එලියෙසර්ගෙන් පැවත ආ ඔහුගේ සහෝදරයෝත් සිටියෝ ය. ඔහුගේ පුත්‍රයා රෙහෙබියා ය; ඔහුගේ පුත්‍රයා ජෙෂායා ය; ඔහුගේ පුත්‍රයා ජෝරාම් ය; ඔහුගේ පුත්‍රයා ශික්රී ය; ඔහුගේ පුත්‍රයා ෂෙලොමොත් ය. </span></span><span class="verse v26" data-usfm="1CH.26.26"><span class="label">26</span><span class="content">මෙම ෂෙලොමොත් සහ ඔහුගේ සහෝදරයෝ, දාවිත් රජු විසින් ද සහශ්‍රාධිපතීන් ව ශතාධිපතීන් ව සිටි පිය වංශවල ප්‍රධානීන් විසින් ද සේනාවේ අධිපතීන් විසින් ද කැප කරන ලද්දා වූ ශුද්ධ දේවල සියලු ගබඩා කෙරෙහි පත් ව සිටියෝ ය. </span></span><span class="verse v27" data-usfm="1CH.26.27"><span class="label">27</span><span class="content">ඔව්හු යුද්ධවල දී ලබාගත් කොල්ලයෙන් කොටසක් සමිඳාණන් වහන්සේගේ මාලිගාව අලුත්වැඩියා කිරීම පිණිස කැප කළෝ ය. </span></span><span class="verse v28" data-usfm="1CH.26.28"><span class="label">28</span><span class="content">දිවැසිවරයා වූ සාමුවෙල් ද කිෂ්ගේ පුත් සාවුල් ද නේර්ගේ පුත් අබ්නේර් ද ශෙරුයාගේ පුත් ජෝවාබ් ද විසින් කැප කරන ලද සියල්ලත්, කවුරුන් විසින් නමුත් කැප කරන ලද දේත් ෂෙලොමොත් සහ ඔහුගේ සහෝදරයන් යටතේ තිබුණේ ය.</span></span> 
     </div> 
     <div class="s1"> <span class="heading"><b>අනික් ලෙවීවරුන්ගේ යුතුකම්</b></span> 
     </div> 
     <div class="p"> <span class="verse v28" data-usfm="1CH.26.28"><span class="content"> </span></span><span class="verse v29" data-usfm="1CH.26.29"><span class="label">29</span><span class="content">ඉශ්හාර්වරුන්ගෙන් කෙනනියා ද ඔහුගේ පුත්‍රයෝ ද පරිපාලන කටයුතු ගැන ඉශ්රායෙල්වරුගේ මුලාදෑනියන් ව හා විනිශ්චයකාරයන් ව සිටියෝ ය. </span></span><span class="verse v30" data-usfm="1CH.26.30"><span class="label">30</span><span class="content">හෙබ්‍රොන්වරුන්ගෙන් හෂබියා ද ඔහුගේ සහෝදරයෝ ද යන බලවන්තයෝ එක්දහස් හත්සියයක් බස්නාහිර දිශාවේ ජොර්දාන් ගඟින් මෙගොඩ සමිඳාණන් වහන්සේ සම්බන්ධ දේ ගැන ද රජුගේ වැඩ ගැන ද ඉශ්රායෙල්වරුන් පාලනය කිරීමට පත් ව සිටියෝ ය. </span></span><span class="verse v31" data-usfm="1CH.26.31"><span class="label">31</span><span class="content">හෙබ්‍රොන්වරුන්ගේ පිය පෙළපත් ප්‍රකාර හෙබ්‍රොන්වරුන්ගේ ප්‍රධානියා නම් ජෙරියා ය. දාවිත්ගේ රජ කාලයෙහි සතළිස් වැනි අවුරුද්දේ දී ඔවුන් ගැන විභාග කොට බලවන්ත මනුෂ්‍යයෝ ගිලියද්-ජාශර්හි ඔවුන් අතරේ සිටිනු සම්බ වූ හ. </span></span><span class="verse v32" data-usfm="1CH.26.32"><span class="label">32</span><span class="content">බලවන්තයන් ව පිය වංශවල ප්‍රධානියන් ව සිටි ඔහුගේ සහෝදරයෝ දෙදාස් සත්සියයක් වූ හ. දාවිත් රජ දෙවියන් වහන්සේ හා රජු සම්බන්ධ සියල්ල ගැන රූබන්වරුන් ද ගාද්වරුන් ද මනස්සේගේ අර්ධ ගෝත්‍රය ද කෙරෙහි මුලාදෑනීන් කොට ඔවුන් පත් කෙළේ ය.</span></span> 
     </div> 
    </div> 
   </div> 
  </div>
 </body>
</html>