<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch16" data-usfm="1CH.16">  
     <div class="p"> <span class="content"> </span><span class="verse v1" data-usfm="1CH.16.1"><span class="label">1</span><span class="content">ඔවුහු දෙවියන් වහන්සේගේ ගිවිසුම් කරඬුව ගෙනවුත්, දාවිත් ඒ සඳහා පිහිටුවා තිබුණු කූඩාරම තුළ එය තබා, දවන යාග පූජාවල් ද සහභාගිකමේ පූජාවල් ද දෙවියන් වහන්සේ ඉදිරියෙහි ඔප්පු කළෝ ය. </span></span><span class="verse v2" data-usfm="1CH.16.2"><span class="label">2</span><span class="content">දාවිත් දවන යාග පූජාව ද සහභාගිකමේ පූජා ද ඔප්පු කර නිම වූ විට, සමිඳාණන් වහන්සේගේ නාමයෙන් සෙනඟට ආශීර්වාද කෙළේ ය. </span></span><span class="verse v3" data-usfm="1CH.16.3"><span class="label">3</span><span class="content">තවද, ඔහු ඉශ්රායෙල්වරුන් සියල්ලන්ගෙන් එක එක පුරුෂයාටත්, ස්ත්‍රියටත් රොටියක් ද මස් කෑල්ලක් ද වියළි මුද්‍රික පල කැටියක් ද බැගින් දුන්නේ ය.</span></span> 
     </div> 
     <div class="s1"> <span class="heading"><b>ගිවිසුම් කරඬුව ලෙවීවරුන්ට බාර දීම</b></span> 
     </div> 
     <div class="p"> <span class="verse v3" data-usfm="1CH.16.3"><span class="content"> </span></span><span class="verse v4" data-usfm="1CH.16.4"><span class="label">4</span><span class="content">තවද, සමිඳාණන් වහන්සේගේ ගිවිසුම් කරඬුව ඉදිරියෙහි සේවය කිරීමටත්, ඉශ්රායෙල්වරුන්ගේ දෙවි සමිඳාණන් වහන්සේ වර්ණනා කිරීමටත්, උන් වහන්සේට ස්තුති ප්‍රශංසා කිරීමටත් ඔහු ලෙවීවරුන්ගෙන් සමහරෙකු නියම කෙළේ ය. </span></span><span class="verse v5" data-usfm="1CH.16.5"><span class="label">5</span><span class="content">ඒ අයගේ ප්‍රධානියා ආසාප් ය. ඔහු ළඟට ශෙකරියා, ජෙයීයෙල්, ෂෙමිරාමොත්, ජෙහියෙල්, මත්තිතියා, එලියාබ්, බෙනායා, ඕබෙද්-ඒදොම් සහ ජෙයීයෙල් ය. මොවුහු වීණාවලින් ද මහා වීණාවලින් ද ගායනා කළහ. එහෙත්, ආසාප් අත්තල්වලින් ශබ්ද පැවැත්වී ය. </span></span><span class="verse v6" data-usfm="1CH.16.6"><span class="label">6</span><span class="content">පූජකයන් වූ බෙනායා ද ජහසියෙල් ද දෙවියන් වහන්සේගේ ගිවිසුම් කරඬුව ඉදිරියෙහි නිතර ම නළා පිම්බෝ ය.</span></span> 
     </div> 
     <div class="p"> <span class="verse v6" data-usfm="1CH.16.6"><span class="content"> </span></span><span class="verse v7" data-usfm="1CH.16.7"><span class="label">7</span><span class="content">දාවිත් ආසාප් ද ඔහුගේ සහෝදරයන් ද ලවා සමිඳාණන් වහන්සේට ස්තුති කරවීමට පළමුවෙන් නියම කෙළේ ඒ දවසේ දී ය.</span></span> 
     </div> 
     <div class="s1"> <span class="heading"><b>ප්‍රශංසා ගීයක්</b></span> 
     </div> 
     <div class="r"> <span class="heading"><b>(</b></span><span class="heading"><b>ගීතා 105:1-15</b></span><span class="heading"><b>;</b></span><span class="heading"><b>96:1-13</b></span><span class="heading"><b>;</b></span><span class="heading"><b>106:1</b></span><span class="heading"><b>,</b></span><span class="heading"><b>47-48</b></span><span class="heading"><b>)</b></span> 
     </div> 
     <div class="q"> <span class="verse v7" data-usfm="1CH.16.7"><span class="content"> </span></span><span class="verse v8" data-usfm="1CH.16.8"><span class="label">8</span><span class="content">සමිඳුන්ට තුති පුදන්න;</span></span> 
     </div> 
     <div class="q2"> <span class="verse v8" data-usfm="1CH.16.8"><span class="content">එතුමන් නම කියා අයැදින්න;</span></span> 
     </div> 
     <div class="q2"> <span class="verse v8" data-usfm="1CH.16.8"><span class="content">ජාතීන් අතරේ එතුමන්ගේ ක්‍රියා පළ කරන්න.</span></span> 
     </div> 
     <div class="q"> <span class="verse v8" data-usfm="1CH.16.8"><span class="content"> </span></span><span class="verse v9" data-usfm="1CH.16.9"><span class="label">9</span><span class="content">එතුමන්ට ගී ගයන්න;</span></span> 
     </div> 
     <div class="q2"> <span class="verse v9" data-usfm="1CH.16.9"><span class="content">එතුමන්ට පසස් ගී ගයන්න;</span></span> 
     </div> 
     <div class="q2"> <span class="verse v9" data-usfm="1CH.16.9"><span class="content">එතුමන්ගේ පුදුම ක්‍රියා මෙනෙහි කරන්න.</span></span> 
     </div> 
     <div class="q"> <span class="verse v9" data-usfm="1CH.16.9"><span class="content"> </span></span><span class="verse v10" data-usfm="1CH.16.10"><span class="label">10</span><span class="content">එතුමන්ගේ ශුද්ධ නාමය ගැන උදම් අනන්න.</span></span> 
     </div> 
     <div class="q2"> <span class="verse v10" data-usfm="1CH.16.10"><span class="content">සමිඳුන් සොයන්නන්ගේ සිත් ප්‍රීති ප්‍රමුදිත වේ වා!</span></span> 
     </div> 
     <div class="q"> <span class="verse v10" data-usfm="1CH.16.10"><span class="content"> </span></span><span class="verse v11" data-usfm="1CH.16.11"><span class="label">11</span><span class="content">සමිඳුන් ද එතුමන්ගේ බලය ද සොයා බලන්න;</span></span> 
     </div> 
     <div class="q2"> <span class="verse v11" data-usfm="1CH.16.11"><span class="content">එතුමන්ගේ හමු වීම නිතර ම සොයන්න.</span></span> 
     </div> 
     <div class="q"> <span class="verse v11" data-usfm="1CH.16.11"><span class="content"> </span></span><span class="verse v12" data-usfm="1CH.16.12"><span class="label">12</span><span class="content">එතුමන්ගේ මෙහෙකරු වන ඉශ්රායෙල් වංශයෙනි, එතුමන් විසින් තෝරාගනු ලැබූ තැනැත්තන් වන ජාකොබ් දරුවෙනි,</span></span> 
     </div> 
     <div class="q"> <span class="verse v12" data-usfm="1CH.16.12"><span class="content"> </span></span><span class="verse v13" data-usfm="1CH.16.13"><span class="label">13</span><span class="content">එතුමන් කළ පුදුම ක්‍රියා ද එතුමන්ගේ ආශ්චර්යයන් ද එතුමන් දුන් විනිශ්චයයන් ද සිහි කරන්න.</span></span> 
     </div> 
     <div class="q"> <span class="verse v13" data-usfm="1CH.16.13"><span class="content"> </span></span><span class="verse v14" data-usfm="1CH.16.14"><span class="label">14</span><span class="content">එතුමාණෝ අපේ දෙවි සමිඳාණෝ ය.</span></span> 
     </div> 
     <div class="q2"> <span class="verse v14" data-usfm="1CH.16.14"><span class="content">එතුමන්ගේ ආණ්ඩු බලය මුළු පොළොවෙහි තිබේ.</span></span> 
     </div> 
     <div class="q"> <span class="verse v14" data-usfm="1CH.16.14"><span class="content"> </span></span><span class="verse v15" data-usfm="1CH.16.15"><span class="label">15</span><span class="content">එතුමන්ගේ ගිවිසුම සදහටත්, එතුමන් අණ කළ වචනය පරම්පරා දහසක් දක්වාත් සිහි කරන්න.</span></span> 
     </div> 
     <div class="q"> <span class="verse v15" data-usfm="1CH.16.15"><span class="content"> </span></span><span class="verse v16" data-usfm="1CH.16.16"><span class="label">16</span><span class="content"> </span><span class="content"> ඒ ගිවිසුම එතුමාණෝ ආබ්‍රහම් සමඟ කළ සේක;</span></span> 
     </div> 
     <div class="q2"> <span class="verse v16" data-usfm="1CH.16.16"><span class="content">ඊසාක්ට ද දිවුරුම් දුන් සේක.</span></span> 
     </div> 
     <div class="q"> <span class="verse v16" data-usfm="1CH.16.16"><span class="content"> </span></span><span class="verse v17" data-usfm="1CH.16.17"><span class="label">17</span><span class="content"> </span><span class="content"> එතුමාණෝ එය ජාකොබ්ට පණතක් ද ඉශ්රායෙල්ට සදාකාල ගිවිසුමක් ද කොට ස්ථිර කරමින්,</span></span> 
     </div> 
     <div class="q"> <span class="verse v17" data-usfm="1CH.16.17"><span class="content"> </span></span><span class="verse v18" data-usfm="1CH.16.18"><span class="label">18</span><span class="content">“නුඹලාගේ උරුම කොටස කොට කානාන් දේශය නුඹලාට දෙන්නෙමි.</span></span> 
     </div> 
     <div class="q"> <span class="verse v18" data-usfm="1CH.16.18"><span class="content"> </span></span><span class="verse v19" data-usfm="1CH.16.19"><span class="label">19</span><span class="content">නුඹලා ගණනින් ස්වල්ප දෙනෙකු වී, ඉතා ස්වල්ප දෙනෙකු වී එහි විදේශීන් වී සිටින්නහු ය”යි වදාළ සේක.</span></span> 
     </div> 
     <div class="q"> <span class="verse v19" data-usfm="1CH.16.19"><span class="content"> </span></span><span class="verse v20" data-usfm="1CH.16.20"><span class="label">20</span><span class="content">ඔව්හු, ජාතියකින් ජාතියකට ද රාජ්‍යයකින් රාජ්‍යයකට ද ගියෝ ය.</span></span> 
     </div> 
     <div class="q"> <span class="verse v20" data-usfm="1CH.16.20"><span class="content"> </span></span><span class="verse v21" data-usfm="1CH.16.21"><span class="label">21</span><span class="content"> </span><span class="content"> ඔවුන්ට තාඩන පීඩන කරන්න කිසි ම මිනිසෙකුට එතුමාණෝ ඉඩ නුදුන් සේක.</span></span> 
     </div> 
     <div class="q2"> <span class="verse v21" data-usfm="1CH.16.21"><span class="content">එසේ ය, එතුමාණෝ ඔවුන් නිසා රජුන්ට තරවටු කොට,</span></span> 
     </div> 
     <div class="q"> <span class="verse v21" data-usfm="1CH.16.21"><span class="content"> </span></span><span class="verse v22" data-usfm="1CH.16.22"><span class="label">22</span><span class="content">“මාගේ අබිසෙස් ලත් අයට අත නොගසන්න;</span></span> 
     </div> 
     <div class="q2"> <span class="verse v22" data-usfm="1CH.16.22"><span class="content">මාගේ දිවැසිවරුන්ට අනතුරු නොකරන්නැ”යි වදාළ සේක.</span></span> 
     </div> 
     <div class="q"> <span class="verse v22" data-usfm="1CH.16.22"><span class="content"> </span></span><span class="verse v23" data-usfm="1CH.16.23"><span class="label">23</span><span class="content">පොළෝ වැසි සියල්ලෙනි, සමිඳුන්ට ගී ගයන්න.</span></span> 
     </div> 
     <div class="q2"> <span class="verse v23" data-usfm="1CH.16.23"><span class="content">එතුමන්ගෙන් ලැබෙන ගැළවීම දිනෙන් දින ප්‍රකාශ කරන්න.</span></span> 
     </div> 
     <div class="q"> <span class="verse v23" data-usfm="1CH.16.23"><span class="content"> </span></span><span class="verse v24" data-usfm="1CH.16.24"><span class="label">24</span><span class="content">ජාතීන් අතරෙහි එතුමන්ගේ මහිමය ද සියලු ජාතීන් අතරෙහි එතුමන්ගේ ක්‍රියා ද පතළ කරන්න.</span></span> 
     </div> 
     <div class="q"> <span class="verse v24" data-usfm="1CH.16.24"><span class="content"> </span></span><span class="verse v25" data-usfm="1CH.16.25"><span class="label">25</span><span class="content">මන්ද, සමිඳාණෝ උතුම් ය;</span></span> 
     </div> 
     <div class="q2"> <span class="verse v25" data-usfm="1CH.16.25"><span class="content">අතිශයින් පැසසිය යුතු ය.</span></span> 
     </div> 
     <div class="q2"> <span class="verse v25" data-usfm="1CH.16.25"><span class="content">සියලු දෙවිවරුන්ට වඩා එතුමන්ට ගරුබිය පෑ යුතු ය.</span></span> 
     </div> 
     <div class="q"> <span class="verse v25" data-usfm="1CH.16.25"><span class="content"> </span></span><span class="verse v26" data-usfm="1CH.16.26"><span class="label">26</span><span class="content">මන්ද, ජනයන්ගේ සියලු දෙවිවරු පිළිම පමණකි;</span></span> 
     </div> 
     <div class="q2"> <span class="verse v26" data-usfm="1CH.16.26"><span class="content">සමිඳාණෝ ම අහස් මඬල සෑදූ සේක.</span></span> 
     </div> 
     <div class="q"> <span class="verse v26" data-usfm="1CH.16.26"><span class="content"> </span></span><span class="verse v27" data-usfm="1CH.16.27"><span class="label">27</span><span class="content">ගෞරවය ද තේජස ද එතුමන් ඉදිරියෙහි පවත්නේ ය;</span></span> 
     </div> 
     <div class="q2"> <span class="verse v27" data-usfm="1CH.16.27"><span class="content">ශක්තිය ද ප්‍රීතිය ද එතුමන්ගේ මැදුරෙහි ඇත්තේ ය.</span></span> 
     </div> 
     <div class="q"> <span class="verse v27" data-usfm="1CH.16.27"><span class="content"> </span></span><span class="verse v28" data-usfm="1CH.16.28"><span class="label">28</span><span class="content">ජනයෙනි, සමිඳුන් පසසන්න;</span></span> 
     </div> 
     <div class="q2"> <span class="verse v28" data-usfm="1CH.16.28"><span class="content">ගෞරවය ද බලය ද සමිඳුන් හට පිරිනමන්න.</span></span> 
     </div> 
     <div class="q"> <span class="verse v28" data-usfm="1CH.16.28"><span class="content"> </span></span><span class="verse v29" data-usfm="1CH.16.29"><span class="label">29</span><span class="content">සමිඳුන් නමට හිමි ගෞරවය පිරිනමන්න;</span></span> 
     </div> 
     <div class="q2"> <span class="verse v29" data-usfm="1CH.16.29"><span class="content">පඬුරක් රැගෙන එතුමන් ඉදිරියට එන්න;</span></span> 
     </div> 
     <div class="q2"> <span class="verse v29" data-usfm="1CH.16.29"><span class="content">ශුද්ධ මළුවෙහි සමිඳුන් නමදින්න.</span></span> 
     </div> 
     <div class="q"> <span class="verse v29" data-usfm="1CH.16.29"><span class="content"> </span></span><span class="verse v30" data-usfm="1CH.16.30"><span class="label">30</span><span class="content">පොළෝ වැසි සියල්ලෙනි, එතුමන් අබිමුව බියෙන් ඇලළී සිටින්න;</span></span> 
     </div> 
     <div class="q2"> <span class="verse v30" data-usfm="1CH.16.30"><span class="content">එතුමාණෝ නොසැලෙන ලෙස තිරසාර ව ලොව සෑදූ සේක.</span></span> 
     </div> 
     <div class="q"> <span class="verse v30" data-usfm="1CH.16.30"><span class="content"> </span></span><span class="verse v31" data-usfm="1CH.16.31"><span class="label">31</span><span class="content">ස්වර්ගයෝ සන්තෝෂ වෙත් වා!</span></span> 
     </div> 
     <div class="q2"> <span class="verse v31" data-usfm="1CH.16.31"><span class="content">පොළොව ද ප්‍රීති වේ වා!</span></span> 
     </div> 
     <div class="q2"> <span class="verse v31" data-usfm="1CH.16.31"><span class="content">“සමිඳාණෝ රජකම් කරන සේකැ”යි ජාතීන් අතරේ කියත් වා!</span></span> 
     </div> 
     <div class="q"> <span class="verse v31" data-usfm="1CH.16.31"><span class="content"> </span></span><span class="verse v32" data-usfm="1CH.16.32"><span class="label">32</span><span class="content">මුහුදත්, එහි ඇති සියල්ලත් ගිගුරුම් හඬ දේ වා!</span></span> 
     </div> 
     <div class="q2"> <span class="verse v32" data-usfm="1CH.16.32"><span class="content">කෙත්වතු සහ එහි ඇති සියල්ල ප්‍රීතිමත් වේ වා!</span></span> 
     </div> 
     <div class="q"> <span class="verse v32" data-usfm="1CH.16.32"><span class="content"> </span></span><span class="verse v33" data-usfm="1CH.16.33"><span class="label">33</span><span class="content">වනයේ ගස් කොළන් සමිඳුන් අබිමුව ප්‍රීතියෙන් ගී ගයා වා!</span></span> 
     </div> 
     <div class="q2"> <span class="verse v33" data-usfm="1CH.16.33"><span class="content">මන්ද, එතුමාණෝ පොළොව පාලනය කරන පිණිස වඩින සේක.</span></span> 
     </div> 
     <div class="q"> <span class="verse v33" data-usfm="1CH.16.33"><span class="content"> </span></span><span class="verse v34" data-usfm="1CH.16.34"><span class="label">34</span><span class="content"> </span><span class="content"> සමිඳුන් හට තුති පුදන්න;</span></span> 
     </div> 
     <div class="q2"> <span class="verse v34" data-usfm="1CH.16.34"><span class="content">මන්ද, එතුමාණෝ යහපත් ය;</span></span> 
     </div> 
     <div class="q2"> <span class="verse v34" data-usfm="1CH.16.34"><span class="content">එතුමන්ගේ ස්ථිරසාර ප්‍රේමය සදහට ම පවත්නේ ය.</span></span> 
     </div> 
     <div class="q"> <span class="verse v34" data-usfm="1CH.16.34"><span class="content"> </span></span><span class="verse v35" data-usfm="1CH.16.35"><span class="label">35</span><span class="content">“අපේ ගැළවුම්කාර දෙවිඳාණෝ, එතුමන්ගේ ශුද්ධ නාමයට තුති කරන පිණිසත්, එතුමන්ගේ ප්‍රශංසා ගැන ජයඝෝෂා පවත්වන පිණිසත්, අප ගළවා, ජාතීන් අතරෙන් අප රැස් කොට, අප නිදහස් කරන සේකැ”යි කියන්න.</span></span> 
     </div> 
     <div class="q"> <span class="verse v35" data-usfm="1CH.16.35"><span class="content"> </span></span><span class="verse v36" data-usfm="1CH.16.36"><span class="label">36</span><span class="content">ඉශ්රායෙල් දෙවි සමිඳුන් හට සදාකාලයෙන් සදාකාලයට ප්‍රශංසා වේ වා!</span></span> 
     </div> 
     <div class="p"> <span class="verse v36" data-usfm="1CH.16.36"><span class="content">මුළු සෙනඟ ද, “ආමෙන්” කියා සමිඳාණන් වහන්සේට ප්‍රශංසා කළෝ ය.</span></span> 
     </div> 
     <div class="s1"> <span class="heading"><b>ජෙරුසලමේ සහ ගිබියොන්හි වන්දනාව</b></span> 
     </div> 
     <div class="p"> <span class="verse v36" data-usfm="1CH.16.36"><span class="content"> </span></span><span class="verse v37" data-usfm="1CH.16.37"><span class="label">37</span><span class="content">ඉක්බිති සමිඳාණන් වහන්සේගේ ගිවිසුම් කරඬුව ඉදිරියෙහි නිතර ම එක එක දවසට සුදුසු ලෙස සේවය කිරීමට දාවිත් රජ ගිවිසුම් කරඬුව ඉදිරියෙහි ආසාප් ද ඔහුගේ සහෝදරයන් ද </span></span><span class="verse v38" data-usfm="1CH.16.38"><span class="label">38</span><span class="content">ඕබෙද්-ඒදොම් ද ඔවුන්ගේ සහෝදරයන් හැටඅටදෙනෙකු ද සිටෙව්වේ ය. ජෙදුතුන්ගේ පුත් ඕබෙද්-ඒදොම් ද හෝසා ද දොරටු පාලයන් කොට නියම කෙළේ ය.</span></span> 
     </div> 
     <div class="p"> <span class="verse v38" data-usfm="1CH.16.38"><span class="content"> </span></span><span class="verse v39" data-usfm="1CH.16.39"><span class="label">39</span><span class="content">පූජක ශාදොක් ද පූජකයන් වන ඔහුගේ සහෝදරයන් ද ගිබියොන්හි ගිරිකුළක තිබෙන සමිඳාණන් වහන්සේගේ මණ්ඩපය ඉදිරියෙහි සිටින්න නියම කෙළේ ය. </span></span><span class="verse v40" data-usfm="1CH.16.40"><span class="label">40</span><span class="content">එසේ කෙළේ, සමිඳාණන් වහන්සේ ඉශ්රායෙල්වරුන්ට අණ කළා වූ උන් වහන්සේගේ ව්‍යවස්ථාවෙහි ලියා තිබෙන සියල්ල ප්‍රකාරයට දවන යාග පූජා පුදන පූජාසනය පිට නිතර ම උදය සවස දවන යාග පූජා සමිඳාණන් වහන්සේට ඔප්පු කරන පිණිස ය. </span></span><span class="verse v41" data-usfm="1CH.16.41"><span class="label">41</span><span class="content">ඔවුන් සමඟ හේමන් ද ජෙදුතුන් ද නම් කියා තෝරාගනු ලැබූ අනික් අය ද, “සමිඳාණන් වහන්සේගේ කරුණාව සදහට ම පවත්නේ ය” කියමින් උන් වහන්සේට ස්තුති කිරීමට නියම කෙළේ ය. </span></span><span class="verse v42" data-usfm="1CH.16.42"><span class="label">42</span><span class="content">ඔවුන් සමඟ හේමන් ද ජෙදුතුන් ද පත් කෙළේ, දෙවියන් වහන්සේට ගී ගයමින් නළාවලිනුත්, අත්තල්වලිනුත්, තූර්ය භාණ්ඩවලිනුත් ශබ්ද කිරීමට ය. තවද, දාවිත් රජ ජෙදුතුන්ගේ පුත්‍රයන් දොරටු පාලකයන් කොට පත් කෙළේ ය.</span></span> 
     </div> 
     <div class="p"> <span class="verse v42" data-usfm="1CH.16.42"><span class="content"> </span></span><span class="verse v43" data-usfm="1CH.16.43"><span class="label">43</span><span class="content"> </span><span class="content"> පසු ව මුළු සෙනඟ තම තමන්ගේ ගෙවලට ගියෝ ය. දාවිත් තමාගේ ගෙදර වැසියන්ට ආශීර්වාද කරන පිණිස හැරී ගියේ ය.</span></span> 
     </div> 
    </div> 
   </div> 
  </div>
 </body>
</html>