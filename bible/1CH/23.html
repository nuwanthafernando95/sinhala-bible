<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch23" data-usfm="1CH.23">  
     <div class="s1"> <span class="heading"><b>ලෙවීවරුන්ගේ මෙහෙය</b></span> 
     </div> 
     <div class="p"> <span class="content"> </span><span class="verse v1" data-usfm="1CH.23.1"><span class="label">1</span><span class="content"> </span><span class="content"> දාවිත් දිගායු වළඳා මහලු වූ විට තමාගේ පුත් සලමොන් ඉශ්රයෙල්වරුන්ගේ රජ කොට පත් කෙළේ ය. </span></span><span class="verse v2" data-usfm="1CH.23.2"><span class="label">2</span><span class="content">තවද, දාවිත් ඉශ්රායෙල්වරුන්ගේ සියලු අධිපතීන් ද පූජකයන් ද ලෙවීවරුන් ද රැස් කෙළේ ය. </span></span><span class="verse v3" data-usfm="1CH.23.3"><span class="label">3</span><span class="content">ලෙවීවරුන්ගෙන් ගණන් ගන්නා ලද්දේ, තිස් අවුරුද්දක පටන් ඉන් ඉහළට වයස් ඇති අය ය. එසේ එක් කෙනෙකු එක් කෙනෙකු පාසා ගණන් ගන්න ලද පුරුෂයන්ගේ ගණන තිස්අටදහසක් විය. </span></span><span class="verse v4" data-usfm="1CH.23.4"><span class="label">4</span><span class="content">මොවුන්ගෙන් විසිහතරදහසක් සමිඳාණන් වහන්සේගේ මාලිගාවේ වැඩ බලා ගැනීමට සිටියෝ ය. හයදහසක් මුලාදෑනියෝ ද විනිශ්චයකාරයෝ ද වූ හ. </span></span><span class="verse v5" data-usfm="1CH.23.5"><span class="label">5</span><span class="content">හාරදහසක් දොරටු පාලකයෝ වූ හ. ‘ප්‍රශංසා කිරීමට මම සෑදුවෙමි’යි දාවිත් කී තූර්ය භාණ්ඩවලින් සමිඳාණන් වහන්සේට ප්‍රශංසා කරන්නෝ හාරදහසක් වූ හ.</span></span> 
     </div> 
     <div class="p"> <span class="verse v5" data-usfm="1CH.23.5"><span class="content"> </span></span><span class="verse v6" data-usfm="1CH.23.6"><span class="label">6</span><span class="content">දාවිත් ගේර්ෂොන් ද කොහාත් ද මෙරාරී ද යන ලෙවීගේ පුත්‍රයන්ගේ වංශවල හැටියට ඔවුන් පංතිවලට බෙදුවේ ය.</span></span> 
     </div> 
     <div class="p"> <span class="verse v6" data-usfm="1CH.23.6"><span class="content"> </span></span><span class="verse v7" data-usfm="1CH.23.7"><span class="label">7</span><span class="content">ගේර්ෂොන්ගේ පුත්‍රයෝ ලාදාන් සහ ෂිමෙයි ය. </span></span><span class="verse v8" data-usfm="1CH.23.8"><span class="label">8</span><span class="content">ලාදාන්ගේ පුත්‍රයෝ නම්: ප්‍රධානියා වූ ජෙහීයෙල් ද සේතාම් ද ජෝවෙල් ද යන තුන්දෙනා ය. </span></span><span class="verse v9" data-usfm="1CH.23.9"><span class="label">9</span><span class="content">ෂිමෙයිගේ පුත්‍රයෝ නම්: ෂෙලොමිත් ද හශීයෙල් ද හාරාන් ද යන තුන්දෙනා ය. මොවුහු ලාදාන්ගේ පිය පෙළපත්වල ප්‍රධානියෝ ය. </span></span><span class="verse v10" data-usfm="1CH.23.10"><span class="label">10</span><span class="content">ෂිමෙයිගේ පුත්‍රයෝ නම්: ජහත්, ශීනා, ජෙවුෂ් සහ බෙරියා ය. මේ හතර දෙන ෂිමෙයිගේ පුත්‍රයෝ ය. </span></span><span class="verse v11" data-usfm="1CH.23.11"><span class="label">11</span><span class="content">ජහත් ප්‍රධානියා ය, ශීනා දෙවැනියා ය. එහෙත්, ජෙවුෂ්ටත්, බෙරියාටත් බොහෝ පුත්‍රයෝ නුවූ හ. එබැවින් ඔව්හු එක පිය පෙළපතක් කොට ගණන්ගනු ලැබුවෝ ය.</span></span> 
     </div> 
     <div class="p"> <span class="verse v11" data-usfm="1CH.23.11"><span class="content"> </span></span><span class="verse v12" data-usfm="1CH.23.12"><span class="label">12</span><span class="content">කොහාත්ගේ පුත්‍රයෝ නම්: අම්රාම් ද ඉශ්හාර් ද හෙබ්‍රොන් ද උශ්ශියෙල් ද යන සතරදෙනා ය. </span></span><span class="verse v13" data-usfm="1CH.23.13"><span class="label">13</span><span class="content"> අම්රාම්ගේ පුත්‍රයෝ නම්: ආරොන් සහ මෝසෙස් ය. ආරොන් ද ඔහුගේ පුත්‍රයෝ ද ඉතා ශුද්ධ දේ කැප කරන පිණිසත්, සමිඳාණන් වහන්සේ ඉදිරියෙහි සුවඳ දුම් ඔප්පු කරන පිණිසත්, උන් වහන්සේට සේවය කරන පිණිසත්, සෑම කල්හි ම උන් වහන්සේගේ නාමයෙන් ආශීර්වාද කරන පිණිසත්, හැම කලට ම වෙන් කරනු ලැබුවෝ ය. </span></span><span class="verse v14" data-usfm="1CH.23.14"><span class="label">14</span><span class="content">එහෙත්, දෙවියන් වහන්සේට කැප වූ මනුෂ්‍යයා වන මෝසෙස්ගේ පුත්‍රයෝ ලෙවී ගෝත්‍රයට අයිති යයි ගණන් ගන්නා ලද්දෝ ය. </span></span><span class="verse v15" data-usfm="1CH.23.15"><span class="label">15</span><span class="content">මෝසෙස්ගේ පුත්‍රයෝ නම්: ගේර්ෂොම් සහ එලියෙසෙර් ය. </span></span><span class="verse v16" data-usfm="1CH.23.16"><span class="label">16</span><span class="content">ගේර්ෂොම්ගේ පුත්‍රයෝ නම්; ප්‍රධානියා වූ ෂෙබුයෙල් ය. </span></span><span class="verse v17" data-usfm="1CH.23.17"><span class="label">17</span><span class="content">එලියෙසෙර්ගේ පුත්‍රයෝ: ප්‍රධානියා වූ රෙහෙබියා ය. එලියෙසෙර්ට වෙන පුත්‍රයෝ නුවූ හ. එහෙත්, රෙහෙබියාට පුත්‍රයෝ බොහෝ දෙනෙක් සිටියෝ ය.</span></span> 
     </div> 
     <div class="p"> <span class="verse v17" data-usfm="1CH.23.17"><span class="content"> </span></span><span class="verse v18" data-usfm="1CH.23.18"><span class="label">18</span><span class="content">ඉශ්හාර්ගේ පුත්‍රයෝ: ප්‍රධානියා වූ ෂෙලොමිත් ය; </span></span><span class="verse v19" data-usfm="1CH.23.19"><span class="label">19</span><span class="content">හෙබ්‍රොන්ගේ පුත්‍රයෝ: ප්‍රධානියා වූ ජෙරියා ය, දෙවැනියා වූ අමරියා ය; තුන්වැනියා වූ ජහසියෙල් ය; හතරවැනියා වූ ජෙකමෙයාම් ය. </span></span><span class="verse v20" data-usfm="1CH.23.20"><span class="label">20</span><span class="content">උශ්ශියෙල්ගේ පුත්‍රයෝ: ප්‍රධානියා වූ මීකා ය; දෙවැනියා වූ ඉෂ්ෂියා ය.</span></span> 
     </div> 
     <div class="p"> <span class="verse v20" data-usfm="1CH.23.20"><span class="content"> </span></span><span class="verse v21" data-usfm="1CH.23.21"><span class="label">21</span><span class="content">මෙරාරීගේ පුත්‍රයෝ: මාලී සහ මුෂී ය. මාලීගේ පුත්‍රයෝ: එලෙයාසර් සහ කිෂ් ය. </span></span><span class="verse v22" data-usfm="1CH.23.22"><span class="label">22</span><span class="content">එලෙයාසර් මළේ ය. ඔහුට දූවරුන් මිස පුත්‍රයෝ නොසිටියෝ ය. ඒ තැනැත්තියන්ගේ සහෝදරයන් වූ කිෂ්ගේ පුත්‍රයෝ ඔවුන් පාවාගත්තෝ ය. </span></span><span class="verse v23" data-usfm="1CH.23.23"><span class="label">23</span><span class="content">මුෂීගේ පුත්‍රයෝ: මාලී ද ඒදෙර් ද ජෙරිමොත් ද යන තුන්දෙනා ය.</span></span> 
     </div> 
     <div class="p"> <span class="verse v23" data-usfm="1CH.23.23"><span class="content"> </span></span><span class="verse v24" data-usfm="1CH.23.24"><span class="label">24</span><span class="content">ඔව්හු තමන්ගේ පිය පෙළපත්වල හැටියට, පිය පෙළපත්වල ප්‍රධානියන් වන විසි අවුරුදු වයසේ පටන් ඉන් ඉහළට එක් කෙනෙකු එක් කෙනෙකු පාසා නම් වශයෙන් ගණන් කරන ලද්දා වූ, සමිඳාණන් වහන්සේගේ මාලිගා සේවයේ වැඩ කළා වූ ලෙවීගේ පුත්‍රයෝ ය.</span></span> 
     </div> 
     <div class="p"> <span class="verse v24" data-usfm="1CH.23.24"><span class="content"> </span></span><span class="verse v25" data-usfm="1CH.23.25"><span class="label">25</span><span class="content">තවද, දාවිත් කතා කොට, “ඉශ්රායෙල්ගේ දෙවි සමිඳාණන් වහන්සේ තමන්ගේ සෙනඟට සාමදානය දී තිබේ ය”යි ද, “උන් වහන්සේ ජෙරුසලමෙහි සෑම කල්හි ම වාසය කරන සේකැ”යි ද, </span></span><span class="verse v26" data-usfm="1CH.23.26"><span class="label">26</span><span class="content"> “මණ්ඩපය සහ එහි සේවයට අයිති සියලු භාණ්ඩත් ලෙවීවරුන්ට තවත් උසුලා ගෙන යන්න වන්නේ නැතැ”යි ද කීවේ ය. </span></span><span class="verse v27" data-usfm="1CH.23.27"><span class="label">27</span><span class="content">දාවිත්ගේ අන්තිම වචනවල හැටියට විසි අවුරුද්ද පටන් ඉන් ඉහළට වයස් ඇති පුත්‍රයෝ ගණන් ගන්න ලද්දෝ ය. </span></span><span class="verse v28" data-usfm="1CH.23.28"><span class="label">28</span><span class="content"> මන්ද, ඔවුන්ගේ තනතුර නම්, සමිඳාණන් වහන්සේගේ මාලිගාවේ සේවය සම්බන්ධයෙන් ආරොන්ගේ පුත්‍රයන්ට උපකාර කිරීම ය. එනම්, මළුව, ඇතුල් ගෙවල් සහ සියලු ශුද්ධ දේවල් පවිත්‍ර කිරීමත්, දෙවියන් වහන්සේගේ මාලිගාවේ සේවයේ වැඩ ද පිදීමේ රොටි ද </span></span><span class="verse v29" data-usfm="1CH.23.29"><span class="label">29</span><span class="content">ආහාර පූජාවටත්, මුහුන් නැති රොටිවලටත් ඇතිළියටත්, පොඟවන ඒවාටත් ඕනෑ කරන සිහින් පිටි ද සියලු ආකාර මිමි ද මැනීම් ද බලාගැනීමත්, </span></span><span class="verse v30" data-usfm="1CH.23.30"><span class="label">30</span><span class="content">දිනපතා උදේ සවස සමිඳාණන් වහන්සේට ස්තුති ප්‍රශංසා කිරීමට සිටීමත්, </span></span><span class="verse v31" data-usfm="1CH.23.31"><span class="label">31</span><span class="content">සබත් දවස්වල දී ද අමාවක දවස්වල දී ද මංගල්‍යවල දී ද ගණනින් නියම ප්‍රකාරයට නිතර ම සමිඳාණන් වහන්සේ ඉදිරියෙහි සියලු දවන යාග පූජා ඔප්පු කිරීමත්, </span></span><span class="verse v32" data-usfm="1CH.23.32"><span class="label">32</span><span class="content">සම්මුඛ මණ්ඩපයේ වත්පිළිවෙත් ද ශුද්ධස්ථානයේ වත්පිළිවෙත් ද සමිඳාණන් වහන්සේගේ මාලිගාවේ සේවය සම්බන්ධයෙන් තම සහෝදරයන් වූ ආරොන්ගේ පුත්‍රයන්ගේ වත්පිළිවෙත් ද බලාගැනීමත් ය.</span></span> 
     </div> 
    </div> 
   </div> 
  </div>
 </body>
</html>