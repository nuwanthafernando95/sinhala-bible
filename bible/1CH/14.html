<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch14" data-usfm="1CH.14">  
     <div class="s1"> <span class="heading"><b>දාවිත් රජ ජෙරුසලමේ නැවතී සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 සාමු 5:11-16</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="1CH.14.1"><span class="label">1</span><span class="content">තීර්හි රජ වූ හීරාම් දාවිත්ට මාලිගාවක් ගොඩනැඟීම පිණිස ඔහු වෙත පණිවුඩකාරයන් ද කිහිරි ලී ද ගල් වඩුවන් ද වඩුවන් ද එවී ය. </span></span><span class="verse v2" data-usfm="1CH.14.2"><span class="label">2</span><span class="content">දාවිත් ද තමා ඉශ්රායෙල්වරුන්ගේ රජ කොට සමිඳාණන් වහන්සේ විසින් ස්ථිර කරන ලද බව දැනගත්තේ ය. මන්ද, උන් වහන්සේගේ සෙනඟ වන ඉශ්රායෙල්වරුන් උදෙසා ඔහුගේ රාජ්‍යය සමෘද්ධිමත් වී තිබුණේ ය.</span></span> 
     </div> 
     <div class="p"> <span class="verse v2" data-usfm="1CH.14.2"><span class="content"> </span></span><span class="verse v3" data-usfm="1CH.14.3"><span class="label">3</span><span class="content">දාවිත් ජෙරුසලමේ දී තවත් භාර්යාවන් පාවාගත්තේ ය. දාවිත්ට දාව තව පුත්‍රයෝත්, දූවරුත් උපන්නෝ ය. </span></span><span class="verse v4" data-usfm="1CH.14.4"><span class="label">4</span><span class="content">ජෙරුසලමේ දී ඔහුට උපන් පුත්‍රයන්ගේ නාම මෙසේ ය: ෂම්මුවා, ෂෝබාබ්, නාතාන් සහ සලමොන්; </span></span><span class="verse v5" data-usfm="1CH.14.5"><span class="label">5</span><span class="content">ඉබ්හාර්, එලිෂුවා සහ එල්පෙලෙත්; </span></span><span class="verse v6" data-usfm="1CH.14.6"><span class="label">6</span><span class="content">නොගා, නෙපෙග් සහ ජපියා, </span></span><span class="verse v7" data-usfm="1CH.14.7"><span class="label">7</span><span class="content">එලිෂාමා, බෙයෙලියාදා සහ එලීපෙලෙත් ය.</span></span> 
     </div> 
     <div class="s1"> <span class="heading"><b>පිලිස්තිවරුන් පරාජය කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 සාමු 5:17-25</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="1CH.14.7"><span class="content"> </span></span><span class="verse v8" data-usfm="1CH.14.8"><span class="label">8</span><span class="content">දාවිත් මුළු ඉශ්රායෙල් ජාතිය කෙරෙහි රජ කොට අභිෂේක කරනු ලැබූ බව පිලිස්තිවරුන් ඇසූ කල, ඔව්හු සියල්ලෝ ම දාවිත් සොයා ආවෝ ය. දාවිත් ඒ අසා ඔවුන්ට විරුද්ධ ව පිටත් ව ගියේ ය. </span></span><span class="verse v9" data-usfm="1CH.14.9"><span class="label">9</span><span class="content">පිලිස්තිවරු අවුත් රෙපායිම් මිටියාවතෙහි පැතිර ගොස් එය කොල්ලකෑවෝ ය. </span></span><span class="verse v10" data-usfm="1CH.14.10"><span class="label">10</span><span class="content">දාවිත් කතා කොට, “මා පිලිස්තිවරුන්ට විරුද්ධ ව යන්න ද? ඔබ වහන්සේ ඔවුන් මා අතට පාවා දෙන සේක් ද?” කියා දෙවියන් වහන්සේගෙන් පිළිවිසී ය. සමිඳාණන් වහන්සේ පිළිතුරු දෙමින්, “යන්න, මම ඔවුන් නුඹේ අතට පාවා දෙමි”යි ඔහුට වදාළ සේක.</span></span> 
     </div> 
     <div class="p"> <span class="verse v10" data-usfm="1CH.14.10"><span class="content"> </span></span><span class="verse v11" data-usfm="1CH.14.11"><span class="label">11</span><span class="content">ඔව්හු බාල්-පෙරාශීම්ට ආවෝ ය. දාවිත් එහි දී ඔවුන්ට පහර දී, කතා කරමින්, “දෙවියන් වහන්සේ මා අතින් මාගේ සතුරන් ජලගැල්මක් මෙන් විසුරුවා හැරිය සේකැ”යි කීවේ ය. ඒ නිසා ඒ ස්ථානයට බාල්-පෙරාශීම් යන නම තැබී ය. </span></span><span class="verse v12" data-usfm="1CH.14.12"><span class="label">12</span><span class="content">ඔව්හු තමන්ගේ දේව රූප එහි අත්හැර ගියෝ ය. එකල දාවිත් දුන් ආඥාව ලෙස ඒවා ගින්නෙන් පුළුස්සා දමන ලද්දේ ය.</span></span> 
     </div> 
     <div class="p"> <span class="verse v12" data-usfm="1CH.14.12"><span class="content"> </span></span><span class="verse v13" data-usfm="1CH.14.13"><span class="label">13</span><span class="content">නැවතත් පිලිස්තිවරු මිටියාවතෙහි පැතිර ගොස් එය කොල්ලකෑවෝ ය. </span></span><span class="verse v14" data-usfm="1CH.14.14"><span class="label">14</span><span class="content">දාවිත් නැවත දෙවියන් වහන්සේගෙන් විචාළේ ය. දෙවියන් වහන්සේ ද උත්තර දෙමින්, “නුඹ ඔවුන් පස්සේ නොගොස්, ඔවුන් වෙතින් හැරී වටකරින් ගොස්, ඇඹිල්ල ගස්වලට ඉදිරිපිටින් ඔවුන් සමඟ සටනට යන්න. </span></span><span class="verse v15" data-usfm="1CH.14.15"><span class="label">15</span><span class="content">තවද, ඇඹිල්ල ගස් මුදුන්වල අඩි ශබ්දයක් නුඹට ඇසෙන විට සටනට පිටත් ව යන්න. මන්ද, එවිට දෙවියන් වහන්සේ පිලිස්තිවරුන්ගේ සේනාවට පහර දෙන්න නුඹට පෙරටුවෙන් පිටත් ව යන සේකැ”යි ඔහුට වදාළ සේක. </span></span><span class="verse v16" data-usfm="1CH.14.16"><span class="label">16</span><span class="content">දාවිත් දෙවියන් වහන්සේ අණ කළ ලෙස කෙළේ ය. ඔව්හු ගිබියොන් සිට ගෙශෙර් දක්වා පිලිස්තිවරුන්ගේ සේනාවට පහර දුන්නෝ ය. </span></span><span class="verse v17" data-usfm="1CH.14.17"><span class="label">17</span><span class="content">දාවිත්ගේ කීර්තිය සියලු රටවල පතළ වී ගියේ ය. සමිඳාණන් වහන්සේ සියලු ජාතීන් තුළ ඔහු කෙරෙහි භයක් ඇති කළ සේක.</span></span> 
     </div> 
    </div> 
   </div> 
  </div>
 </body>
</html>