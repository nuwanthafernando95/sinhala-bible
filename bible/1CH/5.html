<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch5" data-usfm="1CH.5">  
     <div class="s1"> <span class="heading"><b>රූබන්ගේ ගෝත්‍රය</b></span> 
     </div> 
     <div class="p"> <span class="content"> </span><span class="verse v1" data-usfm="1CH.5.1"><span class="label">1</span><span class="content"> </span><span class="content"> ඉශ්රායෙල්ගේ කුලුඳුලා වූ රූබන්ගේ පුත්‍රයෝ මොවුහු ය. ඔහු කුලුඳුලා ව සිටි නමුත්, තම පියාගේ උපභාර්යාවන් සමඟ සේවනයෙහි යෙදුණු නිසා, ඔහුගේ කුලුඳුල්කම ඉශ්රායෙල්ගේ පුත් ජෝසෙප්ගේ පුත්‍රයන්ට දෙන ලද්දේ ය; කුලුඳුල්කමේ හැටියට පෙළපත ගණන් නොගන්නා ලද්දේ ය. </span></span><span class="verse v2" data-usfm="1CH.5.2"><span class="label">2</span><span class="content"> ජුදා වනාහි තමාගේ සහෝදරයන් අතරේ බලවත් වුණේ ය. ඔහුගෙන් අධිපතියා පැවත ආයේ ය. එහෙත්, කුලුඳුල්කම ජෝසෙප්ට අයිති ය. </span></span><span class="verse v3" data-usfm="1CH.5.3"><span class="label">3</span><span class="content">ඉශ්රායෙල්ගේ කුලුඳුලා වූ රූබන්ගේ පුත්‍රයෝ නම්: හනොක්, පල්ලු, හෙශ්රොන් සහ කර්මී ය.</span></span> 
     </div> 
     <div class="p"> <span class="verse v3" data-usfm="1CH.5.3"><span class="content"> </span></span><span class="verse v4" data-usfm="1CH.5.4"><span class="label">4</span><span class="content">ජෝවෙල්ගේ පුත්‍රයෝ නම්: ඔහුගේ පුත්‍රයා ෂෙමායා ය; ඔහුගේ පුත්‍රයා ගොග් ය; ඔහුගේ පුත්‍රයා ෂිමෙයි ය; </span></span><span class="verse v5" data-usfm="1CH.5.5"><span class="label">5</span><span class="content">ඔහුගේ පුත්‍රයා මීකා ය; ඔහුගේ පුත්‍රයා රෙයායා ය; ඔහුගේ පුත්‍රයා බාල් ය; </span></span><span class="verse v6" data-usfm="1CH.5.6"><span class="label">6</span><span class="content"> ඔහුගේ පුත්‍රයා බෙයේරා ය; ඔහු අසිරියාවේ රජ වූ තිල්ගත්-පිලෙසෙර් විසින් වහල්කමට ගෙනයනු ලැබුවේ ය. ඔහු රූබන්වරුන්ගේ අධිපතියා ය.</span></span> 
     </div> 
     <div class="p"> <span class="verse v6" data-usfm="1CH.5.6"><span class="content"> </span></span><span class="verse v7" data-usfm="1CH.5.7"><span class="label">7</span><span class="content">තමන්ගේ පරම්පරා ලේඛනයෙහි ලියා තිබෙන තමන්ගේ පවුල් අනුව ඔහුගේ සහෝදරයෝ නම්: ප්‍රධානියා වූ ජෙයීයෙල් සහ ශෙකරියා ය, </span></span><span class="verse v8" data-usfm="1CH.5.8"><span class="label">8</span><span class="content">ජෝවෙල්ගේ පුත්‍ර වූ ෂෙමාගේ පුත්‍රයා වන ආශාශ්ගේ පුත් බෙලා ය. ඔහු අරෝයෙර්හි ද නෙබෝ සහ බාල්-මෙයොන් දක්වා ද වාසය කෙළේ ය. </span></span><span class="verse v9" data-usfm="1CH.5.9"><span class="label">9</span><span class="content">නැගෙනහිරට ඔව්හු යුප්‍රටීස් ගංගාවේ පටන් පාළුකරයට ඇතුළු වන තැන දක්වා වාසය කළෝ ය. මන්ද, ඔවුන්ගේ සිවුපාවෝ ගිලියද් දේශයෙහි බහුල ව සිටියෝ ය.</span></span> 
     </div> 
     <div class="p"> <span class="verse v9" data-usfm="1CH.5.9"><span class="content"> </span></span><span class="verse v10" data-usfm="1CH.5.10"><span class="label">10</span><span class="content">ඔව්හු සාවුල්ගේ දවස්වල දී හග්රීවරුන් සමඟ යුද්ධ කොට ඔවුන් නැතිකර, ගිලියද්ට නැගෙනහිරෙන් තිබෙන දේශය මුළුල්ලෙහි ඔවුන්ගේ කූඩාරම්වල වාසය කළෝ ය.</span></span> 
     </div> 
     <div class="s1"> <span class="heading"><b>ගාද්ගේ ගෝත්‍රය</b></span> 
     </div> 
     <div class="p"> <span class="verse v10" data-usfm="1CH.5.10"><span class="content"> </span></span><span class="verse v11" data-usfm="1CH.5.11"><span class="label">11</span><span class="content">ගාද්ගේ පුත්‍රයෝ ඔවුන්ට ඉදිරිපිටින් බාෂාන් දේශයේ සලෙකා දක්වා වාසය කළෝ ය. </span></span><span class="verse v12" data-usfm="1CH.5.12"><span class="label">12</span><span class="content">ඔව්හු නම්: ප්‍රධානියා වූ ජෝවෙල්, දෙවැනියා වූ ෂාපාම්, ජානයි සහ ෂාපාත් ය. ඔව්හු බාෂාන්හි සිටියෝ ය. </span></span><span class="verse v13" data-usfm="1CH.5.13"><span class="label">13</span><span class="content">තමන්ගේ පිය වංශ ප්‍රකාරයට ඔවුන්ගේ සහෝදරයෝ නම්: මිකායෙල් ද මෙෂුල්ලාම් ද ෂෙබා ද ජෝරයි ද ජාකාන් ද ෂිය ද ඒබෙර් ද යන සත්දෙනා ය. </span></span><span class="verse v14" data-usfm="1CH.5.14"><span class="label">14</span><span class="content">මොවුහු බුශ්ගේ පුත්‍රයා වන ජාඩෝගේ පුත් ජෙෂිෂයිගේ පුත්‍රයා වන මිකායෙල්ගේ පුත් ගිලියද්ගේ පුත්‍රයා වන ජාරොවාගේ පුත් හුරීගේ පුත්‍රයා වන අබිහයිල්ගේ පුත්‍රයෝ ය. </span></span><span class="verse v15" data-usfm="1CH.5.15"><span class="label">15</span><span class="content">ගුනීගේ පුත් අබ්දියෙල්ගේ පුත්‍රයා වන අහී ඔවුන්ගේ පිය වංශවල ප්‍රධානියා ය. </span></span><span class="verse v16" data-usfm="1CH.5.16"><span class="label">16</span><span class="content">ඔව්හු ගිලියද්හි ද බාෂාන්හි ද එහි නුවරවල ද ෂාරොන්හි සියලු තණ බිම්වල ද තමන්ගේ සීමා දක්වා වාසය කළෝ ය. </span></span><span class="verse v17" data-usfm="1CH.5.17"><span class="label">17</span><span class="content">මේ සියල්ලෝ ම ජුදාහි රජ වූ ජෝතාම්ගේ දවස්වල දී ද ඉශ්රායෙල් රජ වූ ජෙරොබෝවම්ගේ දවස්වල දී ද පෙළපත් වශයෙන් ලියවුණෝ ය.</span></span> 
     </div> 
     <div class="s1"> <span class="heading"><b>ජොර්දානෙන් එගොඩ ගෝත්‍ර</b></span> 
     </div> 
     <div class="p"> <span class="verse v17" data-usfm="1CH.5.17"><span class="content"> </span></span><span class="verse v18" data-usfm="1CH.5.18"><span class="label">18</span><span class="content">රූබන්වරුන්ගෙන් ද ගාද්වරුන්ගෙන් ද මනස්සේගේ අර්ධ ගෝත්‍රයෙන් ද පලිහත්, කඩුවත් පාවිච්චි කරන දුන්නෙන් විදින යුද්ධයට දක්ෂ වික්‍රමාන්විත මනුෂ්‍යයෝ හතළිස්හාරදාස් හත්සිය හැටක් වූවෝ ය. ඔව්හු යුද්ධයට යන්න පුළුවන් අය වෙත්. </span></span><span class="verse v19" data-usfm="1CH.5.19"><span class="label">19</span><span class="content">ඔව්හු හග්රීවරුන් ද ජෙටුර් ද නාපීෂ් ද නෝදාබ් ද සමඟ යුද්ධ කළෝ ය. </span></span><span class="verse v20" data-usfm="1CH.5.20"><span class="label">20</span><span class="content">ඒ අයට විරුද්ධ ව ඔවුන්ට පිහිට ලැබුණු බැවින් හග්රීවරු ද ඔවුන් සමඟ සිටි සියල්ලෝ ද ඔවුන් අතට පාවා දෙන ලද්දෝ ය. මන්ද, සටනේ දී ඔව්හු දෙවියන් වහන්සේට යාච්ඤා කළෝ ය. ඔවුන් උන් වහන්සේ කෙරෙහි විශ්වාස කළ බැවින් උන් වහන්සේ ඔවුන්ට ඇහුම්කන් දුන් සේක. </span></span><span class="verse v21" data-usfm="1CH.5.21"><span class="label">21</span><span class="content">ඔව්හු ඔවුන්ගේ සිව්පාවුන් වන ඔවුන්ගේ ඔටුවන් පණස්දහසක් ද බැටළුවන් දෙලක්ෂ පණස්දහසක් ද කොටළුවන් දෙදහසක් ද මිනිසුන් ලක්ෂයක් ද අල්ලාගෙන ගියෝ ය. </span></span><span class="verse v22" data-usfm="1CH.5.22"><span class="label">22</span><span class="content">යුද්ධය දෙවියන් වහන්සේ කෙරෙන් වූ නිසා බොහෝ දෙනෙක් ම මැරුම්කා වැටුණෝ ය. වහල්කමට ගෙන යාම දක්වා ඔව්හු මොවුන්ගේ දේශයෙහි වාසය කළෝ ය.</span></span> 
     </div> 
     <div class="p"> <span class="verse v22" data-usfm="1CH.5.22"><span class="content"> </span></span><span class="verse v23" data-usfm="1CH.5.23"><span class="label">23</span><span class="content">මනස්සේගේ අර්ධ ගෝත්‍රයේ ජනයා බාෂාන් පටන් බාල්-හෙර්මොන් ද සෙනීර් ද හෙර්මොන් කන්ද ද දක්වා දේශයෙහි වාසය කළෝ ය. ඔව්හු ගණනින් වැඩි වූවෝ ය. </span></span><span class="verse v24" data-usfm="1CH.5.24"><span class="label">24</span><span class="content">ඔවුන්ගේ පිය වංශවල ප්‍රධානියෝ මොවුහු ය: ඒපෙර්, ඉෂී, එලියෙල්, අශ්රියෙල්, ජෙරමියා, හෝදවියා සහ ජාදියෙල් ය. ඔව්හු බලවන්තයන් ව, කීර්තිමත් මනුෂ්‍යයන් ව, තමන්ගේ පිය වංශවල ප්‍රධානියන් ව සිටියෝ ය.</span></span> 
     </div> 
     <div class="p"> <span class="verse v24" data-usfm="1CH.5.24"><span class="content"> </span></span><span class="verse v25" data-usfm="1CH.5.25"><span class="label">25</span><span class="content">එහෙත්, ඔව්හු තමන්ගේ පියවරුන්ගේ දෙවියන් වහන්සේට අවිශ්වාසවන්ත වී උන් වහන්සේ ඔවුන් ඉදිරියෙන් විනාශ කළ රට වැසියන්ගේ දෙවිවරුන් වැළඳ ගත්තෝ ය. </span></span><span class="verse v26" data-usfm="1CH.5.26"><span class="label">26</span><span class="content"> ඉශ්රායෙල්වරුන්ගේ දෙවියන් වහන්සේ ද අසිරියාවේ රජ වූ පූල්ගේ සිතත් අසිරියාවේ රජ වූ තිල්ගත්-පිලෙසෙර්ගේ සිතත් පොළඹවා, ඔවුන් එනම්, රූබන්වරුන් ද ගාද්වරුන් ද මනස්සේගේ අර්ධ ගෝත්‍රය ද ගෙන ගොස්, හලාටත්, හාබෝර්ටත්, හාරාටත්, ගෝශාන්හි ගංගාව ළඟටත් පැමිණෙවු සේක. ඔව්හු අද දක්වා එහි සිටිති.</span></span> 
     </div> 
    </div> 
   </div> 
  </div>
 </body>
</html>