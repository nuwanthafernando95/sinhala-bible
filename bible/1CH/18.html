<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch18" data-usfm="1CH.18">  
     <div class="s1"> <span class="heading"><b>දාවිත් රජ විජාතීන් යටත් කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>2 සාමු 8:1-18</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="1CH.18.1"><span class="label">1</span><span class="content">මින්පසු දාවිත් පිලිස්තිවරුන්ට පහර දී ඔවුන් යටත් කරගෙන, ගාත් ද ඊට අයිති නගර ද පිලිස්තිවරුන්ගේ අතින් පැහැර ගත්තේ ය. </span></span><span class="verse v2" data-usfm="1CH.18.2"><span class="label">2</span><span class="content">ඔහු මෝවබ්වරුන්ටත් පහර දුන්නේ ය. මෝවබ්වරු දාවිත්ට මෙහෙකරුවන් වී කප්පම් ගෙනා හ.</span></span> 
     </div> 
     <div class="p"> <span class="verse v2" data-usfm="1CH.18.2"><span class="content"> </span></span><span class="verse v3" data-usfm="1CH.18.3"><span class="label">3</span><span class="content">තවද, ශෝබාහි රජු වූ හදද්-එශෙර් යුප්‍රටීස් ගඟ අද්දර ප්‍රදේශයෙහි තම බලය පිහිටුවන්න යද්දී, දාවිත් හමාත් දක්වා ඔහුට පහර දී, </span></span><span class="verse v4" data-usfm="1CH.18.4"><span class="label">4</span><span class="content">රථ දහසක් ද අසරුවන් සත්දහසක් ද පා බළ සෙනඟ විසිදහසක් ද ඔහුගෙන් අල්ලාගෙන, රථ-අශ්වයන් සියයක් ඉතුරු කරගෙන, අනික් සියලු අශ්වයන්ගේ කුදි කපා අබලම් කෙළේ ය.</span></span> 
     </div> 
     <div class="p"> <span class="verse v4" data-usfm="1CH.18.4"><span class="content"> </span></span><span class="verse v5" data-usfm="1CH.18.5"><span class="label">5</span><span class="content">දමස්කයේ සිරියන්වරු ශෝබාහි රජ වූ හදද්-එශෙර්ට උපකාර කරන්න ආවෝ ය. එවිට දාවිත් සිරියන්වරුන්ගෙන් මනුෂ්‍යයන් විසිදෙදහසකට පහර දී, </span></span><span class="verse v6" data-usfm="1CH.18.6"><span class="label">6</span><span class="content">දමස්කයේ සිරියාවෙහි මුර හමුදාවල් තැබුවේ ය. සිරියන්වරු දාවිත්ට මෙහෙකරුවන් වී කප්පම් ගෙනාවෝ ය. දාවිත් ගිය ගිය තැන සමිඳාණන් වහන්සේ ඔහුට ජය අත්කර දුන් සේක. </span></span><span class="verse v7" data-usfm="1CH.18.7"><span class="label">7</span><span class="content">දාවිත් හදද්-එශෙර්ගේ සේවකයන්ට තිබූ රන් පලිස් රැගෙන ඒවා ජෙරුසලමට ගෙනාවේ ය. </span></span><span class="verse v8" data-usfm="1CH.18.8"><span class="label">8</span><span class="content"> තිබ්හත් ද කුන් ද යන හදද්-එශෙර්ගේ නගරවලින් දාවිත් බොහෝ ලෝකඩ ගත්තේ ය. එයින් සලමොන් ලෝකඩ තටාකයත්, කුළුනුත්, ලෝකඩ භාජනත් සෑදී ය.</span></span> 
     </div> 
     <div class="p"> <span class="verse v8" data-usfm="1CH.18.8"><span class="content"> </span></span><span class="verse v9" data-usfm="1CH.18.9"><span class="label">9</span><span class="content">දාවිත් ශෝබාහි රජ වූ හදද්-එශෙර්ගේ මුළු සේනාවට පහර දුන් බව හමාත්හි රජ වූ තොයු අසා, </span></span><span class="verse v10" data-usfm="1CH.18.10"><span class="label">10</span><span class="content">දාවිත් එසේ හදද්-එශෙර්ට විරුද්ධ ව සටන් කොට ඔහුට පහර දුන් බැවින්, දාවිත්ට ආචාර කරන්නටත්, ඔහුට ආශීර්වාද කරන්නටත් ඔහු වෙත තමාගේ පුත් හදෝරාම් සහ සියලු ආකාර රන් රිදී ලෝකඩ බඩුත් එවී ය. මන්ද, හදද්-එශෙර් සහ තොයු අතරේ යුද්ධ තිබිණි. </span></span><span class="verse v11" data-usfm="1CH.18.11"><span class="label">11</span><span class="content">ඒ බඩුත් දාවිත් රජු සියලු ජාතීන්ගෙන් එනම්, ඒදොම්වරුන්ගෙන් ද මෝවබ්වරුන්ගෙන් ද අම්මොන්වරුන්ගෙන් ද පිලිස්තිවරුන්ගෙන් ද අමලෙක්වරුන්ගෙන් ද ගත් රන් රිදී සමඟ සමිඳාණන් වහන්සේට කැප කෙළේ ය.</span></span> 
     </div> 
     <div class="p"> <span class="verse v11" data-usfm="1CH.18.11"><span class="content"> </span></span><span class="verse v12" data-usfm="1CH.18.12"><span class="label">12</span><span class="content"> </span><span class="content"> ඇරත්, ශෙරුයාගේ පුත් අබිෂයි ලුණු මිටියාවතේ දී ඒදොම්වරුන්ගෙන් දහඅටදහසකට පහර දුන්නේ ය. </span></span><span class="verse v13" data-usfm="1CH.18.13"><span class="label">13</span><span class="content">ඔහු ඒදොම්හි මුර හමුදාවල් තැබී ය. සියලු ඒදොම්වරු දාවිත්ට මෙහෙකරුවෝ වූ හ. දාවිත් ගිය ගිය තැන සමිඳාණන් වහන්සේ ඔහුට ජය අත් කර දුන් සේක.</span></span> 
     </div> 
     <div class="p"> <span class="verse v13" data-usfm="1CH.18.13"><span class="content"> </span></span><span class="verse v14" data-usfm="1CH.18.14"><span class="label">14</span><span class="content">දාවිත් මුළු ඉශ්රායෙල් ජාතිය පාලනය කරමින් තමාගේ මුළු සෙනඟට සාධාරණකම ද යුක්තිය ද ඉෂ්ට කෙළේ ය. </span></span><span class="verse v15" data-usfm="1CH.18.15"><span class="label">15</span><span class="content">ශෙරුයාගේ පුත් ජෝවාබ් සේනාධිපතියා ව සිටියේ ය. අහිලුද්ගේ පුත් ජෙහෝෂාපාට් වාර්තාකරු ව සිටියේ ය. </span></span><span class="verse v16" data-usfm="1CH.18.16"><span class="label">16</span><span class="content">අහිතුබ්ගේ පුත් ශාදොක් සහ අබියාතර්ගේ පුත් අබිමෙලෙක් පූජකයන් ව සිටියෝ ය. ෂව්ෂා ලේකම් ව සිටියේ ය. </span></span><span class="verse v17" data-usfm="1CH.18.17"><span class="label">17</span><span class="content">ජෙහෝයාදාගේ පුත් බෙනායා කෙරෙතිවරුන්ටත්, පෙලෙතිවරුන්ටත් ප්‍රධානියා ව සිටියේ ය. දාවිත්ගේ පුත්‍රයෝ ද රාජ සේවයේ ප්‍රධානියන් ව සිටියහ.</span></span> 
     </div> 
    </div> 
   </div> 
  </div>
 </body>
</html>