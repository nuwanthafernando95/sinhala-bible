<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch27" data-usfm="1CH.27">  
     <div class="s1"> <span class="heading"><b>රජයේ නිලධාරීහු</b></span> 
     </div> 
     <div class="p"> <span class="content"> </span><span class="verse v1" data-usfm="1CH.27.1"><span class="label">1</span><span class="content">අවුරුද්දේ සියලු මාසවල මාසයෙන් මාසයට තමන්ගේ නිල සේවාවන් මාරුවෙන් මාරුවට ඉටු කළා වූ ද පංතිවල සියලු කාරණා ගැන රජුට සේවය කළා වූ ද ඉශ්රායෙල්වරුන්ගේ පිය වංශවල ප්‍රධානීන්ගේත්, සහශ්‍රාධිපතීන්ගේත්, ශතාධිපතීන්ගේත්, ඔවුන්ගේ මුලාදෑනීන්ගේත් ගණන නම්, එක එක පංතියට විසිහතරදහසක් ය. </span></span><span class="verse v2" data-usfm="1CH.27.2"><span class="label">2</span><span class="content">පළමු වැනි මාසයට පංතිය කෙරෙහි ශබ්දියෙල්ගේ පුත් ජාෂොබෙයාම් පත් ව සිටියේ ය. ඔහුගේ පංතියෙහි විසිහතරදහසක් සිටියෝ ය. </span></span><span class="verse v3" data-usfm="1CH.27.3"><span class="label">3</span><span class="content">ඔහු පෙරෙශ්වරුන්ගෙන් එක් කෙනෙකු ව පළමු වැනි මාසයේ සේනාවල සියලු අධිපතීන්ගේ ප්‍රධානියා ව සිටියේ ය.</span></span> 
     </div> 
     <div class="p"> <span class="verse v3" data-usfm="1CH.27.3"><span class="content"> </span></span><span class="verse v4" data-usfm="1CH.27.4"><span class="label">4</span><span class="content">දෙ වැනි මාසයට පංතිය කෙරෙහි අහෝහිය දෝදයි පත් ව සිටියේ ය. ඔහුගේ පංතියේ මුලාදෑනියා මික්ලොත් ය. ඔහුගේ පංතියෙහි විසිහතරදහසක් ය.</span></span> 
     </div> 
     <div class="p"> <span class="verse v4" data-usfm="1CH.27.4"><span class="content"> </span></span><span class="verse v5" data-usfm="1CH.27.5"><span class="label">5</span><span class="content">තුන් වැනි මාසයට තුන් වැනි සේනාවේ අධිපතියා නම්, පූජක වූ ජෙහෝයාදාගේ පුත්‍රයා වන ප්‍රධානියා වූ බෙනායා ය. ඔහුගේ පංතියෙහි විසිහතරදහසක් සිටියෝ ය. </span></span><span class="verse v6" data-usfm="1CH.27.6"><span class="label">6</span><span class="content">බෙනායා වනාහි ඒ තිස්දෙනාගෙන් බලවන්තයා ව, තිස්දෙනා කෙරෙහි අධිපතියා ව සිටියේ ය. ඔහුගේ පුත් අම්මිසාබාද් ඔහුගේ පංතියේ සිටියේ ය.</span></span> 
     </div> 
     <div class="p"> <span class="verse v6" data-usfm="1CH.27.6"><span class="content"> </span></span><span class="verse v7" data-usfm="1CH.27.7"><span class="label">7</span><span class="content">හතර වැනි මාසයට හතර වැනි අධිපතියා නම්, ජෝවාබ්ගේ සහෝදර වූ අසාහෙල් ය. ඔහුට පසු ව ඔහුගේ පුත් සෙබදියා ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v7" data-usfm="1CH.27.7"><span class="content"> </span></span><span class="verse v8" data-usfm="1CH.27.8"><span class="label">8</span><span class="content">පස් වැනි මාසයට පස් වැනි අධිපතියා නම්, ඉශ්රාහී ෂම්හුත් ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v8" data-usfm="1CH.27.8"><span class="content"> </span></span><span class="verse v9" data-usfm="1CH.27.9"><span class="label">9</span><span class="content">හය වැනි මාසයට හය වැනි අධිපතියා නම්, තෙකෝයිය ඉක්කෙෂ්ගේ පුත් ඊරා ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v9" data-usfm="1CH.27.9"><span class="content"> </span></span><span class="verse v10" data-usfm="1CH.27.10"><span class="label">10</span><span class="content">හත් වැනි මාසයට හත් වැනි අධිපතියා නම්, එප්‍රායිම්වරුන්ගෙන් එක් කෙනෙකු වූ පෙලෝනීය හෙලෙශ් ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v10" data-usfm="1CH.27.10"><span class="content"> </span></span><span class="verse v11" data-usfm="1CH.27.11"><span class="label">11</span><span class="content">අට වැනි මාසයට අට වැනි අධිපතියා නම්, ශෙරාහිවරුන්ගෙන් එක් කෙනෙකු වූ හුෂාතීය සිබ්බෙකයි ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v11" data-usfm="1CH.27.11"><span class="content"> </span></span><span class="verse v12" data-usfm="1CH.27.12"><span class="label">12</span><span class="content">නව වැනි මාසයට නව වැනි අධිපතියා නම්, බෙන්ජමින් වංශයට අයිති වූ අනාතෝතිය අබියෙශෙර් ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v12" data-usfm="1CH.27.12"><span class="content"> </span></span><span class="verse v13" data-usfm="1CH.27.13"><span class="label">13</span><span class="content">දස වැනි මාසයට දස වැනි අධිපතියා නම්, ශෙරාහිවරුන්ගෙන් එක් කෙනෙකු වූ නෙටෝපාතිය මහරයි ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v13" data-usfm="1CH.27.13"><span class="content"> </span></span><span class="verse v14" data-usfm="1CH.27.14"><span class="label">14</span><span class="content">එකොළොස් වැනි මාසයට එකොළොස් වැනි අධිපතියා නම්, එප්‍රායිම්වරුන්ගෙන් එක් කෙනෙකු වූ පීරාතෝනිය බෙනායා ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v14" data-usfm="1CH.27.14"><span class="content"> </span></span><span class="verse v15" data-usfm="1CH.27.15"><span class="label">15</span><span class="content">දොළොස් වැනි මාසයට දොළොස් වැනි අධිපතියා නම්, ඔත්නියෙල්ගේ වංශයට අයිති නෙටෝපාතිය හෙල්දයි ය. ඔහුගේ පංතියෙහි විසිහතරදහසක් සිටියෝ ය.</span></span> 
     </div> 
     <div class="p"> <span class="verse v15" data-usfm="1CH.27.15"><span class="content"> </span></span><span class="verse v16" data-usfm="1CH.27.16"><span class="label">16</span><span class="content">තවද, ඉශ්රායෙල් ගෝත්‍රවල ප්‍රධානියෝ නම් මොවුහු ය. රූබන්වරුන්ට ආණ්ඩුකාරයා ව සිටියේ ශික්රීගේ පුත් එලියෙසර් ය. සිමියොන්වරුන්ට මයකාගේ පුත් ෂෙපටියා ය. </span></span><span class="verse v17" data-usfm="1CH.27.17"><span class="label">17</span><span class="content">ලෙවීවරුන්ට කෙමුවෙල්ගේ පුත් හෂබියා ය. ආරොන් වංශයට ශාදොක් ය. </span></span><span class="verse v18" data-usfm="1CH.27.18"><span class="label">18</span><span class="content">ජුදාවරුන්ට දාවිත්ගේ සහෝදරයෙකු වූ එලිහු ය. ඉස්සාකර්වරුන්ට මිකායෙල්ගේ පුත් ඔම්රී ය. </span></span><span class="verse v19" data-usfm="1CH.27.19"><span class="label">19</span><span class="content">සාබුලොන්වරුන්ට ඔබදියාගේ පුත් ඉෂ්මායා ය. නප්තලීවරුන්ට අස්රියෙල්ගේ පුත් ජෙරිමොත් ය. </span></span><span class="verse v20" data-usfm="1CH.27.20"><span class="label">20</span><span class="content">එප්‍රායිම්වරුන්ට අශශියාගේ පුත් හෝෂෙයා ය. මනස්සේගේ අර්ධ ගෝත්‍රයට පෙදායාගේ පුත් ජෝවෙල් ය. </span></span><span class="verse v21" data-usfm="1CH.27.21"><span class="label">21</span><span class="content">ගිලියද්හි සිටි මනස්සේගේ අර්ධ ගෝත්‍රයට ශෙකරියාගේ පුත් ඉද්දෝ ය. බෙන්ජමින්වරුන්ට අබිනේර්ගේ පුත් ජයසීයෙල් ය. </span></span><span class="verse v22" data-usfm="1CH.27.22"><span class="label">22</span><span class="content">දාන්වරුන්ට ජෙරොහාම්ගේ පුත් අශරියෙල් ය. ඉශ්රායෙල් ගෝත්‍රවල අධිපතියෝ මොවුහු ය.</span></span> 
     </div> 
     <div class="p"> <span class="verse v22" data-usfm="1CH.27.22"><span class="content"> </span></span><span class="verse v23" data-usfm="1CH.27.23"><span class="label">23</span><span class="content"> </span><span class="content"> එහෙත්, “අහසේ තාරකා මෙන් ඉශ්රායෙල්වරුන් වැඩි කරන්නෙමි”යි සමිඳාණන් වහන්සේ කියා තිබුණ නිසා විසි අවුරුදු වයසේ පටන් ඊට බාල වූ තැනැත්තන් දාවිත් ගණන් කෙළේ නැත. </span></span><span class="verse v24" data-usfm="1CH.27.24"><span class="label">24</span><span class="content"> ශෙරුයාගේ පුත් ජෝවාබ් සෙනඟ ගණන් කරන්න පටන්ගත් නමුත්, එය අවසාන කෙළේ නැත. තවද, ඒ ගැන ඉශ්රායෙල් පිට උදහස පැමිණියේ ය. ඒ ගණන ද දාවිත් රජුගේ වාර්තා පොතේ ඇතුළත් නොකරන ලද්දේ ය.</span></span> 
     </div> 
     <div class="s1"> <span class="heading"><b>රජුගේ ගබඩා පාලකයෝ</b></span> 
     </div> 
     <div class="p"> <span class="verse v24" data-usfm="1CH.27.24"><span class="content"> </span></span><span class="verse v25" data-usfm="1CH.27.25"><span class="label">25</span><span class="content">රජුගේ ගබඩා කෙරෙහි අදීයෙල්ගේ පුත් අශ්මාවෙත් පත් ව සිටියේ ය. පිටිසර පළාත්වල ද නුවරවල ද ගම්වල ද බලකොටුවල ද පිහිටි ගබඩා කෙරෙහි උශ්ශියාගේ පුත් ජොනතන් පත් ව සිටියේ ය. </span></span><span class="verse v26" data-usfm="1CH.27.26"><span class="label">26</span><span class="content">ගොවිතැන් කිරීමට කෙත්වල වැඩ කළවුන් කෙරෙහි කෙලුබ්ගේ පුත් එස්රී පත් ව සිටියේ ය. </span></span><span class="verse v27" data-usfm="1CH.27.27"><span class="label">27</span><span class="content">මිදි වතු කෙරෙහි රාමාතීය ෂිමෙයි පත් ව සිටියේ ය. මිදි වතුවල තිබුණු මුද්‍රික ගබඩා කෙරෙහි ෂිප්මිය ශබ්දී පත් ව සිටියේ ය. </span></span><span class="verse v28" data-usfm="1CH.27.28"><span class="label">28</span><span class="content">පාත රටේ තිබුණු ඔලීව ගස් ද අත්තික්කා ගස් ද කෙරෙහි ගෙදේරිය බාල්-හානාන් පත් ව සිටියේ ය. තෙල් ගබඩා කෙරෙහි ජෝවාෂ් පත් ව සිටියේ ය. </span></span><span class="verse v29" data-usfm="1CH.27.29"><span class="label">29</span><span class="content">ෂාරොන්හි තණ බිම්වල සිටි ගවයන් කෙරෙහි ෂාරෝනීය ෂිත්රයි ද මිටියාවත්වල සිටි ගවයන් කෙරෙහි අද්දයිගේ පුත් ෂාපාත් ද පත් ව සිටියෝ ය. </span></span><span class="verse v30" data-usfm="1CH.27.30"><span class="label">30</span><span class="content">ඔටුවන් කෙරෙහි ඉෂ්මායෙලීය ඕබිල් ද, කොටළුවන් කෙරෙහි මෙරොනොතිය ජේදෙයා ද, </span></span><span class="verse v31" data-usfm="1CH.27.31"><span class="label">31</span><span class="content">එළු බැටළු පට්ටි කෙරෙහි හග්රිය ජාසිස් ද පත් ව සිටියෝ ය. මේ සියල්ලෝ දාවිත් රජුගේ සම්පත්වල අධිපතියන් ව සිටියෝ ය.</span></span> 
     </div> 
     <div class="s1"> <span class="heading"><b>රජුගේ මන්ත්‍රීවරයෝ</b></span> 
     </div> 
     <div class="p"> <span class="verse v31" data-usfm="1CH.27.31"><span class="content"> </span></span><span class="verse v32" data-usfm="1CH.27.32"><span class="label">32</span><span class="content">දාවිත්ගේ මාමා වූ ජොනතන් මන්ත්‍රීවරයෙකු ව, තේරුම් ඇති මනුෂ්‍යයෙකු ව, ලේකම් කෙනෙකු ව සිටියේ ය. හක්මෝනිගේ පුත් ජෙහීයෙල් රජුගේ පුත්‍රයන් සමඟ සිටියේ ය. </span></span><span class="verse v33" data-usfm="1CH.27.33"><span class="label">33</span><span class="content">අහිතොපෙල් වනාහි රජුගේ මන්ත්‍රීවරයා ව සිටියේ ය. අර්කීය හූෂයි රජුගේ මිත්‍රයා විය. </span></span><span class="verse v34" data-usfm="1CH.27.34"><span class="label">34</span><span class="content">අහිතොපෙල් ළඟට බෙනායාගේ පුත් ජෙහෝයාදා සහ අබියාතර් ද මන්ත්‍රීවරයන් ව සිටියෝ ය. රජුගේ සේනාපතියා ජෝවාබ් ය.</span></span> 
     </div> 
    </div> 
   </div> 
  </div>
 </body>
</html>