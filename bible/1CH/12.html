<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch12" data-usfm="1CH.12">  
     <div class="s1"> <span class="heading"><b>දාවිත් රජුට පක්ෂ බලවන්තයෝ</b></span> 
     </div> 
     <div class="p"> <span class="content"> </span><span class="verse v1" data-usfm="1CH.12.1"><span class="label">1</span><span class="content">කිෂ්ගේ පුත් සාවුල් නිසා දාවිත් සැඟවී ශික්ලග්හි සිටිය දී ඔහු ළඟට පැමිණි මනුෂ්‍යයෝ මොවුහු ය. මොවුහු යුද්ධයේ දී ඔහුට උපකාර වූ බලවන්තයන්ගේ ගණනට අයිති වූ හ. </span></span><span class="verse v2" data-usfm="1CH.12.2"><span class="label">2</span><span class="content">ඔව්හු දකුණතින් ද වමතින් ද ගල්විසි කරන්නත්, දුන්නෙන් ඊ ගස් විදින්නත් පුරුදු දුනුවායන් ව, බෙන්ජමින්ගේ වංශයට අයිති වූ සාවුල්ගේ සහෝදරයන් ව සිටියෝ ය. </span></span><span class="verse v3" data-usfm="1CH.12.3"><span class="label">3</span><span class="content">එනම්, ප්‍රධානියා වූ අහියේසෙර් සහ ජෝවාෂ් ය. ඔව්හු ගිබියාහි ෂෙමායාගේ පුත්‍රයෝ ය. අශ්මාවෙත්ගේ පුත්‍රයන් වූ ජෙසීයෙල් සහ පෙලෙට් ය; බෙරාකා ය; අන්තෝතිය ජේහු ය. </span></span><span class="verse v4" data-usfm="1CH.12.4"><span class="label">4</span><span class="content">බලවන්තයන් තිස්දෙනාගෙන් එක් කෙනෙකු ව, තිස්දෙනාගේ ප්‍රධානියා ව සිටි ගිබියොන්හි ඉෂ්මයියා ය; ජෙරමියා ය; ජහසියෙල් ය; ජෝහානාන් ය; ගෙදේරාතිය ජොසාබාද් ය; </span></span><span class="verse v5" data-usfm="1CH.12.5"><span class="label">5</span><span class="content">එල්යුශයි ය; ජෙරිමොත් ය; බෙයාලියා ය; ෂෙමරියා ය; හරුපිය ෂෙපතියා ය; </span></span><span class="verse v6" data-usfm="1CH.12.6"><span class="label">6</span><span class="content">එල්කානා සහ ඉෂ්ෂියා ද අශරියෙල් ද ජෝවෙශෙර් ද ජෂොබෙයාම් ද යන කොරාවරු ය. </span></span><span class="verse v7" data-usfm="1CH.12.7"><span class="label">7</span><span class="content">ගෙදෝර්හි ජෙරොහාම්ගේ පුත්‍රයන් වූ ජොයේලා සහ සෙබදියා ය.</span></span> 
     </div> 
     <div class="s1"> <span class="heading"><b>ගාද් ගෝත්‍රයෙන් දාවිත් රජුට පක්ෂ බලවන්තයෝ</b></span> 
     </div> 
     <div class="p"> <span class="verse v7" data-usfm="1CH.12.7"><span class="content"> </span></span><span class="verse v8" data-usfm="1CH.12.8"><span class="label">8</span><span class="content">ගාද්වරුන්ගෙනුත් බලවන්ත මනුෂ්‍යයෝ වෙන් ව ගොස් දාවිත් වෙත පාළුකරයේ බලකොටුවට එක් වූවෝ ය. ඔව්හු යුද්ධයට පුහුණු වූ, පලිහත් හෙල්ලයත් දරන්න සමර්ථ වූ, සිංහ මුහුණු වැනි මුහුණු ඇති වේගවත්කමින් කඳුවල තිත් මුවන්ට සමාන වූ මනුෂ්‍යයෝ ය. </span></span><span class="verse v9" data-usfm="1CH.12.9"><span class="label">9</span><span class="content">ප්‍රධානියා එශෙර් ය; දෙවැනියා ඔබදියා ය; තුන්වැනියා එලියාබ් ය; </span></span><span class="verse v10" data-usfm="1CH.12.10"><span class="label">10</span><span class="content">සතරවැනියා මිෂ්මන්නා ය; පස්වැනියා ජෙරමියා ය; </span></span><span class="verse v11" data-usfm="1CH.12.11"><span class="label">11</span><span class="content">හයවැනියා අත්තයි ය; හත්වැනියා එලියෙල් ය; </span></span><span class="verse v12" data-usfm="1CH.12.12"><span class="label">12</span><span class="content">අටවැනියා ජෝහානාන් ය; නවවැනියා එල්ශාබාද් ය; </span></span><span class="verse v13" data-usfm="1CH.12.13"><span class="label">13</span><span class="content">දසවැනියා ජෙරෙමියා ය; එකොළොස්වැනියා මක්බන්නයි ය.</span></span> 
     </div> 
     <div class="p"> <span class="verse v13" data-usfm="1CH.12.13"><span class="content"> </span></span><span class="verse v14" data-usfm="1CH.12.14"><span class="label">14</span><span class="content">ගාද්ගේ පුත්‍රයන් වූ මොවුහු සේනාවට මුලාදෑනියන් ව සිටියෝ ය. මොවුන්ගෙන් කුඩා තැනැත්තා සියයකටත්, ලොකු තැනැත්තා දහසකටත් සෙන්පතියෝ වූ හ. </span></span><span class="verse v15" data-usfm="1CH.12.15"><span class="label">15</span><span class="content">මොවුහු පළමු වන මාසයේ, ජොර්දාන් ගඟේ වතුර එහි සියලු ඉවුරු තළා ගලා තිබිය දී, එගොඩ වී නැගෙනහිරෙත් බස්නාහිරෙත් මිටියාවත්වල වාසය කළ සියල්ලන් එළවා දැමූහ.</span></span> 
     </div> 
     <div class="p"> <span class="verse v15" data-usfm="1CH.12.15"><span class="content"> </span></span><span class="verse v16" data-usfm="1CH.12.16"><span class="label">16</span><span class="content">බෙන්ජමින්ගේ ද ජුදාගේ ද සෙනඟගෙනුත් සමහරෙක් දාවිත් වෙත බලකොටුවට ආවෝ ය. </span></span><span class="verse v17" data-usfm="1CH.12.17"><span class="label">17</span><span class="content">දාවිත් ඔවුන් සම්බ වන්න පිටතට ගොස්, ඔවුන්ට කතා කොට, “ඔබ හැම මට උපකාර කරන්න සාමදානයෙන් මා ළඟට ආවහු නම්, මාගේ සිත ඔබ කෙරෙහි ඇළුම් වන්නේ ය. එහෙත්, මා අත වරදක් නැති ව තිබෙද්දී, මාගේ එදිරිකාරයන්ට මා පාවා දෙන පිණිස ආවහු නම්, අපේ පියවරුන්ගේ දෙවියන් වහන්සේ එය බලා යුක්තිය ඉටු කරන සේක් වා!”යි කීවේ ය.</span></span> 
     </div> 
     <div class="p"> <span class="verse v17" data-usfm="1CH.12.17"><span class="content"> </span></span><span class="verse v18" data-usfm="1CH.12.18"><span class="label">18</span><span class="content">එවිට තිස්දෙනාගේ ප්‍රධානියා වූ අමාසයි පිට ආත්මයක් ආවේශ වී ඔහු කතා කරමින්, “දාවිත් රජතුමෙනි, අපි ඔබේ පක්ෂයට ද ජෙස්සේගේ පුත්‍රය, අපි ඔබ සමඟ ද සිටින්නෙමු. සාමදානය, සාමදානය ම ඔබට වේ වා! ඔබට උපකාර කරන්නන්ටත් සාමදානය වේ වා! මන්ද, ඔබේ දෙවියන් වහන්සේ ඔබට උපකාර කරන සේකැ”යි කීවේ ය. එවිට දාවිත් ඔවුන් පිළිගෙන ඔවුන් හමුදාවේ ප්‍රධානීන් කෙළේ ය.</span></span> 
     </div> 
     <div class="s1"> <span class="heading"><b>මනස්සේගේ ගෝත්‍රයෙන් බලවන්තයෝ</b></span> 
     </div> 
     <div class="p"> <span class="verse v18" data-usfm="1CH.12.18"><span class="content"> </span></span><span class="verse v19" data-usfm="1CH.12.19"><span class="label">19</span><span class="content">තවද දාවිත්, පිලිස්තිවරුන් සමඟ සාවුල්ට විරුද්ධ ව සටනට ගිය විට මනස්සේවරුන්ගෙන් සමහරෙක් ද ඔහුට එකතු වුණෝ ය. එහෙත්, ඔව්හු පිලිස්තිවරුන්ට උපකාර නොකළෝ ය. මන්ද, පිලිස්තිවරුන්ගේ අධිපතීහු මන්ත්‍රණය කොට, “ඔහු අප අන්තරායට පමුණුවන ලෙස තම ස්වාමියා වූ සාවුල්ට එකතුවනු ඇතැ”යි ඔහු යන්න හැරියෝ ය. </span></span><span class="verse v20" data-usfm="1CH.12.20"><span class="label">20</span><span class="content">එසේ ඔහු ශික්ලග් නම් ස්ථානයට යද්දී මනස්සේවරුන්ගෙන් සහශ්‍රාධිපතියන් වූ අද්නා ද ජොශාබාද් ද ජෙදීයයෙල් ද මිකායෙල් ද ජෝශාබාද් ද එලීහු ද ශිල්ලෙතයි ද ඔහුට එකතු වූ හ. </span></span><span class="verse v21" data-usfm="1CH.12.21"><span class="label">21</span><span class="content">ඔව්හු කොල්ලකාර හමුදාවට විරුද්ධ ව දාවිත්ට උපකාර කළෝ ය. මන්ද, ඔව්හු සියල්ලෝ ම බලවන්තයන් ව ද සේනාවේ අධිපතියන් ව ද සිටියෝ ය. </span></span><span class="verse v22" data-usfm="1CH.12.22"><span class="label">22</span><span class="content">එසේ දෙවියන් වහන්සේගේ සේනාව වැනි මහත් සේනාවක් වන තෙක් දාවිත්ට උපකාර කරන පිණිස මිනිස්සු දවසින් දවස ඔහු ළඟට පැමිණියහ.</span></span> 
     </div> 
     <div class="s1"> <span class="heading"><b>හෙබ්‍රොන්හි දී දාවිත්ගේ යුද්ධ භටයෝ</b></span> 
     </div> 
     <div class="p"> <span class="verse v22" data-usfm="1CH.12.22"><span class="content"> </span></span><span class="verse v23" data-usfm="1CH.12.23"><span class="label">23</span><span class="content">සමිඳාණන් වහන්සේගේ වචනය ප්‍රකාරයට සාවුල්ගේ රජකම දාවිත්ට හරවා දෙන පිණිස යුද්ධයට සන්නද්ධ ව දාවිත් වෙත හෙබ්‍රොන්ට පැමිණි මනුෂ්‍යයන්ගේ ගණන මෙසේ ය: </span></span><span class="verse v24" data-usfm="1CH.12.24"><span class="label">24</span><span class="content">ජුදා ගෝත්‍රයෙන් පලිහ ද හෙල්ලය ද දරන, යුද්ධයට සන්නද්ධ වූ හයදාස් අටසිය දෙනෙක් ය. </span></span><span class="verse v25" data-usfm="1CH.12.25"><span class="label">25</span><span class="content">සිමියොන්ගේ ගෝත්‍රයෙන් යුද්ධයට බලවන්ත මනුෂ්‍යයෝ හත්දාස් එකසියයක් ය. </span></span><span class="verse v26" data-usfm="1CH.12.26"><span class="label">26</span><span class="content">ලෙවීගේ ගෝත්‍රයෙන් හාරදාස් හයසියයක් ය. </span></span><span class="verse v27" data-usfm="1CH.12.27"><span class="label">27</span><span class="content">ආරොන්ගේ වංශයේ අධිපතියා වූ ජෙහෝයාදා සහ ඔහු සමඟ තුන්දාස් හත්සියයක් ය. </span></span><span class="verse v28" data-usfm="1CH.12.28"><span class="label">28</span><span class="content">බලවන්ත යෞවනයෙකු වූ ශාදොක් සහ ඔහුගේ පිය වංශයේ අධිපතිවරු විසිදෙදෙනෙක් ය. </span></span><span class="verse v29" data-usfm="1CH.12.29"><span class="label">29</span><span class="content">සාවුල්ගේ සහෝදරයන් වූ බෙන්ජමින්ගේ ගෝත්‍රයෙන් තුන්දහසක් ය. ඔවුන්ගෙන් වැඩි කොටස මේ වන තුරු සාවුල්ගේ වංශයට පක්ෂ ව සිටියෝ ය. </span></span><span class="verse v30" data-usfm="1CH.12.30"><span class="label">30</span><span class="content">එප්‍රායිම්ගේ ගෝත්‍රයෙන් බලවන්තයන් ව, තමන්ගේ පිය වංශවල කීර්තිමත් මනුෂ්‍යයන් ව සිටි විසිදාස් අටසියදෙනෙක් ය. </span></span><span class="verse v31" data-usfm="1CH.12.31"><span class="label">31</span><span class="content">දාවිත් රජකමට පත් කිරීමට එන පිණිස මනස්සේගේ අර්ධ ගෝත්‍රයෙන් නම් සඳහන් කරනු ලැබූ දහඅටදාහක් ය. </span></span><span class="verse v32" data-usfm="1CH.12.32"><span class="label">32</span><span class="content">ඉශ්රායෙල්වරුන් විසින් කරනු ලැබිය යුතු දේ කිමෙක් දැ යි දැනෙන හැටියට සටනට පිවිසෙන වකවානු තේරුම් ඇති ඉස්සාකර්ගේ ගෝත්‍රවල ප්‍රධානියෝ දෙසියදෙනෙක් ය; ඔවුන්ගේ සියලු සහෝදරයෝ ද ඔවුන්ගේ අණට යටත් ව සිටියෝ ය. </span></span><span class="verse v33" data-usfm="1CH.12.33"><span class="label">33</span><span class="content">සාබුලොන්වරුන්ගෙන් සියලු ආකාර යුද්ධායුධ ඇති ව, යුද්ධ පිළිවෙළට පැමිණ තිර සිත් ඇති ව පිළිවෙළින් සිටින්න පුළුවන් වූ අය පණස්දහසක් ය. </span></span><span class="verse v34" data-usfm="1CH.12.34"><span class="label">34</span><span class="content">නප්තලීවරුන්ගෙන් අධිපතිවරු දහසක් සහ ඔවුන් සමඟ පලිහ ද හෙල්ලය ද ඇති අය තිස්හත්දහසක් ය. </span></span><span class="verse v35" data-usfm="1CH.12.35"><span class="label">35</span><span class="content">දාන්වරුන්ගෙන් සටනට සැරසී පැමිණෙන අය විසිඅටදාස් හයසියයක් ය. </span></span><span class="verse v36" data-usfm="1CH.12.36"><span class="label">36</span><span class="content">ආෂෙර්වරුන්ගෙන් සටනට ගොස් සටනට සැරසී සිටින්න පුළුවන් අය සතළිස්දහසක් ය. </span></span><span class="verse v37" data-usfm="1CH.12.37"><span class="label">37</span><span class="content">ජොර්දානෙන් එගොඩ රූබන්වරුන්ගෙන් ද ගාද්වරුන්ගෙන් ද මනස්සේගේ අර්ධ ගෝත්‍රයෙන් ද සටනට සියලු ආකාර යුද්ධායුධ ඇති අය එක්ලක්ෂ විසිදහසක් ය.</span></span> 
     </div> 
     <div class="p"> <span class="verse v37" data-usfm="1CH.12.37"><span class="content"> </span></span><span class="verse v38" data-usfm="1CH.12.38"><span class="label">38</span><span class="content">යුද්ධ පිළිවෙළට පැමිණෙන්න පුළුවන් වූ මේ සියලු යුද්ධ භටයෝ සියලු ඉශ්රායෙල්වරුන් පාලනය කිරීම සඳහා දාවිත් රජකමට පත් කිරීමට සම්පූර්ණ සිතින් හෙබ්‍රොන්ට ආවෝ ය. අනික් සියලු ඉශ්රායෙල්වරුත් දාවිත් රජකමට පත් කිරීමට එක් සිත් ව සිටියෝ ය. </span></span><span class="verse v39" data-usfm="1CH.12.39"><span class="label">39</span><span class="content">ඔව්හු ආහාර පාන වළඳමින් දාවිත් ළඟ තුන්දවසක් සිටියෝ ය. මන්ද, ඔවුන්ගේ සහෝදරයන් ඔවුන්ට එසේ පිළියෙළ කර තිබිණි. </span></span><span class="verse v40" data-usfm="1CH.12.40"><span class="label">40</span><span class="content">තවද, ඉස්සාකර්ගේ ද සාබුලොන්ගේ ද නප්තලීගේ ද දේශ දක්වා ඔවුන් අසල සිටි අය කොටළුවන් ද ඔටුවන් ද අශ්වතරයන් ද ගොනුන් ද පිට රොටි සහ පිටි කෑමත්, වියළි අත්තික්කා කැටි සහ මිදි පොකුරුත්, මුද්‍රික පානයත්, තෙලුත්, ගොනුන් සහ බැටළුවනුත් බොහෝ සෙයින් ගෙන ආවෝ ය. මන්ද, ඉශ්රායෙල්වරුන් අතරෙහි ප්‍රීතිය ඇති වූයේ ය.</span></span> 
     </div> 
    </div> 
   </div> 
  </div>
 </body>
</html>