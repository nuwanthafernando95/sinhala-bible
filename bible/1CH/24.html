<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch24" data-usfm="1CH.24">  
     <div class="s1"> <span class="heading"><b>පූජකවරුන්ගේ වගකීම්</b></span> 
     </div> 
     <div class="p"> <span class="content"> </span><span class="verse v1" data-usfm="1CH.24.1"><span class="label">1</span><span class="content">ආරොන්ගේ පුත්‍රයන්ගේ පංති මේ ය. ආරොන්ගේ පුත්‍රයෝ නම්: නාදාබ්, අබිහු, එලෙයාසර් සහ ඊතාමාර් ය. </span></span><span class="verse v2" data-usfm="1CH.24.2"><span class="label">2</span><span class="content"> නාදාබ් සහ අබිහු තමන්ගේ පියාට පළමුවෙන් මැරුණෝ ය. ඔවුන්ට පුත්‍රයෝ නොසිටියෝ ය. ඒ නිසා එලෙයාසර් සහ ඊතාමාර් පූජක තනතුරේ වැඩ කළෝ ය. </span></span><span class="verse v3" data-usfm="1CH.24.3"><span class="label">3</span><span class="content">දාවිත් එලෙයාසර් පුත්‍රයන්ගෙන් ශාදොක් ද ඊතාමාර් පුත්‍රයන්ගෙන් අහිමෙලෙක් ද සමඟ ඔවුන්ගේ මෙහෙයේ නියමයේ ප්‍රකාරයට ඔවුන් සංවිධානය කෙළේ ය. </span></span><span class="verse v4" data-usfm="1CH.24.4"><span class="label">4</span><span class="content">ඊතාමාර්ගේ පුත්‍රයන් අතරේ සිටි ප්‍රධාන මනුෂ්‍යයන්ගේ ගණනට වඩා එලෙයාසර්ගේ පුත්‍රයන් අතරේ සිටියෝ ය. එබැවින් මෙලෙස ඔව්හු සංවිධානය කරනු ලැබුවෝ ය. එලෙයාසර්ගේ පුත්‍රයන්ට පිය වංශවල ප්‍රධානීහු දහසයදෙනෙක් ද ඊතාමාර්ගේ පුත්‍රයන්ට ඔවුන්ගේ පිය වංශවල ප්‍රධානීහු අටදෙනෙක් ද සිටියෝ ය. </span></span><span class="verse v5" data-usfm="1CH.24.5"><span class="label">5</span><span class="content">දෙගොල්ල ගැන ම එකට පස ඇට දමා සංවිධාන කෙළේ ය. මන්ද, ශුද්ධස්ථානයේ අධිපතියෝත්; දෙවියන් වහන්සේගේ අධිපතියෝත් එලෙයාසර්ගේ පුත්‍රයන් අතරේ සහ ඊතාමාර්ගේ පුත්‍රයන් අතරේත් වූ හ. </span></span><span class="verse v6" data-usfm="1CH.24.6"><span class="label">6</span><span class="content">ලෙවී ජාතික වූ නෙතනේල්ගේ පුත් ෂෙමායා නම් ලේකම්, රජු ද අධිපතීන් ද ශාදොක් පූජකයා ද අබියාතර්ගේ පුත් අහිමෙලෙක් ද පූජකයන්ගේ සහ ලෙවීවරුන්ගේ පිය වංශවල ප්‍රධානීන් ද ඉදිරියෙහි ඔවුන්ගේ නාම වාර්තාගත කෙළේ ය. එලෙයාසර්ට එක පිය වංශයක් ද ඊතාමාර්ට එක පිය වංශයක් ද බැගින් පස ඇට දමා තෝරාගන්නා ලද්දේ ය.</span></span> 
     </div> 
     <div class="p"> <span class="verse v6" data-usfm="1CH.24.6"><span class="content"> </span></span><span class="verse v7" data-usfm="1CH.24.7"><span class="label">7</span><span class="content">පළමු වන පස ඇටය වැටුණේ ජෙහෝයාරීබ්ට ය; දෙ වන එක ජෙදායාට ය; </span></span><span class="verse v8" data-usfm="1CH.24.8"><span class="label">8</span><span class="content">තුන් වන එක හාරීම්ට ය; හතර වැනි එක සෙයොරීම්ට ය; </span></span><span class="verse v9" data-usfm="1CH.24.9"><span class="label">9</span><span class="content">පස් වැනි එක මල්කියාට ය; හය වැනි එක මියාමින්ට ය; </span></span><span class="verse v10" data-usfm="1CH.24.10"><span class="label">10</span><span class="content">හත් වැනි එක හක්කොශ්ට ය; අට වැනි එක අබියාට ය; </span></span><span class="verse v11" data-usfm="1CH.24.11"><span class="label">11</span><span class="content">නව වැනි එක ජේෂුවාට ය; දස වැනි එක ෂෙකනියාට ය; </span></span><span class="verse v12" data-usfm="1CH.24.12"><span class="label">12</span><span class="content">එකොළොස් වැනි එක එලියාෂිබ්ට ය; දොළොස් වැනි එක ජාකීම්ට ය; </span></span><span class="verse v13" data-usfm="1CH.24.13"><span class="label">13</span><span class="content">දහතුන් වැනි එක හුප්පාට ය; දසසතර වැනි එක ජෙෂෙබෙයාබ්ට ය; </span></span><span class="verse v14" data-usfm="1CH.24.14"><span class="label">14</span><span class="content">පහළොස් වැනි එක බිල්ගාට ය; දහසය වැනි එක ඉම්මෙර්ට ය; </span></span><span class="verse v15" data-usfm="1CH.24.15"><span class="label">15</span><span class="content">දහහත් වැනි එක හෙසීර්ට ය; දහඅට වැනි එක හප්පිශ්ශෙශ්ට ය; </span></span><span class="verse v16" data-usfm="1CH.24.16"><span class="label">16</span><span class="content">දහනව වැනි එක පෙතහියාට ය; විසි වැනි එක ජෙහෙස්කෙල්ට ය; </span></span><span class="verse v17" data-usfm="1CH.24.17"><span class="label">17</span><span class="content">විසිඑක් වැනි එක ජාකීන්ට ය; විසිදෙ වැනි එක ගාමුල්ට ය; </span></span><span class="verse v18" data-usfm="1CH.24.18"><span class="label">18</span><span class="content">විසිතුන් වැනි එක දෙලායාට ය; විසිහතර වැනි එක මයශියාට ය.</span></span> 
     </div> 
     <div class="p"> <span class="verse v18" data-usfm="1CH.24.18"><span class="content"> </span></span><span class="verse v19" data-usfm="1CH.24.19"><span class="label">19</span><span class="content">ඉශ්රායෙල්වරුන්ගේ දෙවි සමිඳාණන් වහන්සේ ඔවුන්ගේ පිය වූ ආරොන්ට අණ කළ ප්‍රකාරයට ඔහු ලවා කරවූ නියෝගය ලෙස ඔවුන්ගේ යුතුකම් අනුව සමිඳාණන් වහන්සේගේ මාලිගාවට ඇතුල් වීමේ පිළිවෙළ මේ ය.</span></span> 
     </div> 
     <div class="s1"> <span class="heading"><b>ලෙවීවරුන්ගේ පවුල්</b></span> 
     </div> 
     <div class="p"> <span class="verse v19" data-usfm="1CH.24.19"><span class="content"> </span></span><span class="verse v20" data-usfm="1CH.24.20"><span class="label">20</span><span class="content">ලෙවීගේ අනික් පුත්‍රයෝ නම්: අම්රාම්ගේ පුත්‍රයන්ගෙන් ෂුබායෙල් ය. ෂුබායෙල්ගේ පුත්‍රයන්ගෙන් ජෙදෙයා ය.</span></span> 
     </div> 
     <div class="p"> <span class="verse v20" data-usfm="1CH.24.20"><span class="content"> </span></span><span class="verse v21" data-usfm="1CH.24.21"><span class="label">21</span><span class="content">රෙහෙබියාගෙන් එනම්, රෙහෙබියාගේ පුත්‍රයන්ගෙන් ප්‍රධානියා වූ ඉෂ්ෂියා ය.</span></span> 
     </div> 
     <div class="p"> <span class="verse v21" data-usfm="1CH.24.21"><span class="content"> </span></span><span class="verse v22" data-usfm="1CH.24.22"><span class="label">22</span><span class="content">ඉශ්හාරිවරුන්ගෙන් ෂෙලොමොත් ය. ෂෙලොමොත්ගේ පුත්‍රයන්ගෙන් ජහත් ය.</span></span> 
     </div> 
     <div class="p"> <span class="verse v22" data-usfm="1CH.24.22"><span class="content"> </span></span><span class="verse v23" data-usfm="1CH.24.23"><span class="label">23</span><span class="content">හෙබ්‍රොන්ගේ පුත්‍රයෝ නම්: ප්‍රධානියා වූ ජෙරියා ය; දෙවැනියා වූ අමරියා ය; තුන්වැනියා වූ ජහසියෙල් ය; සතරවැනියා වූ ජෙකමෙයාම් ය.</span></span> 
     </div> 
     <div class="p"> <span class="verse v23" data-usfm="1CH.24.23"><span class="content"> </span></span><span class="verse v24" data-usfm="1CH.24.24"><span class="label">24</span><span class="content">උශ්ශියෙල්ගේ පුත්‍රයන්ගෙන් මීකා ය. මීකාගේ පුත්‍රයන්ගෙන් ෂාමීර් ය.</span></span> 
     </div> 
     <div class="p"> <span class="verse v24" data-usfm="1CH.24.24"><span class="content"> </span></span><span class="verse v25" data-usfm="1CH.24.25"><span class="label">25</span><span class="content">මීකාගේ සහෝදරයා වූ ඉෂ්ෂියා ය. ඉෂ්ෂියාගේ පුත්‍රයන්ගෙන් ශෙකරියා ය.</span></span> 
     </div> 
     <div class="p"> <span class="verse v25" data-usfm="1CH.24.25"><span class="content"> </span></span><span class="verse v26" data-usfm="1CH.24.26"><span class="label">26</span><span class="content">මෙරාරීගේ පුත්‍රයෝ නම්: මාලී සහ මුෂී ය. ජාසියාගේ පුත්‍රයෝ නම්: බෙනෝ ය. </span></span><span class="verse v27" data-usfm="1CH.24.27"><span class="label">27</span><span class="content">මෙරාරීගේ පුත්‍රයෝ නම්: තමාගේ පුත් ජාසියා නිසා උපන් බෙනෝ, ෂොහම්, ශක්කුර් සහ ඉබ්රී ය. </span></span><span class="verse v28" data-usfm="1CH.24.28"><span class="label">28</span><span class="content">මාලී නිසා උපන් එලෙයාසර් ය. ඔහුට පුත්‍රයෝ නොවූ හ. </span></span><span class="verse v29" data-usfm="1CH.24.29"><span class="label">29</span><span class="content">කිෂ්ගෙන් එනම්, කිෂ්ගේ පුත්‍රයන්ගෙන් ජෙරාමෙයෙල් ය. </span></span><span class="verse v30" data-usfm="1CH.24.30"><span class="label">30</span><span class="content">මුෂීගේ පුත්‍රයෝ නම්: මාලී, ඒදෙර් සහ ජෙරීමොත් ය. ඔව්හු තමන්ගේ පිය වංශ ප්‍රකාරයට ලෙවීගේ පුත්‍රයෝ ය.</span></span> 
     </div> 
     <div class="p"> <span class="verse v30" data-usfm="1CH.24.30"><span class="content"> </span></span><span class="verse v31" data-usfm="1CH.24.31"><span class="label">31</span><span class="content">ඔව්හු ද තමන්ගේ සහෝදරයන් වන ආරොන්ගේ පුත්‍රයන් මෙන් ම දාවිත් රජු ද ශාදොක් ද අහිමෙලෙක් ද පූජකයන්ගේ සහ ලෙවීවරුන්ගේ පිය වංශවල ප්‍රධානීන් ද ඉදිරියෙහි පස ඇට දැමුවෝ ය. පිය වංශවල ප්‍රධානියා තමාගේ බාල සහෝදරයා මෙන් ම පස ඇට දැමුවේ ය.</span></span> 
     </div> 
    </div> 
   </div> 
  </div>
 </body>
</html>