<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1CH"> 
    <div class="chapter ch11" data-usfm="1CH.11">  
     <div class="s1"> <span class="heading"><b>දාවිත්ගේ අභිෂේකය</b></span> 
     </div> 
     <div class="r"> <span class="heading"><b>(</b></span><span class="heading"><b>2 සාමු 5:1-10</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="1CH.11.1"><span class="label">1</span><span class="content">එකල සියලු ඉශ්රායෙල්වරු හෙබ්‍රොන්හි සිටි දාවිත් වෙත රැස් වී කතා කොට, “බලන්න අපි ඔබේ ම ලේ නෑයෝ වමු. </span></span><span class="verse v2" data-usfm="1CH.11.2"><span class="label">2</span><span class="content">පසුගිය කාලවල සාවුල් රජ ව සිටිය දී පවා, ඉශ්රායෙල්වරුන් යුද්ධයට ගෙන ගියේ ද ආපසු ගෙනාවේ ද ඔබ ය. ඔබේ දෙවි සමිඳාණන් වහන්සේ කතා කොට, ‘නුඹ මාගේ සෙනඟ වන ඉශ්රායෙල්වරුන් පාලනය කරන්නෙහි ය, නුඹ මාගේ සෙනඟ වන ඉශ්රායෙල්වරුන්ගේ අධිපතියා වන්නෙහි ය’ කියා ඔබට වදාළ සේකැ”යි කීවෝ ය. </span></span><span class="verse v3" data-usfm="1CH.11.3"><span class="label">3</span><span class="content">මෙලෙස ඉශ්රායෙල්හි සියලු ප්‍රජා මූලිකයෝ හෙබ්‍රොන්හි සිටි රජු වෙත පැමිණියා හ. දාවිත් ද හෙබ්‍රොන්හි දී සමිඳාණන් වහන්සේ ඉදිරියෙහි ඔවුන් සමඟ ගිවිසුමක් කෙළේ ය. ඔව්හු සමිඳාණන් වහන්සේ සාමුවෙල් ලවා කියෙවු වචනය ලෙස දාවිත් ඉශ්රායෙල්වරුන්ගේ රජ කොට අභිෂේක කළෝ ය.</span></span> 
     </div> 
     <div class="s1"> <span class="heading"><b>ජෙරුසලම රාජධානිය කරගැනීම</b></span> 
     </div> 
     <div class="p"> <span class="verse v3" data-usfm="1CH.11.3"><span class="content"> </span></span><span class="verse v4" data-usfm="1CH.11.4"><span class="label">4</span><span class="content"> </span><span class="content"> පසු ව දාවිත් ද සියලු ඉශ්රායෙල්වරු ද ජෙබුස නම් වූ ජෙරුසලමට විරුද්ධ ව ගියෝ ය. දේශ වාසී වූ ජෙබුසිවරු එහි සිටියෝ ය. </span></span><span class="verse v5" data-usfm="1CH.11.5"><span class="label">5</span><span class="content">ජෙබුසිවරු කතා කොට, “ඔබ මෙහි ඇතුල් නොවන්නෙහි ය”යි දාවිත්ට කීවෝ ය. එහෙත්, දාවිත් සියොන් බලකොටුව අල්ලාගත්තේ ය. එය දාවිත්ගේ නුවර විය. </span></span><span class="verse v6" data-usfm="1CH.11.6"><span class="label">6</span><span class="content">දාවිත් කතා කොට, “මුලින් ම ජෙබුසිවරයෙකුට පහර දෙන කවරෙකු නමුත්, ඔහු ප්‍රධානියා ද අධිපතියා ද වන්නේ ය”යි කීවේ ය. ශෙරුයාගේ පුත් ජෝවාබ් මුලින් ම නැඟිට ගොස් ප්‍රධානියා වුණේ ය. </span></span><span class="verse v7" data-usfm="1CH.11.7"><span class="label">7</span><span class="content">දාවිත් බලකොටුවෙහි වාසය කෙළේ ය. ඒ නිසා ඊට දාවිත්ගේ නුවර යයි නම් කෙළේ ය. </span></span><span class="verse v8" data-usfm="1CH.11.8"><span class="label">8</span><span class="content">ඔහු මිල්ලෝ නම් ස්ථානයෙන් පටන් ගෙන ඊට ආසන්න ප්‍රදේශය ම වටකර නුවර ගොඩනැඟුවේ ය. ජෝවාබ් නුවර ඉතිරි කොටස අලුත්වැඩියා කෙළේ ය. </span></span><span class="verse v9" data-usfm="1CH.11.9"><span class="label">9</span><span class="content">දාවිත් වඩ වඩා උසස් වූයේ ය. සර්ව පරාක්‍රම සමිඳාණන් වහන්සේ ඔහු සමඟ වැඩ සිටි සේක.</span></span> 
     </div> 
     <div class="s1"> <span class="heading"><b>දාවිත් රජුගේ දක්ෂ යුද්ධ භටයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>2 සාමු 23:8-39</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="1CH.11.9"><span class="content"> </span></span><span class="verse v10" data-usfm="1CH.11.10"><span class="label">10</span><span class="content">ඉශ්රායෙල් වංශය ගැන සමිඳාණන් වහන්සේ වදාළ වචනය ප්‍රකාරයට, දාවිත් රජකමට පත් කරන පිණිස, සියලු ඉශ්රායෙල්වරුන් සමඟ ඔහු රජකමට පත් කිරීම ගැන ඔහුට උපකාර කළ ප්‍රධාන බලවන්තයෝ මොවුහු ය.</span></span> 
     </div> 
     <div class="p"> <span class="verse v10" data-usfm="1CH.11.10"><span class="content"> </span></span><span class="verse v11" data-usfm="1CH.11.11"><span class="label">11</span><span class="content">දාවිත්ට සිටි බලවන්තයන්ගේ නාමාවලිය මේ ය: හක්මෝනි ජාතිකයෙකුගේ පුත්‍රයා වන තිස්දෙනාගෙන් ප්‍රධානියා වූ ජාෂොබෙයාම් ය. ඔහු එක් වතාවක දී තුන්සියදෙනෙකුට විරුද්ධ ව තමාගේ හෙල්ලය ඔසවා ඔවුන් මැරී ය. </span></span><span class="verse v12" data-usfm="1CH.11.12"><span class="label">12</span><span class="content">ඊළඟට අහෝහිය ජාතික දෝදෝගේ පුත් එලෙයාසර් ය. ඔහු බලවන්තයන් තුන්දෙනාගෙන් එක් කෙනෙක් ය. </span></span><span class="verse v13" data-usfm="1CH.11.13"><span class="label">13</span><span class="content">පිලිස්තිවරුන් යුද්ධයට සැරසී සිටි පැස්-දම්මිම් නම් ස්ථානයෙහි යව රැස්කොට තිබුණු කෙතක ඔහු දාවිත් සමඟ සිටියේ ය. සෙනඟ පිලිස්තිවරුන් ඉදිරියෙන් පලා ගියෝ ය. </span></span><span class="verse v14" data-usfm="1CH.11.14"><span class="label">14</span><span class="content">ඔව්හු ඒ කෙත මැද සිට එය ආරක්ෂා කරගෙන පිලිස්තිවරුන් මැරුවෝ ය. සමිඳාණන් වහන්සේ මහා ජයක් ලබා දී ඔවුන් ගැළවූ සේක.</span></span> 
     </div> 
     <div class="p"> <span class="verse v14" data-usfm="1CH.11.14"><span class="content"> </span></span><span class="verse v15" data-usfm="1CH.11.15"><span class="label">15</span><span class="content">ප්‍රධාන තිස්දෙනාගෙන් තුන්දෙනෙක් අදුල්ලම් ගුහාවේ නැවතී සිටි දාවිත්ට එකතු වන පිණිස පර්වතයට ගියෝ ය. පිලිස්තිවරුන්ගේ හමුදාව රෙපාවරුන්ගේ මිටියාවතෙහි කඳවුරු බැඳගෙන සිටියෝ ය. </span></span><span class="verse v16" data-usfm="1CH.11.16"><span class="label">16</span><span class="content">දාවිත් එවකට බලකොටුවෙහි සිටියේ ය. පිලිස්තිවරුන්ගේ මුර සේනාව එවකට බෙත්ලෙහෙමෙහි සිටියෝ ය. </span></span><span class="verse v17" data-usfm="1CH.11.17"><span class="label">17</span><span class="content">දාවිත් තද ආසාවෙන් සුසුම්ලමින්, “අනේ, බෙත්ලෙහෙම් දොරටුව ළඟ තිබෙන ළිඳෙන් කෙනෙකු මට බොන්නට වතුර ගෙනවුත් දුන්නොත් කොපමණ හොඳ ද” කියා කීවේ ය. </span></span><span class="verse v18" data-usfm="1CH.11.18"><span class="label">18</span><span class="content">එවිට තුන්දෙනා පිලිස්තිවරුන්ගේ හමුදාව මැදින් බිඳගෙන ගොස්, බෙත්ලෙහෙම් දොරටුව සමීපයෙහි වූ ළිඳෙන් වතුර ඇද දාවිත් වෙත ගෙනා හ. එහෙත්, දාවිත් එය බොන්නට අකමැති ව, ඒවා සමිඳාණන් වහන්සේ ඉදිරියෙහි පූජාවක් ලෙස වත් කොට, </span></span><span class="verse v19" data-usfm="1CH.11.19"><span class="label">19</span><span class="content">“මේ දේ කිරීමෙන් මාගේ දෙවියන් වහන්සේ මා වළක්වන සේක් වා! තමන්ගේ ජීවිතයට විය හැකි අන්තරාය නොසලකා ගිය මේ මනුෂ්‍යයන්ගේ ලේ මා බොන්න ද? මන්ද, ඔව්හු තමන්ගේ ජීවිත ගැන නොතකා මේවා ගෙනා හ”යි කී ය. එහෙයින් ඔහු ඒ වතුර බොන්න අකමැති විය. බලවන්තයෝ තුන්දෙනා මේ දේ කළෝ ය.</span></span> 
     </div> 
     <div class="p"> <span class="verse v19" data-usfm="1CH.11.19"><span class="content"> </span></span><span class="verse v20" data-usfm="1CH.11.20"><span class="label">20</span><span class="content">ජෝවාබ්ගේ සහෝදර වූ අබිෂයි තිස්දෙනාගෙන් ප්‍රධානියා ව සිටියේ ය. ඔහු තමාගේ හෙල්ලය තුන්සියදෙනෙකුට විරුද්ධ ව ඔසවා, ඔවුන් මරා, තිස්දෙනා අතරේ කීර්තිය ලැබී ය. </span></span><span class="verse v21" data-usfm="1CH.11.21"><span class="label">21</span><span class="content">තිස්දෙනාට වඩා ප්‍රසිද්ධ වූයෙන් ඔහු ඔවුන්ගේ අධිපතියා විය. එසේ වී නමුත්, ඔහු පළමු වන තුන්දෙනා තරම් ප්‍රසිද්ධියට නොපැමිණියේ ය.</span></span> 
     </div> 
     <div class="p"> <span class="verse v21" data-usfm="1CH.11.21"><span class="content"> </span></span><span class="verse v22" data-usfm="1CH.11.22"><span class="label">22</span><span class="content">බොහෝ වීර ක්‍රියා කළ කබ්ශෙයෙල්හි වික්‍රමාන්විත මනුෂ්‍යයෙකුගේ පුත් ජෙහෝයාදාගේ පුත්‍රයා වන බෙනායා මෝවබ්හි ශ්‍රේෂ්ඨ සෙබළුන් දෙදෙනා මැරුවේ ය. ඔහු හිම වැටෙන දවසක දී වළකට බැස ගොස් එහි ඇතුළේ සිටි සිංහයෙකු මැරුවේ ය. </span></span><span class="verse v23" data-usfm="1CH.11.23"><span class="label">23</span><span class="content">ඔහු මීටර් දෙකක් පමණ උස තරබාරු මනුෂ්‍යයෙකු වූ මිසර ජාතිකයෙකුත් මැරී ය. මිසරයාගේ අතේ වියන යන්ත්‍රයක දණ්ඩක් වැනි හෙල්ලයක් තිබුණේ ය. ඔහු පොල්ලක් ඇති ව මිසර ජාතිකයා ළඟට ගොස්, ඔහුගේ අතින් හෙල්ලය උදුරා, ඔහුගේ ම හෙල්ලයෙන් ඔහු මරා දැමුවේ ය. </span></span><span class="verse v24" data-usfm="1CH.11.24"><span class="label">24</span><span class="content">ජෙහෝයාදාගේ පුත් බෙනායා මේ වීර ක්‍රියා කොට බලවන්තයන් තිස්දෙනා අතරේ කීර්තිය ලැබී ය. </span></span><span class="verse v25" data-usfm="1CH.11.25"><span class="label">25</span><span class="content">ඔහු ඒ තිස්දෙනාට වඩා ප්‍රසිද්ධ කෙනෙක් විය. ඒ නමුත්, ඔහු පළමු වන තුන්දෙනාගේ ගණනට පැමිණියේ නැත. දාවිත් තමාගේ ආරක්ෂක මුර හමුදාව කෙරෙහි ඔහු පත් කෙළේ ය.</span></span> 
     </div> 
     <div class="p"> <span class="verse v25" data-usfm="1CH.11.25"><span class="content"> </span></span><span class="verse v26" data-usfm="1CH.11.26"><span class="label">26</span><span class="content">සේනාවල බලවන්තයෝ නම්: ජෝවාබ්ගේ සහෝදරයා වූ අසාහෙල් ය; බෙත්ලෙහෙමේ දෝදෝගේ පුත් එල්හානාන් ය; </span></span><span class="verse v27" data-usfm="1CH.11.27"><span class="label">27</span><span class="content">හරෝරීය ෂම්මොත් ය; පෙලෝනීය හෙලෙශ් ය; </span></span><span class="verse v28" data-usfm="1CH.11.28"><span class="label">28</span><span class="content">තෙකෝයිය ඉක්කෙෂ්ගේ පුත් ඊරා ය; අනතෝතිය අබියෙශෙර් ය; </span></span><span class="verse v29" data-usfm="1CH.11.29"><span class="label">29</span><span class="content">හුෂාතිය සිබ්බෙකයි ය; අහෝහිය ඉලයි ය; </span></span><span class="verse v30" data-usfm="1CH.11.30"><span class="label">30</span><span class="content">නෙටෝපාතිය මහරයි ය; නෙටෝපාතිය බානාගේ පුත් හේලෙද් ය.</span></span> 
     </div> 
     <div class="p"> <span class="verse v30" data-usfm="1CH.11.30"><span class="content"> </span></span><span class="verse v31" data-usfm="1CH.11.31"><span class="label">31</span><span class="content">බෙන්ජමින් ගෝත්‍රයේ ගිබියාහි රීබයිගේ පුත් ඊතයි ය; පීරාතෝනිය බෙනායා ය; </span></span><span class="verse v32" data-usfm="1CH.11.32"><span class="label">32</span><span class="content">ගායෂ් ඔයවල හූරයි ය; අර්බාතිය අබියෙල් ය; </span></span><span class="verse v33" data-usfm="1CH.11.33"><span class="label">33</span><span class="content">බහරුමිය අශ්මාවෙත් ය; ෂාල්බොනිය එලියාබා ය; </span></span><span class="verse v34" data-usfm="1CH.11.34"><span class="label">34</span><span class="content">ගිසොනිය හාෂෙම්ගේ පුත්‍රයෝ ය; හරාරීය ෂාගේගේ පුත් ජොනතන් ය; </span></span><span class="verse v35" data-usfm="1CH.11.35"><span class="label">35</span><span class="content">හරාරීය සාකාර්ගේ පුත් අහියාම් ය; ඌර්ගේ පුත් එලිපාල් ය; </span></span><span class="verse v36" data-usfm="1CH.11.36"><span class="label">36</span><span class="content">මෙකේරාතිය හේපෙර් ය; පෙලෝනීය අහියා ය; </span></span><span class="verse v37" data-usfm="1CH.11.37"><span class="label">37</span><span class="content">කර්මෙලිය හශේරො ය; එශ්බයිගේ පුත් නයරයි ය; </span></span><span class="verse v38" data-usfm="1CH.11.38"><span class="label">38</span><span class="content">නාතාන්ගේ සහෝදර වූ ජෝවෙල් ය; හග්රීගේ පුත් මිබ්හාර් ය; </span></span><span class="verse v39" data-usfm="1CH.11.39"><span class="label">39</span><span class="content">අම්මොනිය ශෙලෙක් ය; ශෙරුයාගේ පුත් ජෝවාබ්ගේ ආයුධ ගෙනයන්නා වන බෙරොතිය නහරයි ය; </span></span><span class="verse v40" data-usfm="1CH.11.40"><span class="label">40</span><span class="content">ඉත්රීය ඊරා ය; ඉත්රීය ගාරෙබ් ය; </span></span><span class="verse v41" data-usfm="1CH.11.41"><span class="label">41</span><span class="content">හිත්තීය උරියා ය; ආලයිගේ පුත් සාබාද් ය; </span></span><span class="verse v42" data-usfm="1CH.11.42"><span class="label">42</span><span class="content">රූබන්වරුන්ගේ ප්‍රධානියා ව සිටි රූබන් ගෝත්‍රයේ ෂිශාගේ පුත් අදීනා ය. ඔහු සමඟ තිස්දෙනෙක් සිටියෝ ය. </span></span><span class="verse v43" data-usfm="1CH.11.43"><span class="label">43</span><span class="content">මයකාගේ පුත් හානාන් ය; මිත්නිය ජොෂාපාට් ය; </span></span><span class="verse v44" data-usfm="1CH.11.44"><span class="label">44</span><span class="content">අෂ්තෙරාතිය උශ්ශියා ය; අරෝයේරිය හෝතාම්ගේ පුත්‍රයන් වූ ෂාමා සහ ජෙයීයෙල් ය. </span></span><span class="verse v45" data-usfm="1CH.11.45"><span class="label">45</span><span class="content">ෂිම්රීගේ පුත් ජෙදීයයෙල් සහ ඔහුගේ සහෝදර වූ තිශිය ජෝහා ය; </span></span><span class="verse v46" data-usfm="1CH.11.46"><span class="label">46</span><span class="content">මහවිය එලීයෙල් ය; එල්නයම්ගේ පුත්‍රයන් වූ ජෙරිබයි සහ ජෝෂාවියා ය; මෝවබ් ජාතික ඉත්මා ය; </span></span><span class="verse v47" data-usfm="1CH.11.47"><span class="label">47</span><span class="content">එලියෙල් ය; ඕබෙද් ය; මෙසොබාය වූ ජයසීයෙල් ය.</span></span> 
     </div> 
    </div> 
   </div> 
  </div>
 </body>
</html>