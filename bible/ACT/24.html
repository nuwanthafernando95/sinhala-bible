<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch24" data-usfm="ACT.24">  
     <div class="s1"> <span class="heading"><b>පාවුලුට විරුද්ධ ව චෝදනා</b></span> 
     </div> 
     <div class="p"> <span class="content"> </span><span class="verse v1" data-usfm="ACT.24.1"><span class="label">1</span><span class="content">පස් දවසකට පසු උත්තම පූජක අනනියස්, සමහර ප්‍රජා මූලිකයන් ද තෙර්තුලස් නම් එක්තරා අධි නීතිඥයෙකු සමඟ අවුත් පාවුලුට විරුද්ධ ව ආණ්ඩුකාරයාට පැමිණිලි කෙළේ ය. </span></span><span class="verse v2" data-usfm="ACT.24.2"><span class="label">2</span><span class="content">ඔහු කැඳවනු ලැබූ කල, තෙර්තුලස් පාවුලුට විරුද්ධ ව පැමිණිලි දේශනය මෙසේ අරඹමින්:</span></span> 
     </div> 
     <div class="p"> <span class="verse v2" data-usfm="ACT.24.2"><span class="content">“ශ්‍රීමත් ෆීලික්ස් තුමෙනි, ඔබ තුමන් නිසා අපට ස්ථිරසාර සාම යුගයක් ද ඔබගේ දුරදර්ශී පාලනයෙන් මේ ජාතිය උදෙසා ප්‍රතිසංස්කරණ යුගයක් ද පහළ වී ඇති බව, </span></span><span class="verse v3" data-usfm="ACT.24.3"><span class="label">3</span><span class="content">සැම විට ම, සැම තැන්හි ම, සියලු අයුරින් කෘතඥතාපූර්වක ව අපි පිළිගනිමු. </span></span><span class="verse v4" data-usfm="ACT.24.4"><span class="label">4</span><span class="content">එහෙත් ඔබ තවදුරටත් පමා නොකර, මා ලුහුඬින් කියන දේ කරුණාවෙන් අසන ලෙස අයැදිමි. </span></span><span class="verse v5" data-usfm="ACT.24.5"><span class="label">5</span><span class="content">මන්ද, මේ මිනිසා කරදරකාරයෙකු බව ද ලොව පුරා සියලු ජුදෙව්වරුන් අතර කැරලි උපදවන්නෙකු බව ද නාසරියයන්ගේ නිකායේ කැරලිනායකයෙකු බව ද දැනගතිමු. </span></span><span class="verse v6" data-usfm="ACT.24.6"><span class="label">6</span><span class="content">මොහු දේව මාලිගාව කෙලෙසන්නටත් උත්සාහ කෙළේ ය. එහෙත් අපි ඔහු අල්ලා ගතිමු. අපගේ ම ව්‍යවස්ථාව අනුව ඔහු විනිශ්චය කිරීම අපගේ තීරණය විය. </span></span><span class="verse v7" data-usfm="ACT.24.7"><span class="label">7</span><span class="content">එහෙත් ප්‍රධාන සේනාධිපතියා වන ලිසියස් අවුත් මහත් බලහත්කාරයෙන් ඔහු පැහැර ගෙන, </span></span><span class="verse v8" data-usfm="ACT.24.8"><span class="label">8</span><span class="content">ඔහුට වරද තබන පිණිස ඔබ වෙතට ඒමට අණ කෙළේ ය. අප මොහුට විරුද්ධ ව ගෙනෙන පැමිණිලි සියල්ල ගැන මොහුගෙන් ම විචාරා දැනගන්නට ඔබට පුළුවනැ”යි කී ය. </span></span><span class="verse v9" data-usfm="ACT.24.9"><span class="label">9</span><span class="content">ජුදෙව්වරු ද ඊට එකඟ ව පැමිණිලි කරමින්, “ඒ සියල්ල සැබෑ ය”යි සම්මත කළහ.</span></span> 
     </div> 
     <div class="s1"> <span class="heading"><b>ෆීලික්ස් ඉදිරියේ පාවුලුගේ පිළිතුර</b></span> 
     </div> 
     <div class="p"> <span class="verse v9" data-usfm="ACT.24.9"><span class="content"> </span></span><span class="verse v10" data-usfm="ACT.24.10"><span class="label">10</span><span class="content">කතා කරන පිණිස ආණ්ඩුකාරයා පාවුලුට සංඥා කළ කල්හි ඔහු මෙසේ පිළිතුරු දුනි: “ඔබ බොහෝ අවුරුදු ගණනක් මේ ජනතාවට විනිශ්චයකාරයෙකු ව සිටින බව මම දනිමි. එබැවින් මාගේ නිදහස ගැන මා උත්තර දෙන්නේ ඉතා සතුටිනි. </span></span><span class="verse v11" data-usfm="ACT.24.11"><span class="label">11</span><span class="content">නමස්කාරය පිණිස මා ජෙරුසලමට ගොස් දැනට දොළොස් දවසකට වඩා නැති බව ඔබට ම දැන ගත හැකි ය. </span></span><span class="verse v12" data-usfm="ACT.24.12"><span class="label">12</span><span class="content">දේව මාලිගාවේ දී වත්, ධර්මශාලාවල දී වත්, නගරයේ දී වත්, කිසි කෙනෙකු සමඟ මා වාද කරනවා හෝ සෙනඟ කලබල කරනවා හෝ ඔව්හු නුදුටුවෝ ය. </span></span><span class="verse v13" data-usfm="ACT.24.13"><span class="label">13</span><span class="content">ඔවුන් දැන් මා පිට තබන වරද ඔප්පු කරන්නට ඔවුන්ට නොහැකි ය. </span></span><span class="verse v14" data-usfm="ACT.24.14"><span class="label">14</span><span class="content">එහෙත් ඔබ ඉදිරියෙහි දැන් මා කියන්නට යන මේ දේ එනම්, නිකායක් යයි ඔවුන් සලකන ධර්ම මාර්ගය මම තරයේ පිළිගනිමි: ව්‍යවස්ථාවලියේ හා දිවැසාවලියේ ලියා තිබෙන සියල්ල විශ්වාස කරමින් අපේ පියවරුන්ගේ දෙවියන් වහන්සේට සේවය කරමි. </span></span><span class="verse v15" data-usfm="ACT.24.15"><span class="label">15</span><span class="content">මා මෙසේ විශ්වාස කරන බැවින් දමිටුන්ගේ ද අදමිටුන්ගේ ද පුනරුජ්ජීවනයක් ඇතැ යි මොවුන් බලාසිටින්නාක් මෙන්, මමත් බලාපොරොත්තුවෙන් සිටිමි. </span></span><span class="verse v16" data-usfm="ACT.24.16"><span class="label">16</span><span class="content">ඒ නිසා මමත් ඔවුන් මෙන් ම දෙවියන් වහන්සේ හා මනුෂ්‍යයන් ඉදිරියෙහි නිදොස් හෘදය සාක්ෂියක් ඇති ව සිටින්නට ද නිතර ම උත්සහ කරමි.</span></span> 
     </div> 
     <div class="p"> <span class="verse v16" data-usfm="ACT.24.16"><span class="content"> </span></span><span class="verse v17" data-usfm="ACT.24.17"><span class="label">17</span><span class="content"> </span><span class="content"> “අවුරුදු කීපයකට පසු මාගේ සෙනඟට සම්මාදම් බාර දී පූජා පවත්වනු සඳහා මෙහි ආවෙමි. </span></span><span class="verse v18" data-usfm="ACT.24.18"><span class="label">18</span><span class="content">මේ සම්බන්ධයෙන් ඔවුන් දේව මාලිගාවේ දී මා දුටුවේ මා පවිත්‍ර කිරීමේ පිළිවෙත ඉටු කළායින් පසුව ය. එහි මා සමඟ සෙනඟක් සිටියේ නැත; කලබලයක් ද නොතිබිණි. එහෙත් ආසියාවෙන් පැමිණි සමහර ජුදෙව්වරු එහි සිටියෝ ය. </span></span><span class="verse v19" data-usfm="ACT.24.19"><span class="label">19</span><span class="content">මට විරුද්ධ ව යමක් තිබුණා නම්, මට දෝෂාරෝපණය කරන පිණිස මෙහි ඔබ ඉදිරියට ඒම ඔවුන්ගේ යුතුකම ය. </span></span><span class="verse v20 v21" data-usfm="ACT.24.20+ACT.24.21"><span class="label">20-21</span><span class="content"> නැතහොත්, මා මන්ත්‍රණ සභාව ඉදිරියේ කුමන අපරාධයක් කෙළේ දැ යි මෙහි සිටින මොවුහු කියත් වා. ඔවුන් ඉදිරියේ මා කියා ඇත්තේ එක ම එක දෙයයි. එනම්, ‘මළවුන්ගේ උත්ථාන වීම මා අදහන නිසා අද ඔබ විසින් විනිශ්චය කරනු ලබමි’ “යි යනු යි.</span></span> 
     </div> 
     <div class="p"> <span class="verse v20 v21" data-usfm="ACT.24.20+ACT.24.21"><span class="content"> </span></span><span class="verse v22" data-usfm="ACT.24.22"><span class="label">22</span><span class="content">එහෙත් ෆීලික්ස් ඒ ධර්ම මාර්ගය ගැන කාරණා මැනවින් දැන සිටි බැවින්, “ලිසියස් නම් සේනාධිපතියා ආ කල ඔබගේ නඩුව තීන්දු කරන්නෙමි”යි කියා නඩුව කල් දැමී ය. </span></span><span class="verse v23" data-usfm="ACT.24.23"><span class="label">23</span><span class="content">තවද පාවුලු රැකවලෙහි තබන්නටත් ඔහුට තරමක නිදහසක් දෙන්නටත්, ඔහුගේ මිත්‍රයන් ඔහුට උපස්ථාන කිරීම තහනම් නොකරන්නටත් ශතාධිපතියාට ඔහු අණ කෙළේ ය.</span></span> 
     </div> 
     <div class="p"> <span class="verse v23" data-usfm="ACT.24.23"><span class="content"> </span></span><span class="verse v24" data-usfm="ACT.24.24"><span class="label">24</span><span class="content">කීප දවසකට පසු ෆීලික්ස් ජුදෙව් ස්ත්‍රියක වූ ඩෘසිල්ලා නම් තම භාර්යාව සමඟ අවුත් පාවුලු ගෙන්වා, ක්‍රිස්තුස් ජේසුස් වහන්සේ කෙරෙහි ඇති ඇදහිල්ල ගැන ඔහු කතා කරනු ඇසී ය. </span></span><span class="verse v25" data-usfm="ACT.24.25"><span class="label">25</span><span class="content">පාවුලු, සුචරිතය ගැන ද ආත්ම දමනය ගැන ද මතු පැමිණෙන විනිශ්චය ගැන ද කතා කරද්දී ෆීලික්ස් බියපත් ව, “දැනට යන්න, මට ඉඩ ප්‍රස්ථාවක් ලැබුණු විට ඔබ නැවත කැඳවන්නෙමි”යි කී ය. </span></span><span class="verse v26" data-usfm="ACT.24.26"><span class="label">26</span><span class="content">ඒ ඇරත් තමාට පාවුලු මුදල් දෙනවා ඇතැ යි ඔහු බලාපොරොත්තුවෙන් සිටියේ ය. ඒ නිසා පාවුලු නැවත නැවත කැඳවා ඔහු සමඟ කතා කෙළේ ය. </span></span><span class="verse v27" data-usfm="ACT.24.27"><span class="label">27</span><span class="content">එහෙත් දෑවුරුද්දක් ගත වූ පසු, ෆීලික්ස්ගේ නිලයට පොර්කියුස් ෆෙස්තුස් පත් කරන ලදී. ෆීලික්ස් වනාහි ජුදෙව්වරුන් සතුටු කරන්නට කැමැති ව, පාවුලු හිරබාරයෙහි තබා ගියේ ය.</span></span> 
     </div> 
    </div> 
   </div> 
  </div>
 </body>
</html>