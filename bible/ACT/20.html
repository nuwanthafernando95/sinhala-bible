<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch20" data-usfm="ACT.20">  
     <div class="s1"> <span class="heading"><b>මසිදෝනියට හා ග්‍රීසියට යාම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.20.1"><span class="label">1</span><span class="content">කෝලාහලය සංසිඳුන පසු පාවුලු ශ්‍රාවකයන් කැඳවා ඔවුන් ධෛර්යවත් කොට, ඔවුන්ගෙන් සමුගෙන මසිදෝනිය බලා නික්ම ගියේ ය. </span></span><span class="verse v2" data-usfm="ACT.20.2"><span class="label">2</span><span class="content">ඔහු ඒ පළාත් මැදින් ගොස්, ඔවුන් බොහෝ සේ ධෛර්යවත් කොට, ග්‍රීසියට පැමිණියේ ය. </span></span><span class="verse v3" data-usfm="ACT.20.3"><span class="label">3</span><span class="content">ඔහු එහි තුන් මසක් ගත කොට, නැවෙන් සිරියාවට යන්නට සූදානම් ව සිටිය දී, ඔහුට විරුද්ධ ව ජුදෙව්වරුන් විසින් කූට උපායයක් යොදන ලදී. එහෙයින් මසිදෝනිය ඔස්සේ හැරී යන්නට ඔහු නියම කරගත්තේ ය. </span></span><span class="verse v4" data-usfm="ACT.20.4"><span class="label">4</span><span class="content">පුරස්ගේ පුත්‍ර වූ බෙරියාවේ සෝපතර් ද තෙසලෝනිකවරුන්ගෙන් අරිස්තාර්කස් සහ සෙකුන්දස් ද දර්බයේ ගායස් ද තිමෝතියස් ද ආසියාවේ තුකිකස් සහ ත්‍රොපිමස් ද ඔහු සමඟ ආසියාව දක්වා ගියහ. </span></span><span class="verse v5" data-usfm="ACT.20.5"><span class="label">5</span><span class="content">මොවුහු පෙරටුව ගොස්, අප එන තෙක් ත්‍රෝවසයේ බලා සිටියහ. </span></span><span class="verse v6" data-usfm="ACT.20.6"><span class="label">6</span><span class="content">නුමුහුන් රොටි මංගල්‍ය දවස්වලට පසු අපි පිලිප්පියෙන් නැව් නැඟී, පස් දවසකින් ත්‍රෝවසයෙහි සිටි ඔවුන් වෙතට ගොස්, එහි සත් දවසක් නැවතී සිටියෙමු.</span></span> 
     </div> 
     <div class="s1"> <span class="heading"><b>යුතිකස්ට පණ දීම</b></span> 
     </div> 
     <div class="p"> <span class="verse v6" data-usfm="ACT.20.6"><span class="content"> </span></span><span class="verse v7" data-usfm="ACT.20.7"><span class="label">7</span><span class="content">සතියේ</span><span class="content"> පළමු වැනි දා අප රොටි කඩන්නට රැස් වූ කල, පාවුලු පසුවදා යන්නට අදහස් කළ බැවින්, මැදියම් රැය දක්වා, ඔහු ඔවුන්ට අනුශාසනා කෙළේ ය; </span></span><span class="verse v8" data-usfm="ACT.20.8"><span class="label">8</span><span class="content">අප රැස් ව සිටි උඩු මහලේ බොහෝ පහන් දල්වා තිබිණි. </span></span><span class="verse v9" data-usfm="ACT.20.9"><span class="label">9</span><span class="content">යුතිකස් නම් එක් තරුණයෙක් නිදි කිරා වැටෙමින් කවුළුව උඩ උන්නේ ය; පාවුලු දිගින් දිගට අනුශාසනා කරද්දී යුතිකස් බර නින්ද නිසා තුන්වැනි මහලින් පහළට වැටිණි. ඔහු ඔසවා ගත් කල මැරී සිටියේ ය. </span></span><span class="verse v10" data-usfm="ACT.20.10"><span class="label">10</span><span class="content">එවිට පාවුලු බැස, ඔහු පිට වැටී, ඔහු වැළඳ ගෙන: “කරදර නොවන්න, මොහුට තව ම පණ තිබේ ය”යි කී ය. </span></span><span class="verse v11" data-usfm="ACT.20.11"><span class="label">11</span><span class="content">ඔහු නැවත උඩුමහලට ගොස්, රොටි කඩා වළඳා, ඔවුන් සමඟ පහන් වන තුරු බොහෝ වේලාවක් කතා කර, පසුව පිටත් ව ගියේ ය. </span></span><span class="verse v12" data-usfm="ACT.20.12"><span class="label">12</span><span class="content">ඔව්හු ඒ තරුණයා පණපිටින් කැඳවා ගෙන ගොස්, බොහෝ සේ සැනසුණාහ.</span></span> 
     </div> 
     <div class="s1"> <span class="heading"><b>මිලේතසට ගමන</b></span> 
     </div> 
     <div class="p"> <span class="verse v12" data-usfm="ACT.20.12"><span class="content"> </span></span><span class="verse v13" data-usfm="ACT.20.13"><span class="label">13</span><span class="content">අපි අසොස්හි දී පාවුලු නැවට කැඳවාගන්නට අදහස් කර, පෙරටුව ගොස්, නැව් නැඟී, එහි ගියෙමු. මන්ද, පාවුලු ගොඩින් යන්නට අදහස් කළෙන් එසේ යාමට අපට නියම කර තිබුණි. </span></span><span class="verse v14" data-usfm="ACT.20.14"><span class="label">14</span><span class="content">අසොස්හි දී අපට ඔහු හමු වූයෙන්, අපි ඔහු නැවට නංවා ගෙන මිතුලේනට පැමිණියෙමු. </span></span><span class="verse v15" data-usfm="ACT.20.15"><span class="label">15</span><span class="content">අපි එතැනින් යාත්‍රා කොට, පසුවදා කියොසය ඉදිරියට පැමිණ, ඊට පසුවදා සාමොසයට ළඟා වී, ඊළඟ දවසේ මිලේතසට පැමිණියෙමු. </span></span><span class="verse v16" data-usfm="ACT.20.16"><span class="label">16</span><span class="content">ආසියාවෙහි කල් ගත කරන්නට සිදු නොවන පිණිස, එපීසය පසු කර යන්නට ඔහු තීරණය කරගෙන සිටියේ ය. එසේ කෙළේ, හැකි නම් පෙන්තකොස්ත දවසේ ජෙරුසලමේ සිටින්නට පාවුලු ඉක්මන් කළ බැවිනි.</span></span> 
     </div> 
     <div class="s1"> <span class="heading"><b>එපීසයේ දී සභා මූලිකයන්ගෙන් සමුගැනීම</b></span> 
     </div> 
     <div class="p"> <span class="verse v16" data-usfm="ACT.20.16"><span class="content"> </span></span><span class="verse v17" data-usfm="ACT.20.17"><span class="label">17</span><span class="content">ඔහු මිලේතසෙන් එපීසයට පණිවුඩ යවා, සභාවේ මූලිකයන් කැඳෙව්වේ ය. </span></span><span class="verse v18" data-usfm="ACT.20.18"><span class="label">18</span><span class="content">ඔවුන් තමා වෙතට ආ කල ඔහු මෙසේ පැවසී ය, “මා ආසියාවට පැමිණි පළමු වැනි දා පටන් මුළු කාලය ඔබ සමඟ ගත කළ සැටි ඔබ දන්නහු ය. </span></span><span class="verse v19" data-usfm="ACT.20.19"><span class="label">19</span><span class="content">මම සියලු ආකාර යටහත්පහත්කමින් ද ශෝකයෙන් ද ජුදෙව්වරුන්ගේ උපායයන් නිසා පැමිණි දුෂ්කරතාවලින් ද යුක්ත ව සමිඳාණන් වහන්සේට සේවය කෙළෙමි. </span></span><span class="verse v20" data-usfm="ACT.20.20"><span class="label">20</span><span class="content">ඔබට වැඩදායක වූ කිසිවක් කීමෙන් නොවැළකී, ප්‍රසිද්ධියේ ද ගෙයින් ගෙට යමින් ද ඔබට උගන්වමින්, </span></span><span class="verse v21" data-usfm="ACT.20.21"><span class="label">21</span><span class="content">පසුතැවී සිත් හරවා ගැනීමෙන් දෙවියන් වහන්සේ වෙත හැරෙන ලෙසත්, අපගේ ස්වාමීන් වන ජේසුස් ක්‍රිස්තුන් වහන්සේ කෙරෙහි විශ්වාස කරන ලෙසත් ජුදෙව්වරුන්ට හා අන්‍ය ජාතිකයන්ට ද තදින් අනුශාසනා කෙළෙමි. </span></span><span class="verse v22" data-usfm="ACT.20.22"><span class="label">22</span><span class="content">දැන් ඉතින් ආත්මයාණන් විසින් බලපානා ලදුව, මම ජෙරුසලමට යමි; එහි දී මට කුමකින් කුමක් වේ දැ යි නොදනිමි. </span></span><span class="verse v23" data-usfm="ACT.20.23"><span class="label">23</span><span class="content">එහෙත් සිරගත වීම් හා පීඩා ද මට පැමිණේ යයි, ශුද්ධාත්මයාණන් වහන්සේ සියලු නගරවල දී දැනුම් දුන් බව හැර අන් කිසිවක් නොදනිමි. </span></span><span class="verse v24" data-usfm="ACT.20.24"><span class="label">24</span><span class="content"> එහෙත් මාගේ ජීවිතය වැදගත් ය, නොහොත් මට ම අගේ ය කියා මම කිසිසේත් නොසලකමි. එහෙත් මාගේ පරමාර්ථය වූකලී දෙවියන් වහන්සේගේ කරුණාවේ සුබ අස්නට සාක්ෂි දීමෙන් ස්වාමීන් වන ජේසුස් වහන්සේගෙන් මට පැවරුණ දූත මෙහෙය සපුරා ලීම ය.</span></span> 
     </div> 
     <div class="p"> <span class="verse v24" data-usfm="ACT.20.24"><span class="content"> </span></span><span class="verse v25" data-usfm="ACT.20.25"><span class="label">25</span><span class="content">“මේ වන තෙක් මම දෙවියන් වහන්සේගේ රාජ්‍යය ගැන දේශනා කරමින් ඔබ අතර ගැවසුණෙමි. දැන් ඉතින් මින්පසු ඔබගෙන් කිසිවෙකු මගේ මුහුණ තවත් නොදකින බව දනිමි. </span></span><span class="verse v26" data-usfm="ACT.20.26"><span class="label">26</span><span class="content">එහෙයින් ඔබ අතරෙන් කිසිවෙකු විනාශයට පත් වුවහොත්, ඒ ගැන මා වගකිවයුත්තකු නොවන බව තරයේ ප්‍රකාශ කරමි. </span></span><span class="verse v27" data-usfm="ACT.20.27"><span class="label">27</span><span class="content">මන්ද, දෙවියන් වහන්සේගේ මුළු අභිප්‍රාය නොවළහා ඔබට ප්‍රකාශ කෙළෙමි. </span></span><span class="verse v28" data-usfm="ACT.20.28"><span class="label">28</span><span class="content">ඔබ තමන් ම ද, ශුද්ධාත්මයාණන් වහන්සේ විසින් ගබඩාකාරයෙක් ලෙස පත් කරනු ලැබ ඔබට භාර දී ඇති රැළ ද රැකබලාගන්න. දෙවියන් වහන්සේ සිය පුත්‍රයාණන්ගේ යාගික රුධිරය හේතුවෙන් දිනා ගත් උන් වහන්සේගේ සභාවේ නායකයන් වන්න. </span></span><span class="verse v29" data-usfm="ACT.20.29"><span class="label">29</span><span class="content">මා ගියායින් පසු, රැළට අනුකම්පා නොකරන, රෞද්‍ර වෘකයන් ඔබ අතරට පැමිණෙන බව දනිමි. </span></span><span class="verse v30" data-usfm="ACT.20.30"><span class="label">30</span><span class="content">ඔබ අතරෙන් සමහරුන් ඉදිරිපත් ව, තමන් අනුව යන්නට ශ්‍රාවකයන් ඇදගන්නා පිණිස දුර්මත පළ කරනු ඇත. </span></span><span class="verse v31" data-usfm="ACT.20.31"><span class="label">31</span><span class="content">එබැවින් මා අවුරුදු තුනක් තිස්සේ දිවා රෑ දෙකේ කඳුළු හෙළමින් සියලු දෙනාට නිතර ම අවවාද කළ බව සිහි කර අවදිව සිටින්න.</span></span> 
     </div> 
     <div class="p"> <span class="verse v31" data-usfm="ACT.20.31"><span class="content"> </span></span><span class="verse v32" data-usfm="ACT.20.32"><span class="label">32</span><span class="content">“දැන් මම දෙවියන් වහන්සේටත් උන් වහන්සේගේ වරප්‍රසාදදායක පණිවුඩයටත් ඔබ භාර කරමි. ඔබ වැඩි වර්ධනය කිරීමටත්, කැප වූ සියලු අය සමඟ ඔබට උරුමය සාදා දීමටත් ඒ පණිවුඩයට හැකි ය. </span></span><span class="verse v33" data-usfm="ACT.20.33"><span class="label">33</span><span class="content">මම කාගේ වත් රන් රිදීයට හෝ ඇඳුම් පැළඳුම්වලට හෝ ආශාවක් නොදැක්වීමි. </span></span><span class="verse v34" data-usfm="ACT.20.34"><span class="label">34</span><span class="content">මාගේත් මා සමඟ සිටි අයගේත් අවශ්‍යතා පිරිමසාගැනීමට මේ දෑතින් මා වැඩ කළ හැටි ඔබ ම දන්නහු ය. </span></span><span class="verse v35" data-usfm="ACT.20.35"><span class="label">35</span><span class="content">‘ලැබීමට වඩා දීම භාග්‍යවන්ත යැ’යි ස්වාමීන් වන ජේසුස් වහන්සේ ම වදාළ වචන සිහි කර, දුබලයන්ට උපකාර කළ යුතු බව මෙසේ වැඩ කිරීමෙන් මම ඔබට පෙන්වා දුනිමි.”</span></span> 
     </div> 
     <div class="p"> <span class="verse v35" data-usfm="ACT.20.35"><span class="content"> </span></span><span class="verse v36" data-usfm="ACT.20.36"><span class="label">36</span><span class="content">ඔහු මෙසේ කියා ඔවුන් සියල්ලන් සමඟ දණින් වැටී යාච්ඤා කෙළේ ය. </span></span><span class="verse v37" data-usfm="ACT.20.37"><span class="label">37</span><span class="content">ඔවුන් සියලු දෙනා හඬමින් පාවුලුගේ ගෙල වැළඳ ගෙන සාදරයෙන් සිඹ ගත්තෝ ය. </span></span><span class="verse v38" data-usfm="ACT.20.38"><span class="label">38</span><span class="content">අනෙක් හැම දේට ම වඩා, තමාගේ මුහුණ යළිත් ඔවුන් නොදකිති යි ඔහු කී වචන ගැන, ඔව්හු ශෝක වූ හ. ඉන්පසු ඔව්හු ඔහු සමඟ නැව කරා ගියහ.</span></span> 
     </div> 
    </div> 
   </div> 
  </div>
 </body>
</html>