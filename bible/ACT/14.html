<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch14" data-usfm="ACT.14">  
     <div class="s1"> <span class="heading"><b>ඉකෝනියෙහි ධර්මදූත සේවය</b></span> 
     </div> 
     <div class="p"> <span class="content"> </span><span class="verse v1" data-usfm="ACT.14.1"><span class="label">1</span><span class="content">තවද ඔව්හු ඉකෝනියෙහි දී ජුදෙව්වරුන්ගේ ධර්මශාලාවලට ඇතුළු වී දේශනා කළහ. ඒ ඇසූ ජුදෙව්වන්ගෙන් ද ග්‍රීක්වරුන්ගෙන් ද මහත් සමූහයක් අදහාගත්හ. </span></span><span class="verse v2" data-usfm="ACT.14.2"><span class="label">2</span><span class="content">එහෙත් අදහා නොගත් ජුදෙව්වරු විජාතීන් කළඹා, ඔවුන්ගේ සිත් සහෝදරයනට විරුද්ධ ව පෙළඹුවහු ය. </span></span><span class="verse v3" data-usfm="ACT.14.3"><span class="label">3</span><span class="content">එහෙයින් ඔව්හු සමිඳාණන් වහන්සේගේ වරමින් එඩිතර ව කතා කරමින් බොහෝ කලක් එහි නැවතී සිටියහ. උන් වහන්සේ ඔවුන් ලවා අරුමපුදුම දේ ද ලකුණු ද කරවමින් සිය වරප්‍රසාදය පිළිබඳ ධර්මයට සාක්ෂි දැරූ සේක.</span></span> 
     </div> 
     <div class="p"> <span class="verse v3" data-usfm="ACT.14.3"><span class="content"> </span></span><span class="verse v4" data-usfm="ACT.14.4"><span class="label">4</span><span class="content">ඒ නගරයේ ජනයා දෙකට බෙදී සමහරෙක් ජුදෙව්වරුන්ගේ පක්ෂය ද අන් සමහරෙක් ප්‍රේරිතවරයන්ගේ පක්ෂය ද ගත්හ. </span></span><span class="verse v5" data-usfm="ACT.14.5"><span class="label">5</span><span class="content">විජාතීන් ද ජුදෙව්වරුන් ද තමන්ගේ ප්‍රධානීන් සමඟ ඔවුන්ට නිග්‍රහ කරන්නටත් ගල් ගසන්නටත් අදහස් කළ කල්හි, </span></span><span class="verse v6" data-usfm="ACT.14.6"><span class="label">6</span><span class="content">ඔව්හු ඒ දැන, ලුකොනියාවේ නගර වන ලුස්ත්‍රාවට ද දර්බයට ද අවට පෙදෙස්වලට ද පලා ගොස්, </span></span><span class="verse v7" data-usfm="ACT.14.7"><span class="label">7</span><span class="content">එහි දී සුබ අස්න දේශනා කළහ.</span></span> 
     </div> 
     <div class="s1"> <span class="heading"><b>ලුස්ත්‍රාවේ ධර්මදූත සේවය</b></span> 
     </div> 
     <div class="p"> <span class="verse v7" data-usfm="ACT.14.7"><span class="content"> </span></span><span class="verse v8" data-usfm="ACT.14.8"><span class="label">8</span><span class="content">මවුකුස පටන් කොර වූ, පාද දුර්වල වූ, කිසි කලෙකත් ඇවිදගත නොහැකි වූ එක්තරා මිනිසෙක් ලුස්ත්‍රාවේ එක් තැනක වාඩිවී සිටියේ ය. </span></span><span class="verse v9" data-usfm="ACT.14.9"><span class="label">9</span><span class="content">ඔහු පාවුලු කතා කරනු ඇසී ය. පාවුලු ඔහු දෙස බලා, ඔහු සුවය ලබන්නට තරම් සැදැහැ ඇත්තෙකු බව දැක, </span></span><span class="verse v10" data-usfm="ACT.14.10"><span class="label">10</span><span class="content">“නැඟිට පය බිම ගසා කෙළින් සිටින්නැ”යි මහත් හඬින් කී ය. එවිට ඔහු පැන නැඟිට ඇවිද්දේ ය. </span></span><span class="verse v11" data-usfm="ACT.14.11"><span class="label">11</span><span class="content">එකල සමූහයා පාවුලු කළ දේ දැක ශබ්ද නඟා, “දෙවිවරු මිනිස් වෙසින් අප වෙතට බැස සිටිති”යි ලුකෝනීය බසින් කී හ. </span></span><span class="verse v12" data-usfm="ACT.14.12"><span class="label">12</span><span class="content">ඔව්හු බාර්ණබස්ට සියුස් කියා ද, පාවුලු ප්‍රධාන කථිකයා බැවින් ඔහුට හෙර්මිස් කියා ද නම් තැබූ හ.</span></span> 
     </div> 
     <div class="p"> <span class="verse v12" data-usfm="ACT.14.12"><span class="content"> </span></span><span class="verse v13" data-usfm="ACT.14.13"><span class="label">13</span><span class="content">නුවර දොරටුවෙහි පිහිටි සියුස්ගේ දේවාලයේ පාලක පූජක තැන ගොනුන් ද මල්මාලා ද දොරටුව ළඟට ගෙනැවිත්, සමූහයන් සමඟ යාග කරන්නට සූදානම් විය. </span></span><span class="verse v14" data-usfm="ACT.14.14"><span class="label">14</span><span class="content">එහෙත් ප්‍රේරිතවරුන් වූ බාර්ණබස් ද පාවුලු ද ඒ ගැන අසා, තමන්ගේ වස්ත්‍ර ඉරාගෙන සමූහයා අතරට දිව ගොස්, මොරගසා, </span></span><span class="verse v15" data-usfm="ACT.14.15"><span class="label">15</span><span class="content"> “මනුෂ්‍යයිනි, ඔබ මේ දේවල් කරන්නේ මන් ද? අපිත් ඔබ හා සමාන මිනිස්සු ය, ඔබ මේ නිෂ්ඵල දේවලින් දුරු ව, අහසත්, පොළොවත්, මුහුදත්, එහි ඇති සියල්ලත් මැවූ, ජීවමාන දෙවියන් වහන්සේ වෙතට හැරෙන පිණිස සුබ අස්න ඔබ වෙත ගෙනෙමු. </span></span><span class="verse v16" data-usfm="ACT.14.16"><span class="label">16</span><span class="content">උන් වහන්සේ යටගිය පරම්පරාවල දී සියලු ජාතීන්ට තම තමන් සිතූ පැතූ ලෙස හැසිරෙන්නට ඉඩ හැරිය සේක. </span></span><span class="verse v17" data-usfm="ACT.14.17"><span class="label">17</span><span class="content">එහෙත් උන් වහන්සේ තමන් වහන්සේ ගැන සාක්ෂි නො දී සිටි කලක් නො වී ය. මන්ද, උන් වහන්සේ අහසින් වර්ෂාව ද සාරවත් කාල සීමාවන් ද ඔබට දී ආහාරයෙන් හා ප්‍රීතියෙන් ඔබගේ සිත් පුරවමින්, යහපත්කම් කළ සේකැ”යි කී හ. </span></span><span class="verse v18" data-usfm="ACT.14.18"><span class="label">18</span><span class="content">ඔවුන් එසේ කී නමුත්, තමනට පූජා ඔප්පු කිරීමෙන් ජනයා වළක්වා ගත හැකි වූයේ ඉතා අමාරුවෙනි.</span></span> 
     </div> 
     <div class="p"> <span class="verse v18" data-usfm="ACT.14.18"><span class="content"> </span></span><span class="verse v19" data-usfm="ACT.14.19"><span class="label">19</span><span class="content">එහෙත් අන්තියෝකියෙන් ද ඉකෝනියෙන් ද ජුදෙව්වරු අවුත් සමූහයන් පොළඹවා ගෙන, පාවුලුට ගල් ගසා, ඔහු මළහ යි සිතා නුවරින් පිටතට ඇද්දෝ ය. </span></span><span class="verse v20" data-usfm="ACT.14.20"><span class="label">20</span><span class="content">එහෙත් ශ්‍රාවකයන් ඔහු අවට රැස් ව සිටි කල, ඔහු නැඟිට නුවරට ඇතුළු වී, පසුදා බාර්ණබස් සමඟ දර්බයට ගියේ ය.</span></span> 
     </div> 
     <div class="s1"> <span class="heading"><b>අන්තියෝකියට හැරී යාම</b></span> 
     </div> 
     <div class="p"> <span class="verse v20" data-usfm="ACT.14.20"><span class="content"> </span></span><span class="verse v21" data-usfm="ACT.14.21"><span class="label">21</span><span class="content">ඔව්හු ඒ නුවර සුබ අස්න දේශනා කොට, බොහෝ දෙනෙකු ශ්‍රාවකයන් කර, ලුස්ත්‍රාවට ද ඉකෝනියට ද අන්තියෝකියට ද හැරී අවුත්, </span></span><span class="verse v22" data-usfm="ACT.14.22"><span class="label">22</span><span class="content">“අප බොහෝ දුක් විඳිමින් දෙවියන් වහන්සේගේ රාජ්‍යයට ඇතුළුවන්නට ඕනෑ ය”යි කියා ශ්‍රාවකයන් ධෛර්යවත් කර, ඇදහිල්ලේ ස්ථීර ව පවතින්නට ඔවුනට අවවාද කළහ. </span></span><span class="verse v23" data-usfm="ACT.14.23"><span class="label">23</span><span class="content">ඔව්හු එක එක සභාවේ සැදැහැවතුන් කෙරෙහි සභා මූලිකයන් පත් කොට, උපවාසයේ යෙදී යාච්ඤා කර, තමන් අදහා ගත් සමිඳාණන් වහන්සේට ඔවුන් භාර දී, </span></span><span class="verse v24" data-usfm="ACT.14.24"><span class="label">24</span><span class="content">පිසිදිය මැදින් ගොස්, පම්පිලියට පැමිණියහ.</span></span> 
     </div> 
     <div class="p"> <span class="verse v24" data-usfm="ACT.14.24"><span class="content"> </span></span><span class="verse v25" data-usfm="ACT.14.25"><span class="label">25</span><span class="content">ඔව්හු පර්ගායේ දී වචනය දේශනා කොට, අත්තාලියට ගොස් </span></span><span class="verse v26" data-usfm="ACT.14.26"><span class="label">26</span><span class="content">එතැනින් නැව් නැඟී අන්තියෝකියට පැමිණියහ. ඔවුන් ඉෂ්ට කළ සේවය නිසා දෙවියන් වහන්සේගේ වරප්‍රසාදයට ඔවුන් කල්මත්තෙන් භාර දෙන ලද්දේ මේ අන්තියෝකියේ දී ය. </span></span><span class="verse v27" data-usfm="ACT.14.27"><span class="label">27</span><span class="content">එහි පැමිණි කල, ඔව්හු සභාව රැස් කරවා දෙවියන් වහන්සේ තමන් ලවා ඉටු කළ සියල්ල ද විජාතීන්ට උන් වහන්සේ විශ්වාසය කරා දොරක් ඇර දුන් බව ද දැන්වූ හ. </span></span><span class="verse v28" data-usfm="ACT.14.28"><span class="label">28</span><span class="content">තවද, ඔව්හු ශ්‍රාවකයන් සමඟ බොහෝ කලක් එහි නැවතී සිටියහ.</span></span> 
     </div> 
    </div> 
   </div> 
  </div>
 </body>
</html>