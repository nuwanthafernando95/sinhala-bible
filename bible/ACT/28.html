<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch28" data-usfm="ACT.28">  
     <div class="s1"> <span class="heading"><b>මෝල්ටාවේ දී සිදු වූ කරුණු</b></span> 
     </div> 
     <div class="p"> <span class="content"> </span><span class="verse v1" data-usfm="ACT.28.1"><span class="label">1</span><span class="content">මෙසේ ගැළවී ගොඩට පැමිණි කල ඒ ද්වීපයේ නම මෝල්ටාව යයි දැනගතිමු. </span></span><span class="verse v2" data-usfm="ACT.28.2"><span class="label">2</span><span class="content">දිවයිනේ වැසියෝ අපට බොහෝ කරුණාව දැක්වූ හ. වහින වැස්ස හා ශීතලය නිසා ඔව්හු ගිනිමැලයක් ගසා අප සියල්ලන් පිළිගත්හ. </span></span><span class="verse v3" data-usfm="ACT.28.3"><span class="label">3</span><span class="content">පාවුලු දර මිටියක් එකතු කර ගින්නෙහි ලූ කල ගිනි රස්නයට සර්පයෙක් එයින් පිට වී අවුත් ඔහුගේ අතේ එල්ලුණේ ය. </span></span><span class="verse v4" data-usfm="ACT.28.4"><span class="label">4</span><span class="content">ඒ සතා ඔහුගේ අතේ එල්ලී සිටිනවා දුටු රටවැසියෝ “ඒකාන්තයෙන් මේ මනුෂ්‍යයා මිනීමරුවෙකි, ඔහු මුහුදෙන් ගැළවුණ නමුත් ඔහුට ජීවත් වන්නට දෛවය ඉඩ නොහරී”යි කියා කතා කරගත්හ. </span></span><span class="verse v5" data-usfm="ACT.28.5"><span class="label">5</span><span class="content">එහෙත් ඔහු ඒ සතා ගින්නට ගසා දමා කිසි හානියක් නැතිව සිටියේ ය. </span></span><span class="verse v6" data-usfm="ACT.28.6"><span class="label">6</span><span class="content">ඔහු ඉදිමෙනු ඇතැ යි නොහොත් හදිසියෙන් මැරී වැටෙනු ඇතැ යි ඔව්හු බලා සිටියහ. බොහෝ වේලා බලා සිට, ඔහුට කිසි අනතුරක් නොවන බව දුටු කල, ඔව්හු සිය කල්පනාව වෙනස් කොට, “ඔහු දෙවි කෙනෙකැ”යි කී හ.</span></span> 
     </div> 
     <div class="p"> <span class="verse v6" data-usfm="ACT.28.6"><span class="content"> </span></span><span class="verse v7" data-usfm="ACT.28.7"><span class="label">7</span><span class="content">ඒ දිවයිනේ ප්‍රධානියා වූ පබ්ලියස් හට අයිති ඉඩම් ඒ අසල තිබුණේ ය. ඔහු අප පිළිගෙන තුන් දවසක් ආදරයෙන් අපට ආගන්තුක සත්කාර කෙළේ ය. </span></span><span class="verse v8" data-usfm="ACT.28.8"><span class="label">8</span><span class="content">තවද පබ්ලියස්ගේ පියා උණෙන් සහ අතීසාරයෙන් පෙළෙමින් ඔත්පල ව සිටියේ ය. පාවුලු ඔහු උන් තැනට ගොස් යාච්ඤා කොට, ඔහු පිට අත් තබා, ඔහු සුව කෙළේ ය. </span></span><span class="verse v9" data-usfm="ACT.28.9"><span class="label">9</span><span class="content">මෙය සිදු වූ කල දිවයිනේ අනෙක් රෝගීහු ද පැමිණ සුව කරනු ලැබූ හ. </span></span><span class="verse v10" data-usfm="ACT.28.10"><span class="label">10</span><span class="content">ඔව්හු අපට බොහෝ ගරු සම්මාන කොට, අප පිටත් ව යන කල අපට වුවමනා දේ නැවේ පැටෙව්වෝ ය.</span></span> 
     </div> 
     <div class="s1"> <span class="heading"><b>රෝමයට පැමිණීම</b></span> 
     </div> 
     <div class="p"> <span class="verse v10" data-usfm="ACT.28.10"><span class="content"> </span></span><span class="verse v11" data-usfm="ACT.28.11"><span class="label">11</span><span class="content">ඒ දිවයිනේ ශීත කාලය ගත කර තුන් මාසයකට පසු, ‘නිඹුල් සොහොයුරු’ යන සලකුණ ඇති අලෙක්සන්ද්‍රියාවේ නැවකට නැඟී අපි පිටත් වුණෙමු. </span></span><span class="verse v12" data-usfm="ACT.28.12"><span class="label">12</span><span class="content">අපි සිරාකුසයට පැමිණ, එහි තුන් දවසක් සිටියෙමු. </span></span><span class="verse v13" data-usfm="ACT.28.13"><span class="label">13</span><span class="content">එතැනින් පිටත් ව වෙරළ අසලින් ගොස්, රෙගියොනට පැමිණ, එක් දිනකට පසු දකුණු සුළඟ හැමූ බැවින්, දෙ වන දා පොතියොලට ආවෙමු. </span></span><span class="verse v14" data-usfm="ACT.28.14"><span class="label">14</span><span class="content">එහි දී අපට සහෝදරයන් හමු වී, තමන් සමඟ සත් දවසක් නැවතී සිටින ලෙස ඔව්හු අපගෙන් ඉල්ලූ හ. ඉන්පසු අපි රෝමයට පැමිණියෙමු. </span></span><span class="verse v15" data-usfm="ACT.28.15"><span class="label">15</span><span class="content">රෝමයේ සිටි සහෝදරයෝ අප ගැන අසා, එතැනින් අපියුස්ගේ වෙළඳාම්පළ ද තුන් තානායම ද දක්වා අප පෙරමඟට ආහ. පාවුලු ඔවුන් දැක, දෙවියන් වහන්සේට ස්තුති කොට, ධෛර්යවත් විය. </span></span><span class="verse v16" data-usfm="ACT.28.16"><span class="label">16</span><span class="content">අප රෝමයට පැමිණි කල, තමා මුර කළ හේවායා සමඟ තනියම සිටින්නට පාවුලුට අවසර ලැබුණේ ය.</span></span> 
     </div> 
     <div class="s1"> <span class="heading"><b>පාවුලු රෝමයේ සිටීම</b></span> 
     </div> 
     <div class="p"> <span class="verse v16" data-usfm="ACT.28.16"><span class="content"> </span></span><span class="verse v17" data-usfm="ACT.28.17"><span class="label">17</span><span class="content">තුන් දවසකට පසු පාවුලු ජුදෙව් ප්‍රධානියන් රැස් කරවාගත්තේ ය. ඔවුන් රැස් වූ කල ඔහු ඔවුන්ට කතා කොට: “සහෝදරයෙනි, මම සෙනඟට වත් අපේ පරම්පරාගත සිරිත්විරිත් වලට වත් විරුද්ධ ව කිසි දෙයක් නොකෙළෙමි. එහෙත් හිරකරුවෙකු මෙන් ජෙරුසලමෙන් රෝමවරුන්ගේ අත්වලට භාර දෙනු ලැබීමි. </span></span><span class="verse v18" data-usfm="ACT.28.18"><span class="label">18</span><span class="content">ඔව්හු මා ගැන විභාග කර මරණයට සුදුසු කිසි වරදක් කර නොතිබුණු බැවින් මා නිදහස් කරන්නට කැමැති වූ හ. </span></span><span class="verse v19" data-usfm="ACT.28.19"><span class="label">19</span><span class="content">එහෙත් ජුදෙව්වරුන් ඊට විරුද්ධ ව කතා කළ කල්හි අධිරාජයාගේ විනිශ්චය ඉල්ලන්නට මට සිදු විය. එහෙත් එසේ කෙළේ මාගේ සෙනඟට, කිසි චෝදනාවක් කරන අදහසින් නොවේ. </span></span><span class="verse v20" data-usfm="ACT.28.20"><span class="label">20</span><span class="content">මේ කාරණය නිසා ඔබ දකින්නට ද, ඔබ හමු වී, කතා කරන්නට ද ඔබ කැඳෙව්වෙමි. මන්ද, මා මේ දම්වැලෙන් බඳිනු ලැබ සිටින්නේ ඉශ්රායෙල් ජනතාවගේ බලාපොරොත්තුව නිසා ය”යි කී ය. </span></span><span class="verse v21" data-usfm="ACT.28.21"><span class="label">21</span><span class="content">එවිට ඔව්හු කතා කොට: “ජුදයෙන් ඔබ ගැන අපට ලියුම් ලැබුණේ වත්, ආවා වූ සහෝදරයන්ගෙන් කවුරුන් වත් ඔබ ගැන කිසි නරකක් දැන්නුවේ වත් නැත. </span></span><span class="verse v22" data-usfm="ACT.28.22"><span class="label">22</span><span class="content">එහෙත් ඔබේ මේ ලබ්ධිය ගැන සියලු තැන්හි විරුද්ධ ව කතා කරන බව නම් අපි දනිමු. එබැවින් ඔබේ අදහස කුමක් දැ යි අසන්නට අපි කැමැත්තෙමු”යි කී හ.</span></span> 
     </div> 
     <div class="p"> <span class="verse v22" data-usfm="ACT.28.22"><span class="content"> </span></span><span class="verse v23" data-usfm="ACT.28.23"><span class="label">23</span><span class="content">තවද ඔවුන් පාවුලුට දවසක් නියම කොට බොහෝ දෙනෙක් එදා ඔහුගේ නවාතැනට ආහ; ඔහු උදය පටන් සවස දක්වා දෙවියන් වහන්සේගේ රාජ්‍යය ගැන ඔවුන්ට සාක්ෂි දෙමින්, ජේසුස් වහන්සේ ගැන ඔවුන් පහදන පිණිස මෝසෙස්ගේ ව්‍යවස්ථාවලියෙන් හා දිවැසිවරයන්ගේ පොත්වලින් කාරණා තේරුම් කර දුන්නේ ය. </span></span><span class="verse v24" data-usfm="ACT.28.24"><span class="label">24</span><span class="content">ඔහු කී දේ සමහරු විශ්වාස කළහ; සමහරු අවිශ්වාස කළහ. </span></span><span class="verse v25" data-usfm="ACT.28.25"><span class="label">25</span><span class="content">ඔවුන් අතර මතභේද ඇති වූ බැවින් ඔව්හු යන්නට ගියහ. එසේ යන්නට පෙර පාවුලු මේ කරුණ කී ය. එනම්: “දිවැසිවර යෙසායා මඟින් ශුද්ධාත්මයාණන් වහන්සේ ඔබේ පියවරුන්ට කී දේ කොපමණ සැබෑ ද? </span></span><span class="verse v26" data-usfm="ACT.28.26"><span class="label">26</span><span class="content">ඔබගේ ජනතාව වෙත ගොස් මෙසේ කියන්න:</span></span> 
     </div> 
     <div class="q2"> <span class="verse v26" data-usfm="ACT.28.26"><span class="content">‘අස අසාත් ඔබ කිසි සේත් තේරුම් නොගන්නහු ය;</span></span> 
     </div> 
     <div class="q2"> <span class="verse v26" data-usfm="ACT.28.26"><span class="content">දැක දැකත් කිසි සේත් නොපැහැදෙන්නහු ය.</span></span> 
     </div> 
     <div class="q"> <span class="verse v26" data-usfm="ACT.28.26"><span class="content"> </span></span><span class="verse v27" data-usfm="ACT.28.27"><span class="label">27</span><span class="content">මන්ද, මේ සෙනඟගේ සිත් අඳුරු ය, ඔව්හු කන් හොඳට වසා ගෙන, ඇස් පියා ගෙන සිටිති.</span></span> 
     </div> 
     <div class="q2"> <span class="verse v27" data-usfm="ACT.28.27"><span class="content">එසේ කර ඇත්තේ, තමන්ගේ ඇස්වලින් නොදක්නා පිණිසත්, කන්වලින් නොඅසන පිණිසත්, සිතින් තේරුම් ගෙන නොහැරෙන පිණිසත්, මා විසින් ඔවුන් සුව නොකරන පිණිසත් ය.’ “</span></span> 
     </div> 
     <div class="p"> <span class="verse v27" data-usfm="ACT.28.27"><span class="content"> </span></span><span class="verse v28" data-usfm="ACT.28.28"><span class="label">28</span><span class="content">පාවුලු තවදුරටත් කතා කරමින්: “එහෙයින් දෙවියන් වහන්සේගේ මේ ගැළවීම විජාතීන් වෙත යවන ලද බව තේරුම්ගන්න. ඔවුන් එයට සවන් දෙනු ඇතැ”යි කියා කතාව නිම කෙළේ ය. </span></span><span class="verse v29" data-usfm="ACT.28.29"><span class="label">29</span><span class="content">ඔහු මෙසේ කී පසු ජුදෙව්වෝ තමන් අතරෙහි තදින් විවාද කරමින් යන්නට ගියහ.</span></span> 
     </div> 
     <div class="s1"> <span class="heading"><b>අවසානය</b></span> 
     </div> 
     <div class="p"> <span class="verse v29" data-usfm="ACT.28.29"><span class="content"> </span></span><span class="verse v30" data-usfm="ACT.28.30"><span class="label">30</span><span class="content">පාවුලු තමා කුලියට ගත් ගෙයි දෑවුරුද්දක් වාසය කරමින්, තමා වෙත පැමිණි සියල්ලන් පිළිගෙන, </span></span><span class="verse v31" data-usfm="ACT.28.31"><span class="label">31</span><span class="content">නොබිය ව, ප්‍රසිද්ධියේ ම, දෙවියන් වහන්සේගේ රාජ්‍යය දේශනා කරමින්, ස්වාමීන් වන ජේසුස් ක්‍රිස්තුන් වහන්සේ ගැන අනුශාසනා කෙළේ ය.</span></span> 
     </div> 
    </div> 
   </div> 
  </div>
 </body>
</html>