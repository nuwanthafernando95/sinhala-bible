<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch16" data-usfm="ACT.16">  
     <div class="s1"> <span class="heading"><b>තිමෝතියස් පාවුලුට එක් වීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.16.1"><span class="label">1</span><span class="content">තවද පාවුලු දර්බයටත් ලුස්ත්‍රාවටත් පැමිණියේ ය. කිතු දහම පිළිගත් ජුදෙව් ස්ත්‍රියකගේ පුත්‍ර වූ තිමෝතියස් නම් ශ්‍රාවකෙයක් එහි සිටියේ ය. ඔහුගේ පියා ග්‍රීකයෙකි. </span></span><span class="verse v2" data-usfm="ACT.16.2"><span class="label">2</span><span class="content">ඔහු ලුස්ත්‍රාවෙහි ද ඉකෝනියෙහි ද සහෝදරයන් අතර ප්‍රශංසා ලැබූ කෙනෙකි. </span></span><span class="verse v3" data-usfm="ACT.16.3"><span class="label">3</span><span class="content">පාවුලු, තමා සමඟ ඔහු කැඳවාගෙන යන්නට අදහස් කර, ඒ පළාත්වල සිටි ජුදෙව්වරුන් නිසා ඔහු චර්මඡේදනය කෙළේ ය. මන්ද, ඔහුගේ පියා ග්‍රීකයෙකු බව සියල්ලන් දැන සිටි හෙයිනි. </span></span><span class="verse v4" data-usfm="ACT.16.4"><span class="label">4</span><span class="content">ඔව්හු නුවරින් නුවරට ගමන් කරද්දී ජෙරුසලමේ සිටි ප්‍රේරිතයන් විසින් ද සභා මූලිකයන් විසින් ද පනවන ලද නියෝග පවත්වන්නට ඔවුන්ට භාර දුන්හ. </span></span><span class="verse v5" data-usfm="ACT.16.5"><span class="label">5</span><span class="content">මෙසේ සභාවෝ ඇදහිල්ලෙහි වර්ධනය වූ හ. දිනෙන් දින සෙනඟගේ ගණන ද වැඩි විය.</span></span> 
     </div> 
     <div class="s1"> <span class="heading"><b>පාවුලු තුමා දුටු දර්ශනය</b></span> 
     </div> 
     <div class="p"> <span class="verse v5" data-usfm="ACT.16.5"><span class="content"> </span></span><span class="verse v6" data-usfm="ACT.16.6"><span class="label">6</span><span class="content">ආසියාවෙහි වචනය දේශනා කිරීම ශුද්ධාත්මයාණන් විසින් තහනම් කරන ලද බැවින්, ඔව්හු පිරිගිය සහ ගලාතිය ප්‍රදේශයන් මැදින් ගියහ. </span></span><span class="verse v7" data-usfm="ACT.16.7"><span class="label">7</span><span class="content">ඔව්හු මිසියේ සීමාව තෙක් අවුත්, බිතිනියට යන්නට උත්සාහ කළහ. එහෙත් ජේසුස් වහන්සේගේ ආත්මයාණෝ ඔවුන්ට ඉඩ නුදුන්හ. </span></span><span class="verse v8" data-usfm="ACT.16.8"><span class="label">8</span><span class="content">එවිට ඔව්හු මිසිය පසු කොට ත්‍රෝවසට බැස ආහ. </span></span><span class="verse v9" data-usfm="ACT.16.9"><span class="label">9</span><span class="content">එහි දී පාවුලු රාත්‍රියෙහි දර්ශනයක් දුටුවේ ය; එනම්: “මසිදෝනියට අවුත් අපට ආධාර කරන්නැ”යි මසිදෝනියේ මනුෂ්‍යයෙක් නැඟිට සිට ඔහුගෙන් අයැදී ය. </span></span><span class="verse v10" data-usfm="ACT.16.10"><span class="label">10</span><span class="content">ඔවුන්ට සුබ අස්න දේශනා කරන්නට දෙවියන් වහන්සේ අප කැඳෙව් බව ඔහුගේ දර්ශනයෙන් තේරුම් ගත් අපි එකෙණෙහි ම මසිදෝනියට යන්නට සැරසුණෙමු.</span></span> 
     </div> 
     <div class="s1"> <span class="heading"><b>ලිදියාගේ හැරීම</b></span> 
     </div> 
     <div class="p"> <span class="verse v10" data-usfm="ACT.16.10"><span class="content"> </span></span><span class="verse v11" data-usfm="ACT.16.11"><span class="label">11</span><span class="content">එහෙයින් අපි ත්‍රෝවසෙන් නැව් නැඟී, කෙළින් ම සමොත්‍රාසියට ද පසුවදා නෙයාපොලිසියට ද යාත්‍රා කර, </span></span><span class="verse v12" data-usfm="ACT.16.12"><span class="label">12</span><span class="content">එයින් මසිදෝනියේ දිස්ත්‍රික්කයක ප්‍රධාන නගරය වූ ද, රෝම ජනපදයක් වූ ද පිලිප්පියට අවුත්, එහි කීප දවසක් නැවතී සිටියෙමු. </span></span><span class="verse v13" data-usfm="ACT.16.13"><span class="label">13</span><span class="content">සබත් දවසේ දී, නුවර වාසලෙන් පිට යාච්ඤා ස්ථානයක් ඇතැ යි අපට සිතුණු බැවින්, අප පිටත් ව ගං තෙරකට ගොස් එහි රැස් ව සිටි ස්ත්‍රීනට කතා කෙළෙමු. </span></span><span class="verse v14" data-usfm="ACT.16.14"><span class="label">14</span><span class="content">ඔවුන් අතර ලිදියා නම් ස්ත්‍රියක් අපට සවන් දෙමින් සිටියා ය. ඈ තියාතිරා නුවරින් පැමිණි, දම්පාට සායම් බඩු විකුණූ වෙළෙන්දියකි; දෙවියන් වහන්සේට නමස්කාර කළ ස්ත්‍රියකි. පාවුලු කී කරුණු සිතට ගන්නා ලෙස දෙවියන් වහන්සේ ඇගේ සිත පැහැදූ සේක. </span></span><span class="verse v15" data-usfm="ACT.16.15"><span class="label">15</span><span class="content">ඈ ද ඇගේ ගෙයි වැසියන් ද බව්තීස්ම-ස්නාපනය ලැබූ පසු, ඈ කතා කොට, “මම සැබැවින් ම සමිඳාණන් වහන්සේ අදහන කෙනෙකැ යි ඔබ පිළිගන්නවා නම්, මාගේ ගෙදරට අවුත් එහි නැවතුණ මැනවැ”යි අපෙන් උදක් ම ඉල්ලා, අප කැමැති කරවා ගත්තා ය.</span></span> 
     </div> 
     <div class="s1"> <span class="heading"><b>පිලිප්පියේ දී සිර කරනු ලැබීම</b></span> 
     </div> 
     <div class="p"> <span class="verse v15" data-usfm="ACT.16.15"><span class="content"> </span></span><span class="verse v16" data-usfm="ACT.16.16"><span class="label">16</span><span class="content">අප යාච්ඤා කරන තැනට යද්දී, ගුප්ත දෑ හෙළි කරන ආත්මයක් ආවේශ වූ, පේන කීමෙන් ස්වකීය ස්වාමිවරුන්ට බොහෝ ලාභ උපදවා දුන්, එක්තරා වහල් තරුණියක් අපට හමු වූවා ය. </span></span><span class="verse v17" data-usfm="ACT.16.17"><span class="label">17</span><span class="content">ඈ පාවුලුත් අපත් පසුපස එමින්, “මේ අය ගැළවීමේ මාර්ගය අපට ප්‍රකාශ කරන, පරමෝත්තම දෙවියන් වහන්සේගේ දාසයෝ” යයි මොරගසා කීවා ය. </span></span><span class="verse v18" data-usfm="ACT.16.18"><span class="label">18</span><span class="content">ඈ දවස් කීපයක් ම මෙසේ කළා ය. එවිට පාවුලු අතිශයින් අප්‍රසන්න වී, ආත්මයට කතා කොට, “ඇගෙන් අහක් වී යන්නට ජේසුස් ක්‍රිස්තුන් වහන්සේගේ නාමයෙන් නුඹට අණ කරමි”යි කී ය. ඒ මොහොතේ දී ම ඒ ආත්මය අහක් ව ගියේ ය. </span></span><span class="verse v19" data-usfm="ACT.16.19"><span class="label">19</span><span class="content">එහෙත් ඇගේ ස්වාමිවරු, මුදල් ගරා ගැනීමේ තම බලාපොරොත්තුව නැති වූ බව දැක, පාවුලු සහ සීලස් අල්ලා වෙළෙඳාම්පළට ඇද ගෙන ගොස්, ප්‍රධානීන් ඉදිරියෙහි සිටෙව්වෝ ය. </span></span><span class="verse v20" data-usfm="ACT.16.20"><span class="label">20</span><span class="content">ඉන්පසු නඩුකාරයන් ළඟට ද ඔවුන් ගෙන ගොස්, “ජුදෙව්වරුන් වන මේ මනුෂ්‍යයෝ අපගේ නුවර අතිශයින් කළඹමින්, </span></span><span class="verse v21" data-usfm="ACT.16.21"><span class="label">21</span><span class="content">රෝමවරුන් වන අපට පිළිගන්නට වත් පිළිපදින්නට වත් බැරි නීතිවිරෝධි චාරිත්‍ර උගන්වති යි කී හ. </span></span><span class="verse v22" data-usfm="ACT.16.22"><span class="label">22</span><span class="content">එවිට ජනයා ඔවුන්ට විරුද්ධ ව එක්ව නැඟී සිටියහ. නඩුකාරයෝ ද, ඔවුන්ගේ වස්ත්‍ර ඉරා දමා, කෝටුවලින් ඔවුන්ට තළන්නට අණ කළෝ ය. </span></span><span class="verse v23" data-usfm="ACT.16.23"><span class="label">23</span><span class="content">ඔවුන්ට බොහෝ පහර දුන් පසු, හිරගෙයි දමා ඔවුන් පරිස්සමෙන් රැක බලාගන්නා ලෙස හිරගෙයි මුලාදෑනියාට අණ කළහ. </span></span><span class="verse v24" data-usfm="ACT.16.24"><span class="label">24</span><span class="content">මෙසේ අණ ලැබූ ඔහු, ඔවුන් ඇතුළු සිරකාමරයේ දමා, ඔවුන්ගේ පාද දඬුකඳන්වල සවි කෙළේ ය.</span></span> 
     </div> 
     <div class="p"> <span class="verse v24" data-usfm="ACT.16.24"><span class="content"> </span></span><span class="verse v25" data-usfm="ACT.16.25"><span class="label">25</span><span class="content">එහෙත් මධ්‍යම රාත්‍රිය පමණේ දී, පාවුලු ද සීලස් ද යාච්ඤා කරමින් දෙවියන් වහන්සේට ගී ගැයූ හ. හිරකාරයෝ ද ඔවුන්ට ඇහුම්කන් දීගෙන සිටියහ. </span></span><span class="verse v26" data-usfm="ACT.16.26"><span class="label">26</span><span class="content">හදිසියෙන් මහත් පොළෝකම්පාවක් විය. හිරගෙයි අත්තිවාරම් සෙලවිණි. එකෙණෙහි ම සියලු දොරවල් ඇරිණි; සියල්ලන්ගේ බැඳුම් ද ලිහිණි. </span></span><span class="verse v27" data-usfm="ACT.16.27"><span class="label">27</span><span class="content">එකල හිරගෙයි මුලාදෑනියා නින්දෙන් අවදි ව, හිරගෙයි දොරවල් ඇරී තිබෙන බව දැක, හිරකරුවන් පැන ගියහ යි සිතා, කඩුව ඇද, සිය පණ හානි කරගන්නට සැරසුණේ ය. </span></span><span class="verse v28" data-usfm="ACT.16.28"><span class="label">28</span><span class="content">එහෙත් පාවුලු, කතා කරමින් “ඔබට කිසි අනතුරක් කර නොගන්න; අපි සියල්ලෝ ම මෙහි ය”යි මහත් හඬින් මොරගසා කී ය.</span></span> 
     </div> 
     <div class="p"> <span class="verse v28" data-usfm="ACT.16.28"><span class="content"> </span></span><span class="verse v29" data-usfm="ACT.16.29"><span class="label">29</span><span class="content">එකල ඔහු පහනක් ඉල්ලා ගෙන ඇතුළට පැන, බියෙන් වෙවුලමින්, පාවුලු සහ සීලස් ඉදිරියෙහි වැටී, </span></span><span class="verse v30" data-usfm="ACT.16.30"><span class="label">30</span><span class="content">ඔවුන් පිටතට කැඳවා, “ගැළවීම ලබන පිණිස මා කුමක් කළ යුතු දැ”යි ඇසී ය. </span></span><span class="verse v31" data-usfm="ACT.16.31"><span class="label">31</span><span class="content">ඔව්හු පිළිතුරු දෙමින්, “ස්වාමීන් වන ජේසුස් ක්‍රිස්තුන් වහන්සේ අදහා ගන්න. එවිට ඔබ ගැළවෙන්නෙහි ය; ඔබ ද ඔබේ ගෙයි වැසියෝ ද ගැළවෙන්නාහ”යි කී හ.</span></span> 
     </div> 
     <div class="p"> <span class="verse v31" data-usfm="ACT.16.31"><span class="content"> </span></span><span class="verse v32" data-usfm="ACT.16.32"><span class="label">32</span><span class="content">තවද ඔව්හු ඒ මුලාදෑනියාට ද ඔහුගේ ගෙදර වැසි සියල්ලන්ට ද සමිඳාණන් වහන්සේගේ වචනය පහදා දුන්හ. </span></span><span class="verse v33" data-usfm="ACT.16.33"><span class="label">33</span><span class="content">මුලාදෑනියා රාත්‍රියේ ඒ පැයේ දී ම ඔවුන් රැගෙන, ඔවුන්ගේ තුවාළ සේදුවේ ය. ඔහු ද ඔහුගේ ගෙයි වැසි සියල්ලෝ ද එවලේ ම බව්තීස්ම-ස්නාපනය ලැබූ හ. </span></span><span class="verse v34" data-usfm="ACT.16.34"><span class="label">34</span><span class="content">ඔහු තමාගේ ගෙට ඔවුන් කැඳවා ගෙන ගොස්, කෑමෙන් සංග්‍රහ කොට තමා දෙවියන් වහන්සේ අදහා ගත් බැවින් සිය ගෙයි වැසි සියල්ලන් සමඟ අතිශයින් ප්‍රීති විය.</span></span> 
     </div> 
     <div class="p"> <span class="verse v34" data-usfm="ACT.16.34"><span class="content"> </span></span><span class="verse v35" data-usfm="ACT.16.35"><span class="label">35</span><span class="content">පහන් වූ කල නඩුකාරයෝ, “ඒ මනුෂ්‍යයන් නිදහස් කර හරින්නැ”යි පොලිස් සේවකයන් අත කියා යැවූ හ. </span></span><span class="verse v36" data-usfm="ACT.16.36"><span class="label">36</span><span class="content">එවිට හිරගෙයි මුලාදෑනියා එපවත් පාවුලුට දන්වා, “ඔබ මුදා හරින්නට නඩුකාරවරු කියා එවූ හ. එබැවින් පිටතට අවුත් සාමදානයෙන් යන්නැ”යි කී ය. </span></span><span class="verse v37" data-usfm="ACT.16.37"><span class="label">37</span><span class="content">එහෙත් පාවුලු ඔවුන්ට කතා කොට, “ඔව්හු, රෝම පුරවැසියන් වන අප විනිශ්චය නොකොට ප්‍රසිද්ධියේ අපට තළා අප හිරගෙයි දැමූ හ; දැන් ඔවුන් හදන්නේ රහසින් අප පිටත් කර හරින්නට ද? එසේ කරන්නට බැරි ය, ඔව්හු ම අවුත් අප පිටතට ගෙන යත්වා”යි කී ය.</span></span> 
     </div> 
     <div class="p"> <span class="verse v37" data-usfm="ACT.16.37"><span class="content"> </span></span><span class="verse v38" data-usfm="ACT.16.38"><span class="label">38</span><span class="content">පොලිස් සේවකයෝ එපවත් නඩුකාරයන්ට සැළ කළහ. ඔවුන් රෝමවරුන් බව ඇසූ විට නඩුකාරයෝ බිය වී, </span></span><span class="verse v39" data-usfm="ACT.16.39"><span class="label">39</span><span class="content">අවුත් ඔවුනට කන්නලව් කර පිටතට කැඳවා, නුවරින් නික්ම යන ලෙස ඉල්ලා සිටියහ. </span></span><span class="verse v40" data-usfm="ACT.16.40"><span class="label">40</span><span class="content">එවිට ඔව්හු හිර ගෙයින් පිටත් ව ගොස් ලිදියාගේ ගෙදරට පැමිණියහ. එහි දී ඔව්හු සහෝදරයන් හමු වී, ඔවුන් දිරි ගන්වා පිටත් ව ගියහ.</span></span> 
     </div> 
    </div> 
   </div> 
  </div>
 </body>
</html>