<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch4" data-usfm="ACT.4">  
     <div class="s1"> <span class="heading"><b>පේදුරු තුමා සහ ජොහන් තුමා මන්ත්‍රණ සභාව ඉදිරියේ සිටීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.4.1"><span class="label">1</span><span class="content">පේදුරු තුමා සහ ජොහන් තුමා සෙනඟට කතා කරමින් සිටිය දී, පූජකයෝ ද දේව මාලිගාවේ මුර සෙබළුන්ගේ ප්‍රධානියා ද සද්දුසිවරු ද ඔවුන් අබිමුවට කඩා වැදුණාහ. </span></span><span class="verse v2" data-usfm="ACT.4.2"><span class="label">2</span><span class="content">ඔවුන් සෙනඟට අනුශාසනා කළ නිසා ද ජේසුස් වහන්සේගේ උත්ථානය මඟින් පුනරුජ්ජීවනය ඇති වන බව ප්‍රකාශ කළ නිසා ද ඔව්හු අතිශයෙන් උදහස් වූ හ. </span></span><span class="verse v3" data-usfm="ACT.4.3"><span class="label">3</span><span class="content">ඔව්හු ඔවුන් අත්අඩංගුවට ගෙන, සවස් වී තිබුණු බැවින්, පසු දා වන තුරු හිර අඩස්සියේ තැබූ හ. </span></span><span class="verse v4" data-usfm="ACT.4.4"><span class="label">4</span><span class="content">එහෙත් පණිවුඩය ඇසූ බොහෝ දෙනෙක් අදහාගත්හ. ඒ පිරිමින්ගේ ගණන පන්දහසක් පමණ විය.</span></span> 
     </div> 
     <div class="p"> <span class="verse v4" data-usfm="ACT.4.4"><span class="content"> </span></span><span class="verse v5" data-usfm="ACT.4.5"><span class="label">5</span><span class="content">පසුවදා ඔවුන්ගේ ප්‍රධානීහු ද ප්‍රජා මූලිකයෝ ද විනයධරයෝ ද යන මොවුහු, </span></span><span class="verse v6" data-usfm="ACT.4.6"><span class="label">6</span><span class="content">උත්තම පූජක අන්නස් ද කායාපස් ද ජොහන් ද අලෙක්සන්දර් ද ඇතුළු උත්තම පූජක පරපුරට අයිති සියලු දෙනා ද සමඟ ජෙරුසලමේ රැස් වූ හ. </span></span><span class="verse v7" data-usfm="ACT.4.7"><span class="label">7</span><span class="content">ඔව්හු ප්‍රේරිතවරුන් දෙදෙනා සභාව මැද සිටුවා, “ඔබ කුමන බලයකින්, කවරෙකුගේ නාමයෙන් මෙය කළහු දැ”යි විචාළහ. </span></span><span class="verse v8" data-usfm="ACT.4.8"><span class="label">8</span><span class="content">එවිට පේදුරු ශුද්ධාත්මයාණන්ගෙන් පූර්ණ ව ඔවුන් අමතා මෙසේ කී ය: “ප්‍රධානියෙනි, ප්‍රජා මූලිකයෙනි, </span></span><span class="verse v9" data-usfm="ACT.4.9"><span class="label">9</span><span class="content">කොර මිනිසෙකුට කරන ලද කාරුණික ක්‍රියාව ගැන හා ඔහු සුවපත් කරන ලද්දේ කෙසේ ද යන්න ගැන හා අද අපි විමසනු ලබමු නම්, </span></span><span class="verse v10" data-usfm="ACT.4.10"><span class="label">10</span><span class="content">එයට අපේ පිළිතුර මෙසේ ය: ඔබ විසින් කුරුසියේ ඇණ ගසන ලද්දා වූ ද දෙවියන් වහන්සේ විසින් උත්ථාන කරන ලද්දා වූ ද නාසරෙත්හි ජේසුස් වහන්සේගේ අනුහසින් ඔබ ඉදිරියේ මේ මිනිසා සුව සම්පන්න ව සිටියි. ඒ බව ඔබ සියලු දෙනාත්, මුළු ඉශ්රායෙල් ජනයාත් දැන ගනිත් වා. </span></span><span class="verse v11" data-usfm="ACT.4.11"><span class="label">11</span><span class="content"> උන් වහන්සේ වනාහි ‘ගෘහ ශිල්පීන් වන ඔබ විසින් ප්‍රතික්ෂේප කරන ලද ගල ය. එහෙත් උන් වහන්සේ ම ප්‍රධාන ගල වූ සේක.’ </span></span><span class="verse v12" data-usfm="ACT.4.12"><span class="label">12</span><span class="content">අන් කිසිවෙකු මඟින් ගැළවීමක් නැත; මන්ද, අපේ ගැළවීම සලසා දෙන ලද අන් කිසි නාමයක් මුළු ලොවෙහි ම මිනිසුන් අතර නැත.”</span></span> 
     </div> 
     <div class="p"> <span class="verse v12" data-usfm="ACT.4.12"><span class="content"> </span></span><span class="verse v13" data-usfm="ACT.4.13"><span class="label">13</span><span class="content">උගත්කමක් නැති සාමාන්‍ය මිනිසුන් වශයෙන් සිටි පේදුරුගේ ද ජොහන්ගේ ද නිර්භීතකම දුටු ඔව්හු මවිත වූ හ. ඔවුන් ජේසුස් වහන්සේ ඇසුරෙහි සිටියවුන් බව ද පෙනී ගියේ ය. </span></span><span class="verse v14" data-usfm="ACT.4.14"><span class="label">14</span><span class="content">සුවපත් කරනු ලැබූ මිනිසා ඔවුන් සමඟ සිටි බැවින්, ඒ දෙදෙනාට විරුද්ධ ව කිසිවක් කියන්නට ඔවුන්ට නොහැකි විය. </span></span><span class="verse v15" data-usfm="ACT.4.15"><span class="label">15</span><span class="content">එබැවින් මන්ත්‍රණ සභාවෙන් බැහැර යන්නට ඔවුන්ට අණ කර, ඔව්හු තම තමන් අතර සාකච්ඡා කරමින් මෙසේ කී හ: </span></span><span class="verse v16" data-usfm="ACT.4.16"><span class="label">16</span><span class="content">“අපි මේ මිනිසුන්ට කුමක් කරමු ද? ඔවුන් විසින් විශිෂ්ඨ, අරුමපුදුම දෙයක් කරන ලද බව ජෙරුසලමෙහි සියලු වැසියන්ට පෙනී ගොස් ඇත. එවැන්නක් නැතැ යි කියන්නට අපට නොහැකි ය. </span></span><span class="verse v17" data-usfm="ACT.4.17"><span class="label">17</span><span class="content">එබැවින්, ජනයා අතර එය තවදුරටත් පතළ නොවන පිණිස මින්පසු මේ නාමයෙන් කිසි ම කෙනෙකුට කතා නොකරන මෙන් අපි ඔවුන්ට තර්ජනය කරමු.” </span></span><span class="verse v18" data-usfm="ACT.4.18"><span class="label">18</span><span class="content">ඉන්පසු ඔව්හු ඔවුන් කැඳවා ජේසුස් වහන්සේගේ නාමයෙන් කොහෙත් ම කතා නොකරන මෙන් ද නූගන්වන මෙන් ද ඔවුන්ට අණ කළහ.</span></span> 
     </div> 
     <div class="p"> <span class="verse v18" data-usfm="ACT.4.18"><span class="content"> </span></span><span class="verse v19" data-usfm="ACT.4.19"><span class="label">19</span><span class="content">එහෙත් පේදුරු ද ජොහන් ද පිළිතුරු දෙමින්, “දෙවියන් වහන්සේට කීකරු වීමට වඩා ඔබට කීකරු වීම හරි දැ යි, දෙවියන් වහන්සේ ඉදිරියේ ඔබ ම විනිශ්චය කරගන්න. </span></span><span class="verse v20" data-usfm="ACT.4.20"><span class="label">20</span><span class="content">මන්ද, අප ඇසූ දුටු දේ ගැන කතා නොකර සිටින්නට අපට නොහැකි ම ය”යි කී හ. </span></span><span class="verse v21" data-usfm="ACT.4.21"><span class="label">21</span><span class="content">ඔව්හු ඔවුන්ට තවදුරටත් තර්ජනය කොට නිදහස් කර යන්නට හැරියෝ ය. සිදු වූ දේ ගැන සියලු දෙනා දෙවියන් වහන්සේට ප්‍රශංසා කළ බැවින්, ජනයා නිසා ඒ දෙදෙනාට දඬුවම් කිරීමට ඔවුන්ට මඟක් නො වී ය. </span></span><span class="verse v22" data-usfm="ACT.4.22"><span class="label">22</span><span class="content">පුදුම ලෙස සුවපත් කරනු ලැබූ මේ මිනිසා අවුරුදු සතළිසක් ඉක්මවූවෙකි.</span></span> 
     </div> 
     <div class="s1"> <span class="heading"><b>සභාව යාච්ඤාවේ යෙදී සිටීම</b></span> 
     </div> 
     <div class="p"> <span class="verse v22" data-usfm="ACT.4.22"><span class="content"> </span></span><span class="verse v23" data-usfm="ACT.4.23"><span class="label">23</span><span class="content">පේදුරු හා ජොහන් නිදහස් කරනු ලැබූ පසු, සිය මිතුරන් වෙතට ගොස්, නායක පූජකයන් ද ප්‍රජා මූලිකයන් ද තමන්ට කී දේ සැළ කළහ. </span></span><span class="verse v24" data-usfm="ACT.4.24"><span class="label">24</span><span class="content"> මෙය ඇසූ ඔව්හු, එක හඬින් දෙවියන් වහන්සේට මෙසේ යාච්ඤා කළහ: “මහෝත්තම ස්වාමීනි, අහසත්, පොළොවත්, මුහුදත්, එහි ඇති සියල්ලත් මැව්වේ ඔබ වහන්සේ ය. </span></span><span class="verse v25" data-usfm="ACT.4.25"><span class="label">25</span><span class="content"> ශුද්ධාත්මයාණන් කරණකොටගෙන, ඔබගේ දාසයා වූ ද අපගේ පියා වූ ද දාවිත් රජුගේ මුඛයෙන් කතා කරමින්,</span></span> 
     </div> 
     <div class="q"> <span class="verse v25" data-usfm="ACT.4.25"><span class="content">‘විජාතීන් කෝප වූයේ කුමට ද?</span></span> 
     </div> 
     <div class="q2"> <span class="verse v25" data-usfm="ACT.4.25"><span class="content">ජනයන් නිෂ්ඵල උපා යෙදූයේ කුමට ද?</span></span> 
     </div> 
     <div class="q"> <span class="verse v25" data-usfm="ACT.4.25"><span class="content"> </span></span><span class="verse v26" data-usfm="ACT.4.26"><span class="label">26</span><span class="content">සමිඳාණන් වහන්සේට ද සිය මෙසියස්වරයාණන්ට ද විරුද්ධ ව, පොළොවේ රජවරු සැරසී සිටියාහ, අධිපතියෝ ද එක්රැස් වූ හ’යි</span></span> 
     </div> 
     <div class="m"> <span class="verse v26" data-usfm="ACT.4.26"><span class="content">ඔබ වහන්සේ වදාළ සේක. </span></span><span class="verse v27" data-usfm="ACT.4.27"><span class="label">27</span><span class="content"> සැබැවින් ම, ඔබ ආලේප කළ ඔබගේ සුවිශුද්ධ සේවකයාණන් වූ ජේසුස් වහන්සේට විරුද්ධ ව හෙරොද් හා පොන්තියුස් පිලාත්, විජාතීන් ද, ඉශ්රායෙල් ජනයා ද සමඟ මේ නුවර රැස් වූ හ. </span></span><span class="verse v28" data-usfm="ACT.4.28"><span class="label">28</span><span class="content">එසේ කෙළේ ඔබගේ බලයෙන් හා කැමැත්තෙන් සිදුවන්නට ඔබ පෙර නියම කළ සියල්ල ඉටුවන පිණිස ය. </span></span><span class="verse v29" data-usfm="ACT.4.29"><span class="label">29</span><span class="content">දැන් ඉතින් ස්වාමීනි, ඔවුන්ගේ තර්ජන සලකා බලා ඔබගේ වචනය නිර්භීත ව ප්‍රකාශ කිරීමට ඔබගේ දාසයන්ට වර දුන මැනව. </span></span><span class="verse v30" data-usfm="ACT.4.30"><span class="label">30</span><span class="content">සුව කිරීමට ඔබගේ හස්තය දිගු කළ මැනව; තවද, ඔබගේ සුවිශුද්ධ සේවකයාණන් වූ ජේසුස් වහන්සේගේ නාමානුභාවයෙන් ලකුණු ද අරුමපුදුම දේ ද සිදු කළ මැනව.” </span></span><span class="verse v31" data-usfm="ACT.4.31"><span class="label">31</span><span class="content">මෙසේ යාච්ඤා කළ පසු, ඔවුන් රැස් ව සිටි ස්ථානය කම්පා විය. ඔව්හු සියල්ලෝ ම ශුද්ධාත්මයාණන්ගෙන් පිරී, දෙවියන් වහන්සේගේ වචනය නිර්භීත ලෙස ප්‍රකාශ කළහ.</span></span> 
     </div> 
     <div class="s1"> <span class="heading"><b>සභාවේ ඒකාත්මතාව</b></span> 
     </div> 
     <div class="p"> <span class="verse v31" data-usfm="ACT.4.31"><span class="content"> </span></span><span class="verse v32" data-usfm="ACT.4.32"><span class="label">32</span><span class="content">එකල ඇදහිලිවතුන් සමූහයා එක්සත් ව, එක්සිත් ව සිටිය හ; තමන් සතු දෙයින් කිසිවක් තමාගේ ම යයි කිසිවෙක් නොකී හ; සියල්ල පොදුවේ තබාගත්හ.</span><span class="content"> </span></span><span class="verse v33" data-usfm="ACT.4.33"><span class="label">33</span><span class="content">ස්වාමීන් වන ජේසුස් ක්‍රිස්තුන් වහන්සේගේ පුනරුජ්ජීවනය ගැන ප්‍රේරිතයෝ ප්‍රබල ලෙස සාක්ෂි දුන්හ. ඔවුන් සියල්ලන් කෙරෙහි දේව වරප්‍රසාදය බහුල ව පැවැතිණි. </span></span><span class="verse v34" data-usfm="ACT.4.34"><span class="label">34</span><span class="content">අගහිඟ ඇති කිසිවෙක් ඔවුන් අතර නොවූ හ. මන්ද, වතුපිටි හෝ ගෙවල් හෝ අයිතිකරුවෝ ඒවා විකුණා, එයින් ලත් මුදල් ගෙනැවිත්, </span></span><span class="verse v35" data-usfm="ACT.4.35"><span class="label">35</span><span class="content">ප්‍රේරිතයන්ගේ පාමුල තැබූ හ. ඒ මුදල් එකිනෙකාගේ වුවමනාවේ හැටියට බෙදා දෙන ලදී. </span></span><span class="verse v36" data-usfm="ACT.4.36"><span class="label">36</span><span class="content">එකල, ‘අනුශාසනාවේ පුත්‍රයා’ යන අර්ථය ඇති බාර්ණබස් යයි ප්‍රේරිතයන් විසින් නම් කරන ලද ලෙවීවරයෙක් වූ ද සයිප්‍රස් වැසියෙක් වූ ද ජෝසෙප් නම් මනුෂ්‍යයෙක් විය. </span></span><span class="verse v37" data-usfm="ACT.4.37"><span class="label">37</span><span class="content">ඔහු තමා සතු කෙතක් විකුණා එයින් ලත් මුදල ගෙනවුත් ප්‍රේරිතයන්ගේ පාමුල තැබී ය.</span></span> 
     </div> 
    </div> 
   </div> 
  </div>
 </body>
</html>