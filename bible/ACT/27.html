<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch27" data-usfm="ACT.27">  
     <div class="s1"> <span class="heading"><b>පාවුලු ඉතාලිය බලා නැව් නැඟීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.27.1"><span class="label">1</span><span class="content">ඉතාලියට නැව් නැඟී යන්නට තීරණය කරනු ලැබූ විට, පාවුලු සමඟ තවත් සිරකාරයෝ සමහර දෙනෙක්, අගොස්තීනු නම් බලඇණියේ, ජුලියස් නම් ශතාධිපතියාට භාර දෙන ලද්දෝ ය. </span></span><span class="verse v2" data-usfm="ACT.27.2"><span class="label">2</span><span class="content">අපි ආසියාවේ මුහුදුබඩ වරායවලට යාත්‍රා කරන්නට සූදානම් ව තිබුණු අද්‍රාමුත්තියේ නැවකට නැඟී පිටත් වුණෙමු. තෙසලෝනිකයේ මසිදෝනි වැසියෙක් වූ අරිස්තාර්කස් අප සමඟ සිටියේ ය. </span></span><span class="verse v3" data-usfm="ACT.27.3"><span class="label">3</span><span class="content">පසුවදා අපි සීදොනට ළඟා වීමු. ජුලියස් පාවුලුට කරුණාව දක්වමින් ඔහුගේ මිත්‍රයන් හමු වීමට යන්නටත්, ඔවුන්ගෙන් සත්කාර ලබන්නටත් ඔහුට ඉඩ දුන්නේ ය. </span></span><span class="verse v4" data-usfm="ACT.27.4"><span class="label">4</span><span class="content">එතැනින් පිටත් වී යන විට, සුළඟ අපට විරුද්ධ ව හැමූ බැවින් සයිප්‍රසයේ වෙරළාසන්නයෙන් යාත්‍රා කෙළෙමු. </span></span><span class="verse v5" data-usfm="ACT.27.5"><span class="label">5</span><span class="content">සිලිසිය සහ පම්පිලියාවේ වෙරළාසන්න මුහුද මැදින් යාත්‍රා කර, මුරා නම් ලිසියාවේ නුවරකට පැමිණියෙමු. </span></span><span class="verse v6" data-usfm="ACT.27.6"><span class="label">6</span><span class="content">එහි දී ශතාධිපතියා ඉතාලියට යන අලෙක්සන්ද්‍රියාවේ නැවක් දැක අප එහි නැංවී ය.</span></span> 
     </div> 
     <div class="p"> <span class="verse v6" data-usfm="ACT.27.6"><span class="content"> </span></span><span class="verse v7" data-usfm="ACT.27.7"><span class="label">7</span><span class="content">කීප දිනක් ම හෙමින් යාත්‍රා කිරීමට සිදු වූ බැවින්, බොහෝ අමාරුවෙන් කනීදස ඉදිරියට පැමිණියෙමු. සුළඟ නිසා ගොඩබසින්නට නොහැකි වූ හෙයින්, අපි ක්‍රීතයේ වෙරළට ළං ව සල්මොන් තුඩුව වෙතට ගියෙමු. </span></span><span class="verse v8" data-usfm="ACT.27.8"><span class="label">8</span><span class="content">අමාරුවෙන් එය ද පසු කර ලසේය නුවර අසල පිහිටි සුන්දර වරාය නම් තැනකට පැමිණියෙමු.</span></span> 
     </div> 
     <div class="p"> <span class="verse v8" data-usfm="ACT.27.8"><span class="content"> </span></span><span class="verse v9" data-usfm="ACT.27.9"><span class="label">9</span><span class="content">බොහෝ කල් ගත වී, උපවාස කාලය ද ගෙවී ගිය බැවින්, මුහුදු ගමන අන්තරාය සහිත වූයෙන්, පාවුලු ඔවුන්ට දැනමුතුකම් දෙමින්, </span></span><span class="verse v10" data-usfm="ACT.27.10"><span class="label">10</span><span class="content">“භවතුනි, මේ ගමන බඩුවලට සහ නැවට පමණක් නොව, අපේ ජීවිතවලටත් අන්තරායදායක වූ, බොහෝ අලාභ හානි පමුණුවන්නක් බව මට පෙනේ ය”යි කී ය. </span></span><span class="verse v11" data-usfm="ACT.27.11"><span class="label">11</span><span class="content">එහෙත් ශතාධිපතියා පාවුලු කී දේවලට වඩා නැව්පතියාගේ ද නැව් අයිතිකාරයාගේ ද කීම් සැලකුවේ ය. </span></span><span class="verse v12" data-usfm="ACT.27.12"><span class="label">12</span><span class="content">ශීත කාලයේ නැවතී සිටීමට ඒ වරාය අහිතකර වූයෙන්, එතැනින් පිටත් වී පුළුවන් නම් ඊසානට හා ගිනිකොණට මුහුණ දුන් ක්‍රීතයේ වරායක් වූ පෙනීකියට පැමිණ එහි ශීත කාලය ගත කරන ලෙස වැඩිදෙනා කැමැත්ත දැක්වූ හ.</span></span> 
     </div> 
     <div class="s1"> <span class="heading"><b>කුණාටුව හා නැව බිඳීයාම</b></span> 
     </div> 
     <div class="p"> <span class="verse v12" data-usfm="ACT.27.12"><span class="content"> </span></span><span class="verse v13" data-usfm="ACT.27.13"><span class="label">13</span><span class="content">දකුණෙන් මඳ සුළඟක් හැමූ කල, ඔව්හු තමන්ගේ අදහස ඉටු වී යයි සිතා නැංගුරම් ඔසවා ක්‍රීතයේ වෙරළ ළඟින් ම ගියහ. </span></span><span class="verse v14" data-usfm="ACT.27.14"><span class="label">14</span><span class="content">එහෙත් නොබෝ වේලාවකින් ‘එව්රකුලොන්, නම් චණ්ඩ මාරුතයක් දිවයින හරහා හැමුවේ ය. </span></span><span class="verse v15" data-usfm="ACT.27.15"><span class="label">15</span><span class="content">නැව ඊට අසු වී, සුළඟට මුහුණ පා යන්නට බැරි වූ බැවින්, අපි එය සුළඟට ගසාගෙන යන්නට ඉඩ හැරියෙමු. </span></span><span class="verse v16" data-usfm="ACT.27.16"><span class="label">16</span><span class="content">තවද, ක්ලෞද නම් සුළු දිවයිනක මුවාවට දුව ගොස් අමාරුවෙන් නැවේ ඔරුව රැකගත්තෙමු. </span></span><span class="verse v17" data-usfm="ACT.27.17"><span class="label">17</span><span class="content">ඔව්හු එය නැවට ඔසවා, ආධාර කඹ නැව යටින් දමා බැන්දාහ; සර්ටිස්හි වැලි කණ්ඩිවල ගැටේ ය යන බියෙන් ඔව්හු කුඹදැව බා, නැව ගසා ගෙන යන්නට ඉඩ දුන්හ. </span></span><span class="verse v18" data-usfm="ACT.27.18"><span class="label">18</span><span class="content">තද කුණාටුවකට අසු වී සිටි බැවින් පසුවදා ඔව්හු නැව සැහැල්ලු කරන්නට පටන්ගත්හ. </span></span><span class="verse v19" data-usfm="ACT.27.19"><span class="label">19</span><span class="content">තුන් වන දා ඔව්හු තමන්ගේ ම අත්වලින් නැවේ බඩු බාහිරාදිය මුහුදට වීසි කළහ. </span></span><span class="verse v20" data-usfm="ACT.27.20"><span class="label">20</span><span class="content">බොහෝ දවස් ඉර වත් තාරකා වත් නොපෙනුණ බැවින් ද, තද කුණාටුවක් පැවතුණ බැවින් ද අපේ ආරක්ෂාව ගැන තිබුණු සියලු බලාපොරොත්තු එතැන් පටන් සුන් වී ගියේ ය.</span></span> 
     </div> 
     <div class="p"> <span class="verse v20" data-usfm="ACT.27.20"><span class="content"> </span></span><span class="verse v21" data-usfm="ACT.27.21"><span class="label">21</span><span class="content">අප බොහෝ දිනක් කෑම නොගෙන සිටි බැවින්, පාවුලු ඔවුන් මැද සිට, “භවතුනි, ක්‍රීතයෙන් පිටත් නොවන ලෙස මා දුන් අවවාදයට ඇහුම්කන් දිය යුතු ව තිබිණි. එසේ කෙළේ නම් මෙවැනි අන්තරාවක් හා අලාභයක් පැමිණෙන්නේ නැත. </span></span><span class="verse v22" data-usfm="ACT.27.22"><span class="label">22</span><span class="content">කෙසේ වෙතත් දැන් ඉතින් ධෛර්යවත් ව සිටින ලෙස ඔබට අවවාද කරමි. මන්ද, නැවට මිස ඔබ අතර ජීවිතහානියක් නොවන්නේ ය. </span></span><span class="verse v23" data-usfm="ACT.27.23"><span class="label">23</span><span class="content">මා වැඳුම්පිදුම් කරන මාගේ ම දෙවියන් වහන්සේගේ දුතයෙක් ඊයේ රාත්‍රියේ මා ළඟ සිට, </span></span><span class="verse v24" data-usfm="ACT.27.24"><span class="label">24</span><span class="content">‘පාවුලු බිය නොවන්න; ඔබ අධිරාජයා ඉදිරියෙහි සිටින්නට ම ඕනෑ ය. මෙන්න, ඔබ සමඟ නැවෙන් යන සියල්ලන්ගේ ද ආරක්ෂාව දෙවියන් වහන්සේ ඔබට දුන් සේකැ’යි කී ය. </span></span><span class="verse v25" data-usfm="ACT.27.25"><span class="label">25</span><span class="content">එබැවින්, භවතුනි, ධෛර්යවත් වන්න. මන්ද, මම දෙවියන් වහන්සේ විශ්වාස කරමි; මට කී ලෙස ම සිද්ධ වන්නේ යයි විශ්වාස කරමි. </span></span><span class="verse v26" data-usfm="ACT.27.26"><span class="label">26</span><span class="content">එසේ වුවත් අප යම් දිවයිනකට ගසා ගෙන යා යුතු ය”යි කී ය.</span></span> 
     </div> 
     <div class="p"> <span class="verse v26" data-usfm="ACT.27.26"><span class="content"> </span></span><span class="verse v27" data-usfm="ACT.27.27"><span class="label">27</span><span class="content">දසසතර වන රාත්‍රියේ දී අප මධ්‍යධරණි මුහුදේ ඔබමොබ ගෙනයනු ලබන කල, මධ්‍යම රාත්‍රිය පමණේ දී නැව්කාරයන් අප වෙරළකට ළං වෙති යි සිතා, ගැඹුර බලා, මීටර් සතළිසක් බව දැනගත්හ. </span></span><span class="verse v28" data-usfm="ACT.27.28"><span class="label">28</span><span class="content">තව ටිකක් ඈතට ගොස් නැවතත් ගැඹුර බලා මීටර් තිහක් බව දැනගත්හ. </span></span><span class="verse v29" data-usfm="ACT.27.29"><span class="label">29</span><span class="content">එකල අප ගල්පරවල හැපේ ය යන බියෙන් ඔව්හු අවරෙන් නැංගුරම් සතරක් දමා, පහන් වන තෙක් ආශාවෙන් බලා සිටියහ. </span></span><span class="verse v30" data-usfm="ACT.27.30"><span class="label">30</span><span class="content">නැවියන් නැවෙන් පලා යන්නට මඟක් සොයමින් ඇණියෙන් නැංගුරම් දමන්නට යන්නාක් මෙන් ඔරුව මුහුදට පහත් කළ විට පාවුලු කතා කර, </span></span><span class="verse v31" data-usfm="ACT.27.31"><span class="label">31</span><span class="content">“මොවුන් නැවේ සිටියොත් මිස නැත්නම් ඔබට ගැළවෙන්නට නොපිළිවනැ”යි ශතාධිපතියාට ද හේවායනට ද කී ය. </span></span><span class="verse v32" data-usfm="ACT.27.32"><span class="label">32</span><span class="content">එකල හේවායෝ ඔරුවේ යොත් කපා ඔරුව පාවී යන්නට ඇරියහ.</span></span> 
     </div> 
     <div class="p"> <span class="verse v32" data-usfm="ACT.27.32"><span class="content"> </span></span><span class="verse v33" data-usfm="ACT.27.33"><span class="label">33</span><span class="content">පහන් වේගන එන විට පාවුලු ඔවුන් සියල්ලන්ට ම කෑම කන්නට අවවාද කරමින්, “ඔබ කිසිත් නොකා නිරාහාර ව බල බලා සිට අදට දසසතරවෙනි දවස ය. </span></span><span class="verse v34" data-usfm="ACT.27.34"><span class="label">34</span><span class="content">එබැවින් කෑම කන මෙන් ඔබට අවවාද කරමි. මන්ද, ඔබගේ දිවි රැකගැනීම සඳහා එසේ කිරීම අවශ්‍ය ය. ඔබ කිසිවෙකුගෙන් ඉසකේ ගහක් තරමට වත් කිසිත් නැති නොවන්නේ ය”යි කී ය. </span></span><span class="verse v35" data-usfm="ACT.27.35"><span class="label">35</span><span class="content">ඔහු මෙසේ කියා රොටි රැගෙන සියල්ලන් ඉදිරියෙහි දෙවියන් වහන්සේට ස්තුති කොට කඩා කන්නට පටන් ගත්තේ ය. </span></span><span class="verse v36" data-usfm="ACT.27.36"><span class="label">36</span><span class="content">එවිට ඔව්හු සියල්ලෝ ම ධෛර්යවත් වී, තුමූ ද කෑම කෑහ. </span></span><span class="verse v37" data-usfm="ACT.27.37"><span class="label">37</span><span class="content">නැවේ සිටි අපි සියල්ලෝ ම දෙසිය සැත්තෑසදෙනෙකි. </span></span><span class="verse v38" data-usfm="ACT.27.38"><span class="label">38</span><span class="content">කෑම කා සෑහීමට පැමිණි ඔව්හු ධාන්‍ය මුහුදට දමා නැව සැහැල්ලු කළහ.</span></span> 
     </div> 
     <div class="s1"> <span class="heading"><b>නැව බිඳීයාම</b></span> 
     </div> 
     <div class="p"> <span class="verse v38" data-usfm="ACT.27.38"><span class="content"> </span></span><span class="verse v39" data-usfm="ACT.27.39"><span class="label">39</span><span class="content">පහන් වූ කල ඒ දේශය කිමෙක් දැ යි බැලූ නැවියන්ට එය හඳුනාගත නොහැකි විය. එහෙත් වෙරළක් ඇති මුහුදු බොක්කක් දැක, </span></span><span class="verse v40" data-usfm="ACT.27.40"><span class="label">40</span><span class="content">පුළුවන් නම්, නැව එහි ගෙන යන්නට තීරණය කරගත්හ. නැංගුරම් පහ කර මුහුදේ තිබෙන්නට හැර, ඒ සමඟ ම සුක්කානම්වල බැඳුම් මුදා, ඉස්සරහ රුවල සුළඟට නඟා වෙරළ බලා ගියෝ ය. </span></span><span class="verse v41" data-usfm="ACT.27.41"><span class="label">41</span><span class="content">එහෙත් සැඩ පහරින් ගසාගන ගිය නැව වැලි කණ්ඩියක හැපුණේ ය. එවිට ඇණිය එරී තද වුණේ ය, රැළ වේගය නිසා අවරය බිඳෙන්න පටන් ගත්තේ ය. </span></span><span class="verse v42" data-usfm="ACT.27.42"><span class="label">42</span><span class="content">තවද හිරකාරයන්ගෙන් කිසිවෙකු පීනා පැන නොයන පිණිස ඔවුන් මැරීමට හේවායෝ අදහස් කළහ. </span></span><span class="verse v43" data-usfm="ACT.27.43"><span class="label">43</span><span class="content">එහෙත් ශතාධිපතියා පාවුලු ආරක්ෂා කරනු කැමැති ව ඒ අදහසින් ඔවුන් වළක්වා පීනන්නට පුළුවන් අය පළමුකොට මුහුදට පැන ගොඩට යන්නටත්, </span></span><span class="verse v44" data-usfm="ACT.27.44"><span class="label">44</span><span class="content">සෙස්සන්ට ලෑලිවල ආධාරයෙන් හෝ නැවේ කැබලි ආධාරයෙන් හෝ ගොඩට යන්නටත් අණ කෙළේ ය. මෙසේ සියල්ලෝ ම ගැළවී ගොඩට පැමිණියහ.</span></span> 
     </div> 
    </div> 
   </div> 
  </div>
 </body>
</html>