<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch13" data-usfm="ACT.13">  
     <div class="s1"> <span class="heading"><b>බාර්ණබස් සහ සාවුල් ප්‍රථම ධර්මදූත ගමන ඇරඹීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.13.1"><span class="label">1</span><span class="content">අන්තියෝකියේ පිහිටි සභාවෙහි දිවැසිවරු ද ගුරුවරු ද සිටියහ. එනම්, බාර්ණබස් සහ නීගර් නම් සිමියොන් ද සිරේනියේ ලුසියස් ද යුව රජ වූ හෙරොද් සමඟ ඇතිදැඩි වූ මානායින් ද සාවුල් ද යන මොවුහු ය. </span></span><span class="verse v2" data-usfm="ACT.13.2"><span class="label">2</span><span class="content">ඔවුන් සමිඳාණන් වහන්සේට සේවය කරමින් උපවාසයේ යෙදී සිටි විට ශුද්ධාත්මයාණන් වහන්සේ කතා කොට, “මා විසින් බාර්ණබස් ද සාවුල් ද කැඳවනු ලැබූ සේවය සඳහා ඔවුන් මට වෙන් කරන්නැ”යි වදාළ සේක. </span></span><span class="verse v3" data-usfm="ACT.13.3"><span class="label">3</span><span class="content">එවිට ඔව්හු උපවාසයේ යෙදී යාච්ඤා කොට ඔවුන් පිට අත් තබා, ඔවුන් පිටත් කර යැවූ හ.</span></span> 
     </div> 
     <div class="s1"> <span class="heading"><b>සයිප්‍රසයේ ඉන්ද්‍රජාලිකයාගේ විරෝධය</b></span> 
     </div> 
     <div class="p"> <span class="verse v3" data-usfm="ACT.13.3"><span class="content"> </span></span><span class="verse v4" data-usfm="ACT.13.4"><span class="label">4</span><span class="content">මෙසේ ඔව්හු ශුද්ධාත්මයාණන් විසින් යවන ලදුව සිලුකියට බැස ගොස්, එහි දී නැව් නැඟී සයිප්‍රසයට ගියහ. </span></span><span class="verse v5" data-usfm="ACT.13.5"><span class="label">5</span><span class="content">සලමිසයට පැමිණි කල, ඔව්හු ජුදෙව්වරුන්ගේ ධර්මශාලාවල දී දෙවියන් වහන්සේගේ වචනය ප්‍රකාශ කළහ. ජොහන් ඔවුන්ගේ සහකාරයා විය. </span></span><span class="verse v6" data-usfm="ACT.13.6"><span class="label">6</span><span class="content">ඔවුන් මුළු දිවයින හරහා පාපස් දක්වා ගිය විට ‘බාර් ජේසුස්’ නම් ජුදෙව් ජාතික බොරු දිවැසිවර ඉන්ද්‍රජාලිකයෙක් ඔවුනට හමු විය. </span></span><span class="verse v7" data-usfm="ACT.13.7"><span class="label">7</span><span class="content">ඔහු සිටියේ බුද්ධිමත් මිනිසෙකු වූ සර්ගියස් පාවුලස් නම් දේශාධිපතියා සමඟ ය. ඒ අධිපති තෙමේ බාර්ණබස් සහ සාවුල් කැඳවාගෙන, දෙවියන් වහන්සේගේ වචනය අසන්නට කැමැති විය.</span></span> 
     </div> 
     <div class="p"> <span class="verse v7" data-usfm="ACT.13.7"><span class="content"> </span></span><span class="verse v8" data-usfm="ACT.13.8"><span class="label">8</span><span class="content">එහෙත් එලිමස් මැගෝස් යන ග්‍රීක නාමයකින් ද හඳුන්වනු ලැබූ යථෝක්ත ඉන්ද්‍රජාලිකයා ඒ ඇදහිල්ලෙන් දේශාධිපතියා වළක්වන අදහසින්, ඔවුනට විරුද්ධ විය. </span></span><span class="verse v9" data-usfm="ACT.13.9"><span class="label">9</span><span class="content">එහෙත් පාවුලු යන නම ඇති සාවුල් ශුද්ධාත්මයාණන්ගෙන් පූර්ණ ව, ඔහු දෙස නෙත් යොමා, </span></span><span class="verse v10" data-usfm="ACT.13.10"><span class="label">10</span><span class="content">“වංචාකාර, කෛරාටික, හැම යහපතට ම සතුරුකම් කරන, යක්ෂයාගේ පුත්‍රය, නුඹ සමිඳාණන් වහන්සේගේ යහ මඟ නොමඟට පෙරළීම නවත්වන්නේ නැද් ද? </span></span><span class="verse v11" data-usfm="ACT.13.11"><span class="label">11</span><span class="content">මෙන්න, සමිඳාණන් වහන්සේගේ උදහස නුඹ පිට ය. නුඹ අන්ධ වී කලකට ඉරු එළිය නොදක්නෙහි ය”යි කී ය. එකෙණෙහි ම ඇස් පටලයකින් ද අඳුරකින් ද ඔහුගේ ඇස් වැසිණි. ඔහු ද තමාට කනවැල අල්ලාගෙන යන්නට කෙනකු සොය සොයා ඒ මේ අත ගියේ ය. </span></span><span class="verse v12" data-usfm="ACT.13.12"><span class="label">12</span><span class="content">එකල දේශාධිපති තෙමේ සිදු වූ දේ දැක, සමිඳාණන් වහන්සේගේ ඉගැන්වීම ගැන විස්මයට පත් වී, අදහා ගත්තේ ය.</span></span> 
     </div> 
     <div class="s1"> <span class="heading"><b>පාවුලු සහ බාර්ණබස් පිසිදීය අන්තියෝකියට පැමිණීම</b></span> 
     </div> 
     <div class="p"> <span class="verse v12" data-usfm="ACT.13.12"><span class="content"> </span></span><span class="verse v13" data-usfm="ACT.13.13"><span class="label">13</span><span class="content">පාවුලු සහ පිරිස පාපස්හි සිට නැව් නැඟී ගොස්, පම්පිලියේ පර්ගායට පැමිණියෝ ය. එවිට ජොහන් ඔවුන්ගෙන් වෙන් ව ජෙරුසලමට පෙරළා ගියේ ය. </span></span><span class="verse v14" data-usfm="ACT.13.14"><span class="label">14</span><span class="content">ඔව්හු පර්ගායෙන් පිටත් ව ගමන් කොට, පිසිදියේ අන්තියෝකියට අවුත්, සබත් දවසේ දී ධර්මශාලාවට ඇතුළු වී අසුන් ගත්තෝ ය. </span></span><span class="verse v15" data-usfm="ACT.13.15"><span class="label">15</span><span class="content">ව්‍යවස්ථාවලියෙන් ද දිවැසාවලියෙන් ද ධර්ම පාඨ කියවූ පසු ධර්මශාලා නායකයෝ, “සහෝදරයෙනි, මේ සෙනඟට ඔබගෙන් යම් කිසි ධර්මානුශාසනාවක් ඇත්නම් පවසන්නැ”යි ඔවුනට දැන්වූ හ. </span></span><span class="verse v16" data-usfm="ACT.13.16"><span class="label">16</span><span class="content">එවිට පාවුලු නැඟිට අතින් සංඥා කොට, “ඉශ්රායෙල් ජනයෙනි, දේවභය ඇත්තෙනි, සවන් දෙන්න. </span></span><span class="verse v17" data-usfm="ACT.13.17"><span class="label">17</span><span class="content"> මේ ඉශ්රායෙල් ජනතාවගේ දෙවියන් වහන්සේ අපේ පියවරුන් තෝරාගෙන, මිසර දේශයේ විදේශී ව සිටිය දී ඔවුන් උසස් කොට, බලසම්පන්න බාහු බලයෙන් ඔවුන් එයින් පිටතට ගෙනා සේක. </span></span><span class="verse v18" data-usfm="ACT.13.18"><span class="label">18</span><span class="content">උන් වහන්සේ හතළිස් අවුරුද්දක් පමණ කාලයක් පාළුකරයෙහි ඔවුන්ගේ හැසිරීම ගැන ඉවසිල්ලෙන් සිටි සේක. </span></span><span class="verse v19" data-usfm="ACT.13.19"><span class="label">19</span><span class="content">උන් වහන්සේ කානාන් දේශයේ ජාතීන් හතක් විනාශ කොට, අවුරුදු හාරසිය පණහක පමණ කාලයක් ඒ ජාතීන්ගේ දේශය ඔවුන්ට උරුම කොට දුන් සේක. </span></span><span class="verse v20" data-usfm="ACT.13.20"><span class="label">20</span><span class="content"> එයින් පසු දිවැසිවර සාමුවෙල් දක්වා උන් වහන්සේ ඔවුන්ට වීරවරයන් දුන් සේක.</span></span> 
     </div> 
     <div class="p"> <span class="verse v20" data-usfm="ACT.13.20"><span class="content"> </span></span><span class="verse v21" data-usfm="ACT.13.21"><span class="label">21</span><span class="content"> </span><span class="content">“ඉන්පසු ඔව්හු රජෙකු ඉල්ලා සිටියහ. දෙවියන් වහන්සේ බෙන්ජමින්ගේ ගෝත්‍රයේ මනුෂ්‍යයෙකු වූ කිෂ්ගේ පුත්‍ර වූ සාවුල්, හතළිස් අවුරුද්දකට ඔවුන්ට දුන් සේක. </span></span><span class="verse v22" data-usfm="ACT.13.22"><span class="label">22</span><span class="content"> උන් වහන්සේ ඔහු අස් කර, දාවිත් ඔවුන්ගේ රජු හැටියට පත් කළ සේක. උන් වහන්සේ ඔහු ගැන සාක්ෂි දෙමින්, ‘ජෙස්සේගේ පුත්‍ර වූ, මට ප්‍රියමනාප මිනිසෙකු වූ, මාගේ මුළු කැමැත්ත ඉටු කරන්නෙකු වූ දාවිත් මම සොයාගතිමි’යි වදාළ සේක. </span></span><span class="verse v23" data-usfm="ACT.13.23"><span class="label">23</span><span class="content">දෙවියන් වහන්සේ පොරොන්දු දුන් ලෙස, ඔහුගේ පරපුරෙන් ඉශ්රායෙල් සෙනඟට ජේසුස් නම් ගැළවුම්කාරයෙකු දෙවා වදාළ සේක. </span></span><span class="verse v24" data-usfm="ACT.13.24"><span class="label">24</span><span class="content"> උන් වහන්සේගේ පැමිණීමට පෙර ජොහන් ඉශ්රායෙල්හි මුළු සෙනඟට පසුතැවී සිත් හරවා ගැනීමේ බව්තීස්ම-ස්නාපනය දේශනා කෙළේ ය. </span></span><span class="verse v25" data-usfm="ACT.13.25"><span class="label">25</span><span class="content">තවද ජොහන් සිය මෙහෙය නිම කරන විට, ‘මම කවරෙක් කියා ඔබ සිතන්නෙහි ද? මම ඔබ සිතන තැනැත්තා නොවෙමි; මට පසුව කෙනෙක් එන සේක, උන් වහන්සේගේ පාවහන් මුදන්නට වත් මම නොවටිමි’යි කී ය.</span></span> 
     </div> 
     <div class="p"> <span class="verse v25" data-usfm="ACT.13.25"><span class="content"> </span></span><span class="verse v26" data-usfm="ACT.13.26"><span class="label">26</span><span class="content">“සහෝදරයෙනි, ආබ්‍රහම් වංශයේ පුත්‍රයෙනි, දේවභය ඇති සියල්ලෙනි, මේ ගැළවීමේ පණිවුඩය ඔබ සඳහා ය. </span></span><span class="verse v27" data-usfm="ACT.13.27"><span class="label">27</span><span class="content">කවර හෙයින් ද? ජනතාවත් ඔවුන්ගේ පාලකයිනුත් උන් වහන්සේ ගැන තේරුම් නොගත්තත්, උන් වහන්සේ වරදට පත් කිරීමෙන් සත්තකින් ම කෙළේ, සෑම සබත් දිනක දී ම අප විසින් කියවනු ලබන දිවැස් වැකි සම්පූර්ණ කිරීම ය. </span></span><span class="verse v28" data-usfm="ACT.13.28"><span class="label">28</span><span class="content">උන් වහන්සේ අත මරණයට සුදුසු කිසිවක් සොයා ගත නොහැකි වූ නමුත් උන් වහන්සේ මරණයට පත් කරන ලෙස ඔව්හු පිලාත්ගෙන් ඉල්ලූ හ. </span></span><span class="verse v29" data-usfm="ACT.13.29"><span class="label">29</span><span class="content">මෙසේ උන් වහන්සේ ගැන ලියා තිබුණු සියල්ල සම්පූර්ණ කළ විට, ඔව්හු උන් වහන්සේ කුරුසියෙන් බා සොහොන් ගෙයක තැන්පත් කළහ. </span></span><span class="verse v30" data-usfm="ACT.13.30"><span class="label">30</span><span class="content">එහෙත් දෙවියන් වහන්සේ උන් වහන්සේ උත්ථාන කළ සේක. </span></span><span class="verse v31" data-usfm="ACT.13.31"><span class="label">31</span><span class="content">උන් වහන්සේ තමන් සමඟ ගලීලයේ සිට ජෙරුසලමට පැමිණි අයට බොහෝ දවසක් දර්ශනය වූ සේක. ඔව්හු දැන් උන් වහන්සේ ගැන ජනතාව ඉදිරියෙහි සාක්ෂිකාරයෝ ව සිටිති. </span></span><span class="verse v32 v33" data-usfm="ACT.13.32+ACT.13.33"><span class="label">32-33</span><span class="content"> එබැවින් ‘දෙවියන් වහන්සේ පියවරුනට දුන් පොරොන්දුව ජේසුස් වහන්සේ උත්ථාන කිරීමෙන් අපේ දරුවනට ඉෂ්ට කළ සේක’ යන සුබ අස්න ඔබ වෙත ගෙනෙමු. ඒ බව,</span></span> 
     </div> 
     <div class="q2"> <span class="verse v32 v33" data-usfm="ACT.13.32+ACT.13.33"><span class="content">‘ඔබ මාගේ පුත්‍රයාණෝ ය, අද ඔබ ජනිත කෙළෙමි’යි</span></span> 
     </div> 
     <div class="p"> <span class="verse v32 v33" data-usfm="ACT.13.32+ACT.13.33"><span class="content">දෙ වන ගීතයෙහි ලියා තිබේ. </span></span><span class="verse v34" data-usfm="ACT.13.34"><span class="label">34</span><span class="content">දිරාපත් නොවන ලෙස දෙවියන් වහන්සේ විසින් උන් වහන්සේ මළවුන්ගෙන් උත්ථාන කර වදාළ බව පෙන්වීමට,</span></span> 
     </div> 
     <div class="q2"> <span class="verse v34" data-usfm="ACT.13.34"><span class="content">‘දාවිත්ට පොරොන්දු වූ ශුද්ධ, සහතික ආශීර්වාද ඔබට දෙන්නෙමි’යි කියා තිබේ.</span></span> 
     </div> 
     <div class="q"> <span class="verse v34" data-usfm="ACT.13.34"><span class="content"> </span></span><span class="verse v35" data-usfm="ACT.13.35"><span class="label">35</span><span class="content"> </span><span class="content"> ඇරත් තවත් ගීතයක:</span></span> 
     </div> 
     <div class="q2"> <span class="verse v35" data-usfm="ACT.13.35"><span class="content">‘ඔබගේ ශුද්ධ තැනැත්තා දිරාපත් වීමට ඉඩ නොදෙන්නෙමි’යි</span></span> 
     </div> 
     <div class="p"> <span class="verse v35" data-usfm="ACT.13.35"><span class="content">වදාරා ඇත. </span></span><span class="verse v36" data-usfm="ACT.13.36"><span class="label">36</span><span class="content">දාවිත් දෙවියන් වහන්සේගේ අභිප්‍රාය ලෙස සිය පරම්පරාවේ දී මෙහෙ කළ පසු මරණයට පත් ව තමාගේ පියවරුන් අතර තැන්පත් කරනු ලැබ, දිරාපත් විය. </span></span><span class="verse v37" data-usfm="ACT.13.37"><span class="label">37</span><span class="content">එහෙත් දෙවියන් වහන්සේ විසින් උත්ථාන කරන ලද තැනැන් වහන්සේ දිරාපත් නොවූ සේක. </span></span><span class="verse v38" data-usfm="ACT.13.38"><span class="label">38</span><span class="content">එහෙයින්, සහෝදරයෙනි, උන් වහන්සේ කරණකොටගෙන පව් කමාව අප ඔබට ප්‍රකාශ කරන බව දැන ගන්න. </span></span><span class="verse v39" data-usfm="ACT.13.39"><span class="label">39</span><span class="content">මෝසෙස්ගේ ව්‍යවස්ථාවෙන් ඔබට ලබා ගත නොහැකි වූ පාපයෙන් නිදහස දැන් උන් වහන්සේ අදහන සැමට ම සැම අතින් ම අත් වන්නේ ය. </span></span><span class="verse v40" data-usfm="ACT.13.40"><span class="label">40</span><span class="content">එබැවින්, දිවැසිවරුන් කියා ඇති කාරණා ඔබ ගැන සත්‍ය නොවන පිණිස පරෙස්සම් වන්න. එනම්:</span></span> 
     </div> 
     <div class="q"> <span class="verse v40" data-usfm="ACT.13.40"><span class="content"> </span></span><span class="verse v41" data-usfm="ACT.13.41"><span class="label">41</span><span class="content"> </span><span class="content"> ‘හෙළා දකින්නෙනි, බලන්න, පුදුම වන්න, පුදුම වී වැනසෙන්න;</span></span> 
     </div> 
     <div class="q2"> <span class="verse v41" data-usfm="ACT.13.41"><span class="content">මන්ද, ඔබගේ දවස්වල දී එක් ක්‍රියාවක් කරමි.</span></span> 
     </div> 
     <div class="q2"> <span class="verse v41" data-usfm="ACT.13.41"><span class="content">ඒ ක්‍රියාව ගැන යමෙක් ඔබට පැවසුවත් ඔබ එය කිසිසේත් විශ්වාස නොකරන්නහු ය,’ “ යනු යි.</span></span> 
     </div> 
     <div class="p"> <span class="verse v41" data-usfm="ACT.13.41"><span class="content"> </span></span><span class="verse v42" data-usfm="ACT.13.42"><span class="label">42</span><span class="content">ඔවුන් නික්ම යද්දී, ඊළඟ සබත් දවසෙහිත් එම වචන ප්‍රකාශ කරන ලෙස ඔව්හු ඉල්ලූ හ. </span></span><span class="verse v43" data-usfm="ACT.13.43"><span class="label">43</span><span class="content">සමූහයා විසිර ගිය පසු ජුදෙව්වරුන්ගෙන් ද, ජුදෙව් ආගමට හැරුණු භක්තිවන්තයන්ගෙන් ද, බොහෝ දෙනෙක් පාවුලු සහ බාර්ණබස් අනුව ගියහ. ඔව්හු ඔවුන්ට දෙවියන් වහන්සේගේ වරප්‍රසාදයෙහි පවතින්නට අවවාද කළහ.</span></span> 
     </div> 
     <div class="p"> <span class="verse v43" data-usfm="ACT.13.43"><span class="content"> </span></span><span class="verse v44" data-usfm="ACT.13.44"><span class="label">44</span><span class="content">ඊළඟ සබත් දවසේ දී දෙවියන් වහන්සේගේ වචනය අසන පිණිස නුවර වැසි සියල්ලෝ ම වාගේ රැස් වූ හ. </span></span><span class="verse v45" data-usfm="ACT.13.45"><span class="label">45</span><span class="content">එහෙත් ජුදෙව්වරු එම ජනකාය දැක, ඊර්ෂ්‍යාවෙන් පිරී, පාවුලු කී කාරණාවලට විරුද්ධ ව කතා කරමින් අපහාස කළහ. </span></span><span class="verse v46" data-usfm="ACT.13.46"><span class="label">46</span><span class="content">එවිට පාවුලු ද බාර්ණබස් ද එඩිතර ව කතා කරමින් මෙසේ කී හ: “දෙවියන් වහන්සේගේ වචනය පළමුකොට ඔබට ප්‍රකාශ කළ යුතු ව තිබිණි. එහෙත් ඔබ එය ප්‍රතික්ෂේප කොට, සදාතන ජීවනයට ඔබ නුසුදුස්සන් බව ඔබ ම නිශ්චය කර ගන්නා හෙයින්, මෙන්න, අපි විජාතීන් වෙතට හැරෙමු. </span></span><span class="verse v47" data-usfm="ACT.13.47"><span class="label">47</span><span class="content"> මන්ද, සමිඳාණන් වහන්සේ අපට මෙසේ අණ කළ සේක:</span></span> 
     </div> 
     <div class="q2"> <span class="verse v47" data-usfm="ACT.13.47"><span class="content">‘ලොව පුරා ගැළවීම ගෙන දෙන පිණිස විජාතීන් අතර පහන් එළියක් ලෙස මම ඔබ තැබුවෙමි.’ “</span></span> 
     </div> 
     <div class="p"> <span class="verse v47" data-usfm="ACT.13.47"><span class="content"> </span></span><span class="verse v48" data-usfm="ACT.13.48"><span class="label">48</span><span class="content">විජාතීහු ඒ අසා සන්තෝෂ ව, දෙවියන් වහන්සේගේ වචනයට ගෞරව කළහ. සදාතන ජීවනය ලැබීමට තෝරාගන්නා ලද සියල්ලෝ ම අදහාගත්හ. </span></span><span class="verse v49" data-usfm="ACT.13.49"><span class="label">49</span><span class="content">සමිඳාණන් වහන්සේගේ දහම ඒ පළාත මුළුල්ලෙහි ම පැතිරී ගියේ ය. </span></span><span class="verse v50" data-usfm="ACT.13.50"><span class="label">50</span><span class="content">එහෙත් ජුදෙව්වරු සැදැහැවත් කුල ස්ත්‍රීන් ද නුවර ප්‍රභූන් ද පොළඹවා, පාවුලු සහ බාර්ණබස්ට විරුද්ධ ව පීඩාකාරී තත්ත්වයක් ඇති කර, තමන්ගේ පෙදෙස්වලින් ඔවුන් පිටතට නෙරපාදැමූ හ. </span></span><span class="verse v51" data-usfm="ACT.13.51"><span class="label">51</span><span class="content"> එවිට ඔව්හු තමන්ගේ පාදවල දූවිලි ඔවුන්ට විරුද්ධ ව ගසාදමා, ඉකෝනියට ගියහ. </span></span><span class="verse v52" data-usfm="ACT.13.52"><span class="label">52</span><span class="content">ශ්‍රාවකයෝ ප්‍රීතියෙන් ද ශුද්ධාත්මයාණන්ගෙන් ද පූර්ණ වූ හ.</span></span> 
     </div> 
    </div> 
   </div> 
  </div>
 </body>
</html>