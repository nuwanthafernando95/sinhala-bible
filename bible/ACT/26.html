<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch26" data-usfm="ACT.26">  
     <div class="s1"> <span class="heading"><b>අග්‍රිපා රජ ඉදිරිපිට පාවුලු නිදහසට කරුණු කියා පෑම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.26.1"><span class="label">1</span><span class="content">එවිට අග්‍රිපා රජු, “ඔබේ නිදහසට කරුණු කීමට දැන් අවසර තිබේ ය”යි පාවුලුට කී ය. එකල පාවුලු අත දිගු කොට තමාගේ නිදහසට මෙසේ කරුණු කියා පෑවේ ය: </span></span><span class="verse v2" data-usfm="ACT.26.2"><span class="label">2</span><span class="content">“අග්‍රිපා රජතුමෙනි, ජුදෙව්වරුන් විසින් මට විරුද්ධ ව නඟන හැම චෝදනා ගැන ම අද ඔබ ඉදිරියේ උත්තර දීමට මා සිටින බැවින් මම භාග්‍යවන්තයෙකැ යි සිතමි. </span></span><span class="verse v3" data-usfm="ACT.26.3"><span class="label">3</span><span class="content">විශේෂයෙන් ම මෙසේ සිතන්නේ ජුදෙව්වරුන් අතර පවතින සියලු සිරිත් ද මතභේද ද ඔබ හොඳාකාර දන්න නිසා ය. එහෙයින් මා කියන දේට ඉවසිල්ලෙන් සවන් දෙන මෙන් ඉල්ලමි.</span></span> 
     </div> 
     <div class="p"> <span class="verse v3" data-usfm="ACT.26.3"><span class="content"> </span></span><span class="verse v4" data-usfm="ACT.26.4"><span class="label">4</span><span class="content">“යොවුන් වියේ පටන් මාගේ රට වැසියන් අතර හා ජෙරුසලමෙහි ද මාගේ හැසිරීම ගැන මුල පටන් සියලු ජුදෙව්වරු දනිති. </span></span><span class="verse v5" data-usfm="ACT.26.5"><span class="label">5</span><span class="content"> අපේ ආගමේ ඉතා දැඩිතර නිකාය අනුව, මා පරිසිවරයෙකු ව ජීවත් වූ බව ඔව්හු බොහෝ කලෙක සිට දනිති; කැමැති නම් ඔවුන්ට ඒ ගැන සාක්ෂි දෙත හැකි ය. </span></span><span class="verse v6" data-usfm="ACT.26.6"><span class="label">6</span><span class="content">එහෙත් දෙවියන් වහන්සේ අපේ පියවරුන්ට දුන් පොරොන්දුව කෙරේ විශ්වාසය තැබීම ගැන දැන් මම විනිශ්චය කරනු ලබන්නට සිටිමි. </span></span><span class="verse v7" data-usfm="ACT.26.7"><span class="label">7</span><span class="content">අපගේ ගෝත්‍ර දොළොස රෑ දාවල් උද්‍යෝගිමත් ව දෙවියන් වහන්සේට නමස්කාර කරන්නේ මේ පොරොන්දුව කෙරේ විශ්වාසයෙනි. රජතුමෙනි, ජුදෙව්වරුන් මට වරද තබන්නේ මේ බලාපොරොත්තුව නිසා ය. </span></span><span class="verse v8" data-usfm="ACT.26.8"><span class="label">8</span><span class="content">දෙවියන් වහන්සේ මළවුන් උත්ථාන කරන බව විශ්වාස කළ නොහැකි යයි ඔබ අතරෙන් කිසිවෙකු සිතන්නේ මන් ද?</span></span> 
     </div> 
     <div class="p"> <span class="verse v8" data-usfm="ACT.26.8"><span class="content"> </span></span><span class="verse v9" data-usfm="ACT.26.9"><span class="label">9</span><span class="content"> </span><span class="content"> “නාසරෙත්හි ජේසුස් වහන්සේගේ නාමයට විරුද්ධ ව බොහෝ දේ මා විසින් කළ යුතු යයි වරක් මමත් සිතුවෙමි. </span></span><span class="verse v10" data-usfm="ACT.26.10"><span class="label">10</span><span class="content">ජෙරුසලමේ දී මා කළේත් එයම ය. නායක පූජකයන්ගෙන් බලය ලැබ, ඇදහූ අයගෙන් බොහෝ දෙනෙකු සිරගෙවල දැමුවෙමි; ඔවුන් මරණ දඬුවමට පත් කරන කල්හි ඊට එකඟ ව ඡන්දය ද දුනිමි. </span></span><span class="verse v11" data-usfm="ACT.26.11"><span class="label">11</span><span class="content">තවද සියලු ධර්මශාලාවල දී නොයෙක් විට ඔවුන්ට දඬුවම් කරමින්, ඔවුන් ලවා දේවාපහාස කරවන්නට උත්සාහ කෙළෙමි; මම ඔවුන් ගැන කෝපයෙන් දිළිහෙමින්, අන් නුවරවලට ද ගොස් ඔවුන්ට පීඩා කෙළෙමි.”</span></span> 
     </div> 
     <div class="s1"> <span class="heading"><b>පාවුලුගේ හැරීම ගැන පැවසීම</b></span> 
     </div> 
     <div class="r"> <span class="heading"><b>(</b></span><span class="heading"><b>ක්‍රියා 9:1-19</b></span><span class="heading"><b>;</b></span><span class="heading"><b>22:6-16</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="ACT.26.11"><span class="content"> </span></span><span class="verse v12" data-usfm="ACT.26.12"><span class="label">12</span><span class="content">“ඒ සඳහා නායක පූජකයන්ගෙන් බලය ද අවසරය ද ලැබ, දමස්කයට මා ගමන් කරද්දී, </span></span><span class="verse v13" data-usfm="ACT.26.13"><span class="label">13</span><span class="content">රජතුමෙනි, ඉර මුදුන් වේලෙහි මා ද මා සමඟ ගියවුන් ද වට කර සූර්ය තේජසට වඩා දීප්තිමත් එළියක් බබළනවා දුටිමි. </span></span><span class="verse v14" data-usfm="ACT.26.14"><span class="label">14</span><span class="content">අප සියල්ලන් ම බිම වැටුණු කල, ‘සාවුල්, සාවුල්, ඔබ මට පීඩා කරන්නේ මන් ද? කෙවිටට පයින් ගැසීම ඔබට අන්තරායදායක ය’යි හෙබ්‍රෙව් භාෂාවෙන් මට කියන හඬක් ඇසිණි. </span></span><span class="verse v15" data-usfm="ACT.26.15"><span class="label">15</span><span class="content">මම ද, ‘ස්වාමීනි, ඔබ කවරෙක් දැ’යි ඇසුවෙමි. සමිඳාණන් වහන්සේ ද; ‘මම නම් ඔබ පීඩා කරන ජේසුස් වෙමි. </span></span><span class="verse v16" data-usfm="ACT.26.16"><span class="label">16</span><span class="content">නැඟිට කෙළින් සිටින්න. මන්ද, මා ඔබට දර්ශනය වූයේ මේ නිසා ය. එනම්, ඔබ දුටු දර්ශනය ගැන ද, තවත් ඔබට ප්‍රකාශ කරන්නට යන දේවල් ගැන ද ඔබ සේවකයෙකු හා සාක්ෂිකරුවෙකු කිරීමට ය. </span></span><span class="verse v17" data-usfm="ACT.26.17"><span class="label">17</span><span class="content">මේ සඳහා ජුදෙව් සෙනඟගෙන් ද විජාතීන්ගෙන් ද මම ඔබ ගළවන්නෙමි. </span></span><span class="verse v18" data-usfm="ACT.26.18"><span class="label">18</span><span class="content">මා අදහාගැනීමෙන් ඔවුන් පව් කමාව ද, දෙවියන් වහන්සේගේ ම ජනතාව අතරෙහි උරුමයක් ද ලබන පිණිස ඔවුන් අන්ධකාරයෙන් ආලෝකයට ද, සාතන්ගේ බලයෙන් දෙවියන් වහන්සේ වෙතට ද හැරෙන ලෙස ඔවුන්ගේ ඇස් පැහැදවීමට ඔවුන් වෙතට ඔබ යවමි’යි වදාළ සේක.</span></span> 
     </div> 
     <div class="s1"> <span class="heading"><b>පාවුලුගේ ධර්මදූත ස්ථාවරය</b></span> 
     </div> 
     <div class="p"> <span class="verse v18" data-usfm="ACT.26.18"><span class="content"> </span></span><span class="verse v19" data-usfm="ACT.26.19"><span class="label">19</span><span class="content">“එහෙයින්, අග්‍රිපා රජතුමෙනි, ස්වර්ගීය දර්ශනයට අකීකරු වීම මට නොහැකි විය. </span></span><span class="verse v20" data-usfm="ACT.26.20"><span class="label">20</span><span class="content"> පළමුකොට දමස්කයේ හා ජෙරුසලමේ ද පසුව ජුදා රට මුළුල්ලෙහි ද වැසියන්ටත්, විජාතීන්ටත්, පසුතැවී සිත් හරවා ගෙන දෙවියන් වහන්සේ වෙත හැරී, පසුතැවී සිත් හරවා ගත් බව දක්වන ක්‍රියා කරන්නැ යි ප්‍රකාශ කෙළෙමි. </span></span><span class="verse v21" data-usfm="ACT.26.21"><span class="label">21</span><span class="content">මේ කාරණය නිසා ජුදෙව්වරු දේව මාලිගාවේ දී මා අල්ලා මරන්නට තැත් කළහ. </span></span><span class="verse v22" data-usfm="ACT.26.22"><span class="label">22</span><span class="content">එසේ වුව ද දේව වරප්‍රසාදයෙන් අද දක්වා ලොකු කුඩා කාටත් සාක්ෂි දෙමින් මම මෙහි සිටිමි. මා කියන්නේත් අනාගතයේ දී සිදුවනු ඇතැ යි දිවැසිවරුන් හා මෝසෙස් කී දේ ම ය. </span></span><span class="verse v23" data-usfm="ACT.26.23"><span class="label">23</span><span class="content"> එනම්, ක්‍රිස්තුන් වහන්සේ දුක් විඳින්නට ඕනෑ බවත්, සෙනඟට හා විජාතීන්ට ආලෝකය ප්‍රකාශ කිරීම සඳහා, සියල්ලනට පළමුවෙන් උන් වහන්සේ මළවුන්ගෙන් උත්ථාන වෙන්නට ඕනෑ බවත් ය.”</span></span> 
     </div> 
     <div class="p"> <span class="verse v23" data-usfm="ACT.26.23"><span class="content"> </span></span><span class="verse v24" data-usfm="ACT.26.24"><span class="label">24</span><span class="content">ඔහු මෙසේ තමාගේ නිදහසට කාරණා කියද්දී: “පාවුලු, ඔබට පිස්සු ය; බොහෝ උගත්කම ඔබ පිස්සෙකු කර ඇතැ”යි ෆෙස්තුස් මහා හඬින් කී ය. </span></span><span class="verse v25" data-usfm="ACT.26.25"><span class="label">25</span><span class="content">එහෙත් පාවුලු, “ගරුතර ෆෙස්තුස් තුමෙනි, මට පිස්සු නැත; මා කියන්නේ නියම ඇත්ත ය. </span></span><span class="verse v26" data-usfm="ACT.26.26"><span class="label">26</span><span class="content">මේ දේවල් ගැන රජතුමාට මනා දැනුමක් ඇත. එබැවින් නොබිය ව එතුමාට කතා කරමි. මන්ද, මේ දේවලින් කිසිවක් අස්සක මුල්ලක සිදු නොවූ බැවින් ඒවා එතුමාගෙන් සැඟවී නැතැ යි විශ්වාස කරමි. </span></span><span class="verse v27" data-usfm="ACT.26.27"><span class="label">27</span><span class="content">අග්‍රිපා රජතුමෙනි, ඔබ දිවැසිවරුන් විශ්වාස කරන්නෙහි ද? ඔබ විශ්වාස කරන බව මම දනිමි”යි කී ය. </span></span><span class="verse v28" data-usfm="ACT.26.28"><span class="label">28</span><span class="content">එවිට අග්‍රිපා රජ කතා කොට: “ඔබ පහසුවෙන් මා ක්‍රිස්තියානිකාරයෙකු කරන්නට සිතනවා වගේ ය”යි පාවුලුට කී ය. </span></span><span class="verse v29" data-usfm="ACT.26.29"><span class="label">29</span><span class="content">පාවුලු කතා කොට, “ඔබ පමණක් නොව, අද මාගේ වචනය අසන සියල්ලන් ද, පහසුවෙන් හෝ අපහසුවෙන් හෝ මාගේ මේ යදම් නැති ව, මා වාගේ ම වන ලෙස දෙවියන් වහන්සේට යාච්ඤා කරමි”යි කී ය.</span></span> 
     </div> 
     <div class="p"> <span class="verse v29" data-usfm="ACT.26.29"><span class="content"> </span></span><span class="verse v30" data-usfm="ACT.26.30"><span class="label">30</span><span class="content">එවිට රජ ද ආණ්ඩුකාරයා ද බර්නිස් ද ඔවුන් සමඟ සිටි අය ද නැඟිට, </span></span><span class="verse v31" data-usfm="ACT.26.31"><span class="label">31</span><span class="content">පිටතට ගොස්, “මේ මිනිසා මරණයට වත් යදම්වලින් බඳිනු ලැබීමට වත් සුදුසු කිසි දෙයක් කර නැතැ”යි ඔවුනොවුන් අතර කතා කරගත්හ. </span></span><span class="verse v32" data-usfm="ACT.26.32"><span class="label">32</span><span class="content">අග්‍රිපා තෙමේ ෆෙස්තුස්ට කතා කොට, “මේ මිනිසා සීසර් අධිරාජයාගේ විනිශ්චය නොඉල්ලුවා නම් ඔහු මුදා හැරීමට හැකි ව තිබුණේ ය”යි කී ය.</span></span> 
     </div> 
    </div> 
   </div> 
  </div>
 </body>
</html>