<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch11" data-usfm="ACT.11">  
     <div class="s1"> <span class="heading"><b>ජෙරුසලමේ සභාවට පේදුරු තුමාගේ වාර්තාව</b></span> 
     </div> 
     <div class="p"> <span class="content"> </span><span class="verse v1" data-usfm="ACT.11.1"><span class="label">1</span><span class="content">විජාතීන් විසින් ද දේව වචනය පිළිගනු ලැබූ බව ජුදයෙහි සිටි ප්‍රේරිතයනටත් සහෝදරයනටත් ආරංචි විය. </span></span><span class="verse v2" data-usfm="ACT.11.2"><span class="label">2</span><span class="content">පේදුරු ජෙරුසලමට ආ කල චර්මඡේදිතයෝ ඔහුට දොස් පවරමින්, </span></span><span class="verse v3" data-usfm="ACT.11.3"><span class="label">3</span><span class="content">“ඔබ අචර්මඡේදිත මිනිසුන් වෙතට ගොස් ඔවුන් සමඟ කෑම කෑවේ මන් දැ”යි ඇසූ හ. </span></span><span class="verse v4" data-usfm="ACT.11.4"><span class="label">4</span><span class="content">එවිට පේදුරු ඒ කාරණය මුල පටන් පිළිවෙළින් පහදා දෙන්නට පටන්ගෙන මෙසේ කී ය:</span></span> 
     </div> 
     <div class="p"> <span class="verse v4" data-usfm="ACT.11.4"><span class="content"> </span></span><span class="verse v5" data-usfm="ACT.11.5"><span class="label">5</span><span class="content">“මම ජොප්පා නුවර යාච්ඤා කරමින් සිටි විට අහසෙන් බස්වන ලද සතර කොණින් බැඳුණු මහත් රුවලක් වැනි දෙයක් පහත් වෙනවා දර්ශනයකින් දිටිමි. එය මා ළඟට ම පැමිණියේ ය. </span></span><span class="verse v6" data-usfm="ACT.11.6"><span class="label">6</span><span class="content">මා එය සෝදිසියෙන් බැලූ විට, පොළොවේ සිවුපාවුන් ද වන මෘගයන් ද උරග ජාතීන් ද ආකාශ පක්ෂීන් ද දිටිමි. </span></span><span class="verse v7" data-usfm="ACT.11.7"><span class="label">7</span><span class="content">එවිට, ‘පේදුරු නැඟිට, මරා, කන්නැ’යි මට කියන ශබ්දයකුත් ඇසීමි. </span></span><span class="verse v8" data-usfm="ACT.11.8"><span class="label">8</span><span class="content">මම ද, ‘ස්වාමීනි, එය නම් කළ නොහැක; අකැප, අපවිත්‍ර දෙයක් කිසි කලෙකත් මා කටට ගෙන නැතැ’යි කීවෙමි. </span></span><span class="verse v9" data-usfm="ACT.11.9"><span class="label">9</span><span class="content">එහෙත් දෙ වන වරටත් අහසෙන් හඬක් මට කතා කරමින්, ‘දෙවියන් වහන්සේ පවිත්‍ර කළ දේ, පිළිකුල් යයි නොකියන්නැ’යි කී ය. </span></span><span class="verse v10" data-usfm="ACT.11.10"><span class="label">10</span><span class="content">තුන් වරක් ම මෙය සිදු විය. ඉන්පසු නැවත සියල්ල අහසට ඇද ගන්නා ලද්දේ ය.</span></span> 
     </div> 
     <div class="p"> <span class="verse v10" data-usfm="ACT.11.10"><span class="content"> </span></span><span class="verse v11" data-usfm="ACT.11.11"><span class="label">11</span><span class="content">“එවේලෙහි ම කායිසාරියෙන් මා වෙත එවන ලද මිනිස්සු තුන් දෙනෙක් මා විසූ නිවෙස ඉදිරියෙහි සිටියහ. </span></span><span class="verse v12" data-usfm="ACT.11.12"><span class="label">12</span><span class="content">ආත්මයාණන් වහන්සේ ද, සැකයක් නැති ව ඔවුන් සමඟ යන ලෙස මට අණ කළ සේක. මේ සහෝදරයන් සදෙනාත් මා සමඟ ගියහ. අපි කොර්නේලියස්ගේ ගෙදරට ඇතුළු වීමු. </span></span><span class="verse v13" data-usfm="ACT.11.13"><span class="label">13</span><span class="content">එවිට ඔහු, තමාගේ ගෙයි දේව දූතයා සිටිනු දුටු හැටිත්, ‘ජොප්පාවට මිනිසුන් යවා පේදුරු නම් ලත් සීමොන් කැඳවන්න; </span></span><span class="verse v14" data-usfm="ACT.11.14"><span class="label">14</span><span class="content">ඔහු වනාහි ඔබ සහ ඔබේ ගෙදර සියල්ලන්ගේ ද, ගැළවීම සලසා දෙන දහම ඔබට දෙසන්නේ ය’යි තමාට කී හැටිත් අපට දැන්වී ය. </span></span><span class="verse v15" data-usfm="ACT.11.15"><span class="label">15</span><span class="content">මා කතා කරන්නට පටන්ගත් කල, ශුද්ධාත්මයාණන් වහන්සේ මුල දී අප කෙරෙහි පහළ වූ සේ ම ඔවුන් කෙරෙහිත් පහළ වූ සේක.</span></span> 
     </div> 
     <div class="p"> <span class="verse v15" data-usfm="ACT.11.15"><span class="content"> </span></span><span class="verse v16" data-usfm="ACT.11.16"><span class="label">16</span><span class="content"> </span><span class="content"> “එකල, ‘ජොහන් බව්තීස්ම-ස්නාපනය කෙළේ වතුරෙන් ය. ඔබ බව්තීස්ම-ස්නාපනය ලබන්නේ ශුද්ධාත්මයෙන් ය’යි සමිඳාණන් වහන්සේ වදාළ වචනය මට මතක් විය. </span></span><span class="verse v17" data-usfm="ACT.11.17"><span class="label">17</span><span class="content">එබැවින් ස්වාමීන් වන ජේසුස් ක්‍රිස්තුන් වහන්සේ අදහාගත් කල්හි අපට දෙනු ලැබුවාක් මෙන් දෙවියන් වහන්සේ ඔවුන්ටත් එම දීමනාව ම දුන් සේක් නම්, දෙවියන් වහන්සේට බාධා කිරීමට මම කවරෙක් දැ”යි කී ය.</span></span> 
     </div> 
     <div class="p"> <span class="verse v17" data-usfm="ACT.11.17"><span class="content"> </span></span><span class="verse v18" data-usfm="ACT.11.18"><span class="label">18</span><span class="content">ඔව්හු ඒ අසා නිහඬ වූ හ. “එසේ නම් විජාතීන්ටත් දෙවියන් වහන්සේ ජීවනය සලසන පසුතැවී සිත් හරවා ගැනීමක් දුන් සේකැ”යි කියමින් දෙවියන් වහන්සේට ප්‍රශංසා කළහ.</span></span> 
     </div> 
     <div class="s1"> <span class="heading"><b>අන්තියෝකියේ සභාව</b></span> 
     </div> 
     <div class="p"> <span class="verse v18" data-usfm="ACT.11.18"><span class="content"> </span></span><span class="verse v19" data-usfm="ACT.11.19"><span class="label">19</span><span class="content"> </span><span class="content"> ස්තේපන් නිසා හටගත් පීඩාව කරණකොටගෙන විසුරුවනු ලැබූ අය, ජුදෙව්වරුන්ට මිස අන් කිසිවෙකුට දහම ප්‍රකාශ නොකොට, පිනීසිය ද සයිප්‍රසය ද අන්තියෝකිය ද දක්වා ගමන් කළහ. </span></span><span class="verse v20" data-usfm="ACT.11.20"><span class="label">20</span><span class="content">එහෙත් ඔවුන් අතරෙන් සයිප්‍රසයේ ද සිරේනියේ ද වැසියන් වූ සමහරෙක් අන්තියෝකියට පැමිණ, ග්‍රීකයනටත් කතා කරමින්, ජේසුස් ස්වාමීන් වහන්සේ පිළිබඳ සුබ අස්න ප්‍රකාශ කළහ. </span></span><span class="verse v21" data-usfm="ACT.11.21"><span class="label">21</span><span class="content">සමිඳාණන් වහන්සේගේ බලය ඔවුන් මත පහළ විය. එකල විශාල සංබ්‍යාවක් අදහාගෙන සමිඳාණන් වහන්සේ වෙතට හැරුණාහ.</span></span> 
     </div> 
     <div class="p"> <span class="verse v21" data-usfm="ACT.11.21"><span class="content"> </span></span><span class="verse v22" data-usfm="ACT.11.22"><span class="label">22</span><span class="content">ඔවුන් පිළිබඳ පුවත ජෙරුසලමේ සභාවට සැළ විය. එවිට ඔව්හු බාර්ණබස් අන්තියෝකියට යැවූ හ. </span></span><span class="verse v23" data-usfm="ACT.11.23"><span class="label">23</span><span class="content">ඔහු පැමිණ දේව වරප්‍රසාදය දැක, සන්තෝෂ වී, සමිඳාණන් වහන්සේට පක්ෂපාත ව, ස්ථීර ව, පවතින සේ සියල්ලනට අනුශාසනා කෙළේ ය. </span></span><span class="verse v24" data-usfm="ACT.11.24"><span class="label">24</span><span class="content">බාර්ණබස්, වනාහි යහපත් වූ ද ශුද්ධාත්මයාණන්ගෙන් හා ඇදහිල්ලෙන් පූර්ණ වූ ද මිනිසෙකි. මෙසේ මහත් සමූහයක් සමිඳාණන් වහන්සේ සරණ ගියහ.</span></span> 
     </div> 
     <div class="p"> <span class="verse v24" data-usfm="ACT.11.24"><span class="content"> </span></span><span class="verse v25" data-usfm="ACT.11.25"><span class="label">25</span><span class="content">බාර්ණබස් සාවුල් සොයමින් තාර්සසයට ගොස්, </span></span><span class="verse v26" data-usfm="ACT.11.26"><span class="label">26</span><span class="content">ඔහු හමු වී, අන්තියෝකියට කැඳවාගෙන ආවේ ය. ඔව්හු අවුරුද්දක් මුළුල්ලෙහි ම සභාව හා එක්රැස් ව, මහත් සමූහයකට ඉගැන්වූ හ. ‘ක්‍රිස්තියානි’ යන නාමය ශ්‍රාවකයනට පළමුකොට දෙනු ලැබූයේ අන්තියෝකියේ දී ය.</span></span> 
     </div> 
     <div class="p"> <span class="verse v26" data-usfm="ACT.11.26"><span class="content"> </span></span><span class="verse v27" data-usfm="ACT.11.27"><span class="label">27</span><span class="content">ඒ දවස්වල දී ජෙරුසලමෙන් දිවැසිවරු අන්තියෝකියට පැමිණියාහ. </span></span><span class="verse v28" data-usfm="ACT.11.28"><span class="label">28</span><span class="content"> ඔවුන්ගෙන් අගබස් නම් කෙනෙක් නැඟිට, ‘ලොව පුරා මහත් සාගතයක් ඇති වන්නේ ය’යි ආත්මයාණන් කරණකොටගෙන ප්‍රකාශයක් කෙළේ ය. ඒ සාගතය ක්ලෞදියස් රජු දවස සිදු විය. </span></span><span class="verse v29" data-usfm="ACT.11.29"><span class="label">29</span><span class="content">එවිට ශ්‍රාවකයෝ එකිනෙකා තම තමාගේ වත්කමේ හැටියට ජුදයෙහි සිටි සහෝදරයනට ආධාර යවන්නට තීරණය කරගත්හ. </span></span><span class="verse v30" data-usfm="ACT.11.30"><span class="label">30</span><span class="content">ඔව්හු ආධාර එකතු කර, බාර්ණබස් සහ සාවුල් අත සභා මූලිකයන්ට යැවූ හ.</span></span> 
     </div> 
    </div> 
   </div> 
  </div>
 </body>
</html>