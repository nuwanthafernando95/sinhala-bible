<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch2" data-usfm="ACT.2">  
     <div class="s1"> <span class="heading"><b>පෙන්තකොස්ත දවසේ ශුද්ධාත්ම දානය</b></span> 
     </div> 
     <div class="p"> <span class="content"> </span><span class="verse v1" data-usfm="ACT.2.1"><span class="label">1</span><span class="content"> </span><span class="content">තවද, පෙන්තකොස්ත දිනය පැමිණි කල, ඔව්හු සියල්ලෝ එක් තැනක රැස් ව සිටියාහ. </span></span><span class="verse v2" data-usfm="ACT.2.2"><span class="label">2</span><span class="content">එකල, සැඩ සුළඟක් හමන්නාක් වැනි හඬක් හදිසියෙන් අහසින් නික්මුණේ ය. ඔවුන් හිඳගෙන සිටි ගෙය මුළුමනින් ම එයින් පිරී ගියේ ය. </span></span><span class="verse v3" data-usfm="ACT.2.3"><span class="label">3</span><span class="content">ගිනි දලු වැනි දිව් බෙදී ගොස් ඔවුන් එකිනෙකා මත පිහිටනු ඔවුන්ට පෙනිණි. </span></span><span class="verse v4" data-usfm="ACT.2.4"><span class="label">4</span><span class="content">ඔව්හු සියල්ලෝ ම ශුද්ධාත්මයන්ගෙන් පූර්ණ වී ආත්මයාණන් ඔවුන්ට දුන් කතා ශක්තිය ලෙස අන්‍ය භාෂාවලින් කතා කරන්නට පටන්ගත්හ.</span></span> 
     </div> 
     <div class="p"> <span class="verse v4" data-usfm="ACT.2.4"><span class="content"> </span></span><span class="verse v5" data-usfm="ACT.2.5"><span class="label">5</span><span class="content">එකල මිහි පිට හැම රටකින් ම පැමිණි බැතිමත් ජුදෙව්වරු ජෙරුසලමෙහි සිටියෝ ය. </span></span><span class="verse v6" data-usfm="ACT.2.6"><span class="label">6</span><span class="content">මේ ශබ්දය ඇසුණු කෙණෙහි ම සමූහයා එක්රැස් වූ හ. එම කතා ඔවුන් එකිනෙකාට තම තමන්ගේ මවු බසින් තේරුම් ගත හැකි ලෙස ඇසුණෙන් ඔව්හු වික්ෂිප්ත වූ හ. </span></span><span class="verse v7" data-usfm="ACT.2.7"><span class="label">7</span><span class="content">ඔව්හු සියල්ලෝ පුදුමයෙන් පුදුමයට පත් ව, “බලන්න, මේ කතා කරන සියල්ලෝ ගලීලයෝ නොවෙත් ද? </span></span><span class="verse v8" data-usfm="ACT.2.8"><span class="label">8</span><span class="content">අපට හුරු පුරුදු අපේ ම මවු බසින් ඔවුන් කතා කරනු අප එකිනෙකාට ඇසෙන්නේ කෙසේ ද? </span></span><span class="verse v9" data-usfm="ACT.2.9"><span class="label">9</span><span class="content">පාතිවරුන් ද මේදවරුන් ද එලාම්වරුන් ද මෙසොපොතේමියාවෙහිත් ජුදය සහ කපදෝකියෙහිත්, පොන්තසය සහ ආසියාවෙහිත්, </span></span><span class="verse v10" data-usfm="ACT.2.10"><span class="label">10</span><span class="content">පිරිගිය සහ පම්පිලියායෙහිත්, මිසරය සහ සිරේනිය අවට ලිබියේ ප්‍රදේශවලත් යන මෙකී දේශවාසීන් ද රෝමයෙන් පැමිණි අමුත්තන් වන ජුදෙව්වරුන් හා ජුදෙව් ආගම වැළඳගත්තවුන් ද </span></span><span class="verse v11" data-usfm="ACT.2.11"><span class="label">11</span><span class="content">ක්‍රීතවරුන් හා අරාබිවරු ද වන අපි, අපේ ම භාෂාවලින් දෙවියන් වහන්සේගේ බලවත් ක්‍රියා ගැන ඔවුන් කතා කරනු අසම්හ”යි කී හ. </span></span><span class="verse v12" data-usfm="ACT.2.12"><span class="label">12</span><span class="content">ඔව්හු සියල්ලෝ ම විස්මිත ව, වියවුල් ව, “මෙහි තේරුම කිමෙක් දැ”යි ඔවුනොවුන් අතර කතා කරගත්හ. </span></span><span class="verse v13" data-usfm="ACT.2.13"><span class="label">13</span><span class="content">එහෙත් සමහරෙක් සරදම් කරමින්, “මොවුන් අලුත් මිදියුස පමණට වඩා බී ඇතැ”යි කී හ.</span></span> 
     </div> 
     <div class="s1"> <span class="heading"><b>පෙන්තකොස්ත දවසේ දී පේදුරු තුමාගේ දේශනාව</b></span> 
     </div> 
     <div class="p"> <span class="verse v13" data-usfm="ACT.2.13"><span class="content"> </span></span><span class="verse v14" data-usfm="ACT.2.14"><span class="label">14</span><span class="content">එවිට එකොළොස් දෙනා සමඟ නැඟී සිටි පේදුරු තුමා ශබ්ද නඟා ඔවුන්ට මෙසේ කී ය: “ජුදෙව් ජනයිනි, ජෙරුසලමේ වසන සියල්ලෙනි, මෙය දැනගන්න; මගේ වචනවලට සාවධාන ව සවන් දෙන්න. </span></span><span class="verse v15" data-usfm="ACT.2.15"><span class="label">15</span><span class="content">තව ම වේලාව උදේ නවය බැවින් ඔබ සිතන හැටියට මේ අය වෙරි වී නැත. </span></span><span class="verse v16" data-usfm="ACT.2.16"><span class="label">16</span><span class="content">මේ සිද්ධිය නම් ජෝවෙල් දිවැසිවරයා කී දෙය ඉටු වීමකි. ඒ මෙලෙස ය:</span></span> 
     </div> 
     <div class="q"> <span class="verse v16" data-usfm="ACT.2.16"><span class="content"> </span></span><span class="verse v17" data-usfm="ACT.2.17"><span class="label">17</span><span class="content"> </span><span class="content">“දෙවියන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v17" data-usfm="ACT.2.17"><span class="content">අන්තිම දවස්වල දී සකල මනුෂ්‍යයන් මාගේ ආත්මානුභාවයෙන් පුරවා ලමි.</span></span> 
     </div> 
     <div class="q2"> <span class="verse v17" data-usfm="ACT.2.17"><span class="content">එවිට ඔබේ දූ පුත්තු දිවැසි වැකි කියති;</span></span> 
     </div> 
     <div class="q2"> <span class="verse v17" data-usfm="ACT.2.17"><span class="content">ඔබේ තරුණයෝ දර්ශන දකිති, ඔබේ මහල්ලෝ ද පැතුම් පතති.</span></span> 
     </div> 
     <div class="q"> <span class="verse v17" data-usfm="ACT.2.17"><span class="content"> </span></span><span class="verse v18" data-usfm="ACT.2.18"><span class="label">18</span><span class="content">එපමණක් නොව, ඒ දවස්වල දී මාගේ දැසිදසුන්ට වුව ද මාගේ ආත්මානුභාවය ප්‍රදානය කරන්නෙමි;</span></span> 
     </div> 
     <div class="q2"> <span class="verse v18" data-usfm="ACT.2.18"><span class="content">ඔව්හු ද දිවැස් වැකි පවසති.</span></span> 
     </div> 
     <div class="q"> <span class="verse v18" data-usfm="ACT.2.18"><span class="content"> </span></span><span class="verse v19" data-usfm="ACT.2.19"><span class="label">19</span><span class="content">තවද, ඉහළ අහසේ අරුමපුදුම දේ ද, පහත පොළොවේ ලකුණු ද දක්වාලමි.</span></span> 
     </div> 
     <div class="q2"> <span class="verse v19" data-usfm="ACT.2.19"><span class="content">ලේ ද ගිනි ද දුම්වලාපටල ද ඇති වේ.</span></span> 
     </div> 
     <div class="q"> <span class="verse v19" data-usfm="ACT.2.19"><span class="content"> </span></span><span class="verse v20" data-usfm="ACT.2.20"><span class="label">20</span><span class="content">සමිඳාණන් වහන්සේගේ උදාර තේජාන්විත ඒ දවස පහළ වන්නට පෙර, ඉර අඳුරු වන්නේ ය.</span></span> 
     </div> 
     <div class="q2"> <span class="verse v20" data-usfm="ACT.2.20"><span class="content">හඳ ලේ පාට වන්නේ ය.</span></span> 
     </div> 
     <div class="q"> <span class="verse v20" data-usfm="ACT.2.20"><span class="content"> </span></span><span class="verse v21" data-usfm="ACT.2.21"><span class="label">21</span><span class="content">සමිඳාණන් වහන්සේගේ නාමය කියා අයැදින කවුරු නමුත් ගළවනු ලබන්නෝ ය.’</span></span> 
     </div> 
     <div class="p"> <span class="verse v21" data-usfm="ACT.2.21"><span class="content"> </span></span><span class="verse v22" data-usfm="ACT.2.22"><span class="label">22</span><span class="content">“ඉශ්රායෙල් ජනයිනි, මේ වචනයට සවන් දෙන්න. ඔබ ම දන්නා ලෙස, නාසරෙත්හි ජේසුස් වහන්සේ, දෙවියන් වහන්සේ විසින් තෝරා පත් කළ මනුෂ්‍යයෙකි. ඒ බව, දෙවියන් වහන්සේ උන් වහන්සේ මඟින් ඔබ අතර කළ ප්‍රබල ක්‍රියාවලින් ද අරුමපුදුම දේවලින් ද ලකුණුවලින් ද පෙන්වූ සේක. </span></span><span class="verse v23" data-usfm="ACT.2.23"><span class="label">23</span><span class="content"> එම ජේසුස් වහන්සේ, දෙවියන් වහන්සේගේ නියමිත අභිප්‍රාය හා පෙර දැනුම අනුව, පාවා දෙනු ලැබූ සේක. ඔබ අදමිටු මිනිසුන් ලවා උන් වහන්සේ කුරුසියේ ඇණ ගස්වා මරා දැමුවහු ය. </span></span><span class="verse v24" data-usfm="ACT.2.24"><span class="label">24</span><span class="content"> එහෙත් දෙවියන් වහන්සේ මරණ බන්ධනයෙන් උන් වහන්සේ මුදා උත්ථාන කර වදාළ සේක. මන්ද, මරණයට උන් වහන්සේ බැඳ තබාගත නොහැකි විය. </span></span><span class="verse v25" data-usfm="ACT.2.25"><span class="label">25</span><span class="content"> දාවිත් උන් වහන්සේ ගැන කතා කරමින් මෙසේ කී ය:</span></span> 
     </div> 
     <div class="q2"> <span class="verse v25" data-usfm="ACT.2.25"><span class="content">‘සමිඳාණන් වහන්සේ නිරතුරු මා ඉදිරියේ සිටිනු දුටිමි;</span></span> 
     </div> 
     <div class="q2"> <span class="verse v25" data-usfm="ACT.2.25"><span class="content">මා නොසැලෙන පිණිස උන් වහන්සේ මාගේ දකුණු පසෙහි සිටින සේක.</span></span> 
     </div> 
     <div class="q"> <span class="verse v25" data-usfm="ACT.2.25"><span class="content"> </span></span><span class="verse v26" data-usfm="ACT.2.26"><span class="label">26</span><span class="content">එබැවින් මාගේ හද සොම්නස් විය;</span></span> 
     </div> 
     <div class="q2"> <span class="verse v26" data-usfm="ACT.2.26"><span class="content">මාගේ වචන ප්‍රමුදිත විය;</span></span> 
     </div> 
     <div class="q2"> <span class="verse v26" data-usfm="ACT.2.26"><span class="content">මාගේ සිරුර ද බලාපොරොත්තුවෙන් පුල පුලා සිටින්නේ ය.</span></span> 
     </div> 
     <div class="q"> <span class="verse v26" data-usfm="ACT.2.26"><span class="content"> </span></span><span class="verse v27" data-usfm="ACT.2.27"><span class="label">27</span><span class="content">මන්ද, ඔබ වහන්සේ, මාගේ ජීවිතය පාතාලයේ දමන්නේ වත්, ඔබගේ දැහැමි තැනැත්තා ජරාපත් වන්නට ඉඩ දෙන්නේ වත් නැත.</span></span> 
     </div> 
     <div class="q"> <span class="verse v27" data-usfm="ACT.2.27"><span class="content"> </span></span><span class="verse v28" data-usfm="ACT.2.28"><span class="label">28</span><span class="content">ඔබ ජීවනයේ මාර්ගයන් මට දැන් වූ සේක.</span></span> 
     </div> 
     <div class="q2"> <span class="verse v28" data-usfm="ACT.2.28"><span class="content">ඔබගේ වැඩවිසීමෙන් ඔබ මා ප්‍රීතියෙන් පුරවන සේක.</span></span> 
     </div> 
     <div class="p"> <span class="verse v28" data-usfm="ACT.2.28"><span class="content"> </span></span><span class="verse v29" data-usfm="ACT.2.29"><span class="label">29</span><span class="content">“සහෝදරවරුනි, ආදි පිතෘ වන දාවිත් මළ බවත්, තැන්පත් කරනු ලැබූ බවත් නොවළහා කියන්නට කැමැත්තෙමි. ඔහුගේ සොහොන අද දක්වා අප අතර ඇත. </span></span><span class="verse v30" data-usfm="ACT.2.30"><span class="label">30</span><span class="content">ඔහු දිවැසිවරයෙකු වූ බැවින්, ඔහුගේ වංශයෙන් කෙනෙකු ඔහුගේ සිංහාසනය පිට හිඳුවන සේකැ යි දෙවියන් වහන්සේ දිවුරුමකින් ඔහුට දිවුළ බව ඔහු දැන ගත්තේ ය. </span></span><span class="verse v31" data-usfm="ACT.2.31"><span class="label">31</span><span class="content">ඔහු මෙය කල් මත්තෙන් දැක, ක්‍රිස්තුන් වහන්සේගේ පුනරුජ්ජීවනය ගැන කතා කරමින්,</span></span> 
     </div> 
     <div class="q2"> <span class="verse v31" data-usfm="ACT.2.31"><span class="content">‘උන් වහන්සේ පාතාලයේ හැරදමනු නොලැබූ බවත්, උන් වහන්සේගේ සිරුර ජරාපත් නොවූ බවත්’ කී ය.</span></span> 
     </div> 
     <div class="p"> <span class="verse v31" data-usfm="ACT.2.31"><span class="content"> </span></span><span class="verse v32" data-usfm="ACT.2.32"><span class="label">32</span><span class="content">“දෙවියන් වහන්සේ මෙම ජේසුස් වහන්සේ මරණයෙන් උත්ථාන කොට වදාළ සේක. එයට අපි සියල්ලෝ සාක්ෂිකාරයෝ වෙමු. </span></span><span class="verse v33" data-usfm="ACT.2.33"><span class="label">33</span><span class="content">උන් වහන්සේ දෙවියන් වහන්සේගේ දකුණතින් උසස් කරනු ලැබ, පියාණන් වහන්සේ පොරොන්දු වූ ශුද්ධාත්මයාණන් ලබා, ඔබ අසන දකින මේ දේ ප්‍රදානය කළ සේක. </span></span><span class="verse v34 v35" data-usfm="ACT.2.34+ACT.2.35"><span class="label">34-35</span><span class="content"> එහෙත් දාවිත් ස්වර්ගයට නැඟුණේ නැත. මන්ද, ඔහු ම,</span></span> 
     </div> 
     <div class="q"> <span class="verse v34 v35" data-usfm="ACT.2.34+ACT.2.35"><span class="content">‘මා ඔබේ සතුරන් ඔබේ පා යට ලන තෙක් මාගේ දකුණු පස අසුන් ගන්න කියා සමිඳාණෝ මා සමිඳුන්ට වදාළ සේකැ’යි කියයි.</span></span> 
     </div> 
     <div class="p"> <span class="verse v34 v35" data-usfm="ACT.2.34+ACT.2.35"><span class="content"> </span></span><span class="verse v36" data-usfm="ACT.2.36"><span class="label">36</span><span class="content">“එබැවින් ඔබ කුරුසියෙහි ඇණ ගැසූ මේ ජේසුස් වහන්සේ, දෙවියන් වහන්සේ විසින් ස්වාමීන් බවටත්, ක්‍රිස්තුන් බවටත්, පත් කර වදාළ බව මුළු ඉශ්රායෙල් ජනතාව සහතික ලෙස දැන ගනිත් වා.”</span></span> 
     </div> 
     <div class="s1"> <span class="heading"><b>දේශනාවේ ප්‍රතිඵල</b></span> 
     </div> 
     <div class="p"> <span class="verse v36" data-usfm="ACT.2.36"><span class="content"> </span></span><span class="verse v37" data-usfm="ACT.2.37"><span class="label">37</span><span class="content">ඔව්හු ඒ අසා සන්තාපිත සිත් ඇති ව “සහෝදරවරුනි, අප කුමක් කළ යුතු දැ”යි පේදුරුගෙන් ද අනෙක් ප්‍රේරිතයන්ගෙන් ද විචාළහ. </span></span><span class="verse v38" data-usfm="ACT.2.38"><span class="label">38</span><span class="content">පේදුරු තුමා පිළිතුරු දෙමින්, “ඔබ සියලුදෙනා ම පසුතැවී සිත් හරවා ගෙන පව්කමාව ලබන පිණිස ජේසුස් ක්‍රිස්තුන් වහන්සේගේ නාමයෙන් බව්තීස්ම-ස්නාපනය ලබන්න. එවිට ඔබ ශුද්ධාත්ම දීමනාව ලබන්නහු ය. </span></span><span class="verse v39" data-usfm="ACT.2.39"><span class="label">39</span><span class="content">මන්ද, ඒ පොරොන්දුව ඔබටත්, ඔබගේ දරුවන්ටත්, දුර බැහැර වෙසෙන අන් අයටත්, සැබැවින් ම, අපගේ ස්වාමීන් වන දෙවියන් වහන්සේ විසින් කැඳවනු ලබන සියල්ලන්ටත් ය”යි කී ය. </span></span><span class="verse v40" data-usfm="ACT.2.40"><span class="label">40</span><span class="content">ඔහු තවත් බොහෝ වචනවලින් උදක් ම අයැදිමින්, “මේ කුහක පරම්පරාවෙන් ගැළවෙන්නැ”යි ඔවුන්ට අනුශාසනා කෙළේ ය. </span></span><span class="verse v41" data-usfm="ACT.2.41"><span class="label">41</span><span class="content">එවිට ඔහුගේ වචනය පිළිගත් අය බව්තීස්ම-ස්නාපනය කරනු ලැබූ හ. ඒ දවසේ දී තුන්දාහක් පමණ පුද්ගලයෝ ඔවුන්ගේ සංබ්‍යාවට එකතු කරන ලදහ.</span></span> 
     </div> 
     <div class="s1"> <span class="heading"><b>ක්‍රිස්තියානි සභාවේ ලක්ෂණ</b></span> 
     </div> 
     <div class="p"> <span class="verse v41" data-usfm="ACT.2.41"><span class="content"> </span></span><span class="verse v42" data-usfm="ACT.2.42"><span class="label">42</span><span class="content">ඔව්හු ප්‍රේරිතවරුන්ගේ ඉගැන්වීමෙහි ද, සහභාගිකමෙහි ද රොටි කැඩීමෙහි ද යාච්ඤාවෙහි ද නිරත ව කල් ගත කළහ. </span></span><span class="verse v43" data-usfm="ACT.2.43"><span class="label">43</span><span class="content">සියලු දෙනා තුළ ගෞරවාන්විත භීතියක් ඇති විය. ප්‍රේරිතවරුන් අතින් බොහෝ අරුමපුදුම දේ හා ලකුණු සිදු විය. </span></span><span class="verse v44" data-usfm="ACT.2.44"><span class="label">44</span><span class="content"> ඇදහිලිවතුන් සියල්ලෝ එක් වී හැම දෙය ම පොදුවේ තබාගත්හ. </span></span><span class="verse v45" data-usfm="ACT.2.45"><span class="label">45</span><span class="content">ඔව්හු තමන්ගේ ඉඩකඩම් හා දේපළ විකුණා එකිනෙකාගේ වුවමනාවේ හැටියට සියලු දෙනා අතර බෙදාගත්හ. </span></span><span class="verse v46" data-usfm="ACT.2.46"><span class="label">46</span><span class="content">තවද, ඔව්හු දිනපතා නොකඩ ව ම, එක්සිත් ව දේව මාලිගාවේ රැස් වෙමින් ද ගෙයින් ගෙට යමින් රොටි කඩමින් ද තම තමන් අතර ප්‍රීතියෙනුත්, ත්‍යාගිවන්ත සිතිනුත් ආහාර බෙදාගනිමින් ද </span></span><span class="verse v47" data-usfm="ACT.2.47"><span class="label">47</span><span class="content">දෙවියන් වහන්සේට ප්‍රශංසා කරමින් හා සියල්ලන්ගේ ප්‍රසාදය ලබමින් ද කල් යැවූ හ. සමිඳාණන් වහන්සේ ගැළවීම ලබන්නන්ගේ ගණන දවසින් දවස වැඩිකර වදාළ සේක.</span></span> 
     </div> 
    </div> 
   </div> 
  </div>
 </body>
</html>