<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch6" data-usfm="ACT.6">  
     <div class="s1"> <span class="heading"><b>උපස්ථායකයන් සත්දෙනා පත් කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.6.1"><span class="label">1</span><span class="content">ඒ දවස්වල දී ශ්‍රාවකයන්ගේ ගණන වැඩි වන කල, හෙබ්‍රෙව් බස කතා කරන ජුදෙව්වන්ට විරුද්ධ ව, ග්‍රීක බස කතා කරන ජුදෙව්වරු පැමිණිල්ලක් ඉදිරිපත් කළහ: දිනපතා සහනාධාර දීමේ දී, තමන්ගේ වැන්දඹුවන් නොසලකා හරිනු ලබති යි ඔව්හු කී හ. </span></span><span class="verse v2" data-usfm="ACT.6.2"><span class="label">2</span><span class="content">එවිට දොළොස් දෙනා ගෝල සමූහය රැස් කරවා, “අප දෙව් දහම දේශනා කිරීම අතපසු කොට සහනාධාර කටයුතුවල යෙදී සිටීම කිසිසේත් සුදුසු නැත. </span></span><span class="verse v3" data-usfm="ACT.6.3"><span class="label">3</span><span class="content">එබැවින් සහෝදරයෙනි, මේ තනතුරට පත් කරන පිණිස, යහපත් යයි පිළිගත්, එසේ ම ශුද්ධාත්මයෙන් ද ප්‍රඥාවෙන් ද පූර්ණ සත්දෙනෙකු ඔබ අතරෙන් තෝරා ගන්න. </span></span><span class="verse v4" data-usfm="ACT.6.4"><span class="label">4</span><span class="content">ඉන්පසු අපි යාච්ඤාවෙහි ද ධර්ම දේශනාවෙහි ද නියුක්ත ව සිටිමු”යි කී හ. </span></span><span class="verse v5" data-usfm="ACT.6.5"><span class="label">5</span><span class="content">මේ යෝජනාව ගැන මුළු මහත් පිරිස සතුටු වූ හ. එවිට ඔව්හු, ඇදහිල්ලෙන් හා ශුද්ධාත්මයාණන්ගෙන් පූර්ණ මිනිසෙකු වන ස්තේපන් ද ඔහු සමඟ පිලිප් ද ප්‍රොකොරස් ද නිකනොර් ද තීමොන් ද පර්මෙනස් ද ජුදෙව් ආගමට හැරුණු අන්තියෝකියේ නිකොලොස් ද තෝරාගත්හ. </span></span><span class="verse v6" data-usfm="ACT.6.6"><span class="label">6</span><span class="content">ඔව්හු මේ අය ප්‍රේරිතයන් වෙත ඉදිරිපත් කළහ. ප්‍රේරිතයෝ යාච්ඤා කොට ඔවුන් මත අත් තැබූ හ.</span></span> 
     </div> 
     <div class="p"> <span class="verse v6" data-usfm="ACT.6.6"><span class="content"> </span></span><span class="verse v7" data-usfm="ACT.6.7"><span class="label">7</span><span class="content">තවද දෙවියන් වහන්සේගේ වචනය පැතිරී ගියේ ය. ජෙරුසලමේ ශ්‍රාවකයන්ගේ ගණන බොහෝ සේ වැඩි විය. පූජකයන්ගෙන් මහත් සමූහයක් ද ඇදහිල්ල පිළිගත්හ.</span></span> 
     </div> 
     <div class="s1"> <span class="heading"><b>ස්තේපන් අත්අඩංගුවට ගැනීම</b></span> 
     </div> 
     <div class="p"> <span class="verse v7" data-usfm="ACT.6.7"><span class="content"> </span></span><span class="verse v8" data-usfm="ACT.6.8"><span class="label">8</span><span class="content">ස්තේපන්, දේව වරප්‍රසාදයෙන් ද ආනුභාවයෙන් ද පූර්ණ ව මහත් ලකුණු හා අරුමපුදුම දේ ජනතාව අතර සිදු කෙළේ ය. </span></span><span class="verse v9" data-usfm="ACT.6.9"><span class="label">9</span><span class="content">එහෙත්, ‘ස්වාධීන’ යයි නම් ලත් ධර්මශාලාවට අයත් සිරේනීයයන් සහ අලෙක්සන්ද්‍රියයන්ගෙන් ඇතැමෙක් ද සිලීසියාවේ සහ ආසියාවේ සමහරු ද නැඟිට ස්තේපන් සමඟ විවාද කළහ. </span></span><span class="verse v10" data-usfm="ACT.6.10"><span class="label">10</span><span class="content">ඔහුගේ කතාවෙහි ගැබ් වූ ප්‍රඥාව හා ශුද්ධාත්ම බලය අභිබවා නැඟී සිටීමට ඔවුන්ට නොහැකි විය. </span></span><span class="verse v11" data-usfm="ACT.6.11"><span class="label">11</span><span class="content">එවිට, “මේ මිනිසා මෝසෙස්ටත් දෙවියන් වහන්සේටත් අපහාස කරනවා අපි ඇසීමු”යි කියන්නට ඔව්හු මිනිසුන් පෙළඹුවහු ය. </span></span><span class="verse v12" data-usfm="ACT.6.12"><span class="label">12</span><span class="content">තවද ඔව්හු ජනතාව ද ප්‍රජා මූලිකයන් ද විනයධරයන් ද උසිගන්වා, ඔහු අත්අඩංගුවට ගෙන මන්ත්‍රණ සභාව ඉදිරියට ගෙන ගියහ. </span></span><span class="verse v13" data-usfm="ACT.6.13"><span class="label">13</span><span class="content">එහි දී ඔව්හු බොරු සාක්ෂිකාරයන් ඉදිරිපත් කර, “මේ මිනිසා ශුද්ධස්ථානයටත් ව්‍යවස්ථාවටත් විරුද්ධ ව නොනවත්වා ම කතා කරයි. </span></span><span class="verse v14" data-usfm="ACT.6.14"><span class="label">14</span><span class="content">නාසරෙත්හි ජේසුස් වහන්සේ මේ ස්ථානය වනසා දමා, මෝසෙස්ගෙන් අපට උරුම වූ වත්පිළිවෙත් වෙනස් කරන්නේ යයි ඔහු කියනවා ඇසීමු”යි කී හ. </span></span><span class="verse v15" data-usfm="ACT.6.15"><span class="label">15</span><span class="content">මන්ත්‍රණ සභාවේ හිඳගෙන හුන් හැම දෙනා ම ඔහු දෙස බැලූ හ. ඔහුගේ මුහුණ දේව දුතයෙකුගේ මුහුණ මෙන් ඔවුන්ට දර්ශනය විය.</span></span> 
     </div> 
    </div> 
   </div> 
  </div>
 </body>
</html>