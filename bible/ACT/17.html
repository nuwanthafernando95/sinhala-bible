<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch17" data-usfm="ACT.17">  
     <div class="s1"> <span class="heading"><b>තෙසලෝනිකයේ කලබලය</b></span> 
     </div> 
     <div class="p"> <span class="content"> </span><span class="verse v1" data-usfm="ACT.17.1"><span class="label">1</span><span class="content">ඔවුහු අම්පිපොලිසිය සහ අපොලෝනිය මැදින් ගොස් තෙසලෝනිකයට ආහ. එහි ජුදෙව්වරුන්ගේ ධර්මශාලාවක් තිබුණි. </span></span><span class="verse v2" data-usfm="ACT.17.2"><span class="label">2</span><span class="content">පාවුලු සිය සිරිත ලෙස ඔවුන් වෙතට ගොස්, සබත් දින තුනක් ඔවුන් සමඟ වාද කරමින්, </span></span><span class="verse v3" data-usfm="ACT.17.3"><span class="label">3</span><span class="content">ක්‍රිස්තුන් වහන්සේ දුක් විඳින්නටත්, මළවුන්ගෙන් උත්ථාන වන්නටත් යුතු ව තිබුණු බව ශුද්ධ ලියවිල්ලෙන් පාඨ ගෙනහැරපාමින් පැහැදිලි කර දුන්නේ ය. “තවද මා ඔබට ප්‍රකාශ කරන මේ ජේසුස් වහන්සේ වනාහි ක්‍රිස්තුන් වහන්සේ ම ය”යි පාවුලු ඔවුනට පහදා දුන්නේ ය. </span></span><span class="verse v4" data-usfm="ACT.17.4"><span class="label">4</span><span class="content">ඔවුන්ගෙන් සමහරෙක් ද භක්තිවන්ත ග්‍රීකවරුන්ගෙන් මහත් සමූහයක් ද වැදගත් ස්ත්‍රීන්ගෙන් කීප දෙනෙක් ද ඒ අදහා ගෙන, පාවුලු සහ සීලස් සමඟ එක් වූ හ.</span></span> 
     </div> 
     <div class="p"> <span class="verse v4" data-usfm="ACT.17.4"><span class="content"> </span></span><span class="verse v5" data-usfm="ACT.17.5"><span class="label">5</span><span class="content">එහෙත් ජුදෙව්වරු ඊර්ෂ්‍යාවෙන් පිරී, රස්තියාදුකාරයන් අතරෙන් සමහර මැරවරයන් කැඳවාගෙන, සෙනඟ රැස් කර, නුවර කළඹා, ජාසොන්ගේ නිවස ළඟට පැමිණ, පාවුලු සහ සීලස් ඉන් පිට කර ජනකාය මැදට ගෙන්වා ගන්නට තැත් කළහ. </span></span><span class="verse v6" data-usfm="ACT.17.6"><span class="label">6</span><span class="content">එහෙත් ඒ දෙදෙනා සොයා ගත නොහැකි වූ බැවින්, ඒ වෙනුවට ජාසොන් සහ සමහර සහෝදරයන් ද, නුවර මුළාදෑනීන් ළඟට ඇද ගෙන ගොස්, “ලෝකය පෙරලූ මේ අය මෙහි ද පැමිණ සිටිති; ජාසොන් ඔවුන් පිළිගත්තේ ය. </span></span><span class="verse v7" data-usfm="ACT.17.7"><span class="label">7</span><span class="content">මොවුහු සියල්ලෝ ජේසුස් නම් වෙන රජෙක් ඇතැ යි කියා, සීසර් අධිරාජයාගේ නියෝගවලට විරුද්ධ ව ක්‍රියා කරති”යි මොරගසා කී හ. </span></span><span class="verse v8" data-usfm="ACT.17.8"><span class="label">8</span><span class="content">මේ ඇසූ සමූහයා ද නුවර මුළාදෑනිහු ද කැළඹුණාහ. </span></span><span class="verse v9" data-usfm="ACT.17.9"><span class="label">9</span><span class="content">ඔව්හු ජාසොන් ද අනෙක් අය ද ඇප පිට නිදහස් කළහ.</span></span> 
     </div> 
     <div class="s1"> <span class="heading"><b>බෙරියාවට පැමිණීම</b></span> 
     </div> 
     <div class="p"> <span class="verse v9" data-usfm="ACT.17.9"><span class="content"> </span></span><span class="verse v10" data-usfm="ACT.17.10"><span class="label">10</span><span class="content">රෑ වූ විගස සහෝදරයෝ පාවුලු ද සීලස් ද බෙරියාවට යැවූ හ. ඔව්හු එහි පැමිණ ජුදෙව්වරුන්ගේ ධර්මශාලාවට ඇතුළු වූ හ. </span></span><span class="verse v11" data-usfm="ACT.17.11"><span class="label">11</span><span class="content">එහි සිටි අය තෙසලෝනිකයෙහි අයට වඩා උදාර ගතිගුණ ඇත්තෝ වූ හ. ඔව්හු කරුණු හරි හැටි දැන ගන්නා පිණිස, දවස්පතා ශුද්ධ ලියවිල්ල පිරික්සමින් මුළු සිතින් ධර්මය පිළිගත්හ. </span></span><span class="verse v12" data-usfm="ACT.17.12"><span class="label">12</span><span class="content">එහෙයින් ඔවුන්ගෙන් බොහෝ දෙනෙක් ද ග්‍රීක් කුල කාන්තාවන්ගෙන් සහ පුරුෂයන්ගෙන් කීප දෙනෙක් ද අදහා ගත්හ. </span></span><span class="verse v13" data-usfm="ACT.17.13"><span class="label">13</span><span class="content">එහෙත් පාවුලු බෙරියාවෙහිදීත් දෙවියන් වහන්සේගේ වචනය ප්‍රකාශ කළ බව ඇසූ තෙසලෝනිකයේ ජුදෙව්වරු එතැනට පැමිණ, සමූහයා අවුස්සා කැළඹීමක් ඇති කළෝ ය. </span></span><span class="verse v14" data-usfm="ACT.17.14"><span class="label">14</span><span class="content">එවිට සහෝදරයෝ එවේලේ ම පාවුලු මුහුදු වෙරළට පිටත් කර යැවූ හ. සීලස් ද තිමෝතියස් ද එහි ම නැවතී සිටියහ. </span></span><span class="verse v15" data-usfm="ACT.17.15"><span class="label">15</span><span class="content">පාවුලු ඇරලීමට ගිය අය ඇතන්ස් නගරය දක්වා ඔහු පිරිවරා ගියහ. හැකි පමණ ඉක්මනින් තමා වෙතට එන මෙන්, සීලස්ට ද තිමෝතියස්ට ද පාවුලුගෙන් නියමයක් රැගෙන ඔව්හු ආපසු ගියහ.</span></span> 
     </div> 
     <div class="s1"> <span class="heading"><b>ඇතන්ස්හි දේශනාව</b></span> 
     </div> 
     <div class="p"> <span class="verse v15" data-usfm="ACT.17.15"><span class="content"> </span></span><span class="verse v16" data-usfm="ACT.17.16"><span class="label">16</span><span class="content">පාවුලු ඇතන්ස්හි ඔවුන්ගේ පැමිණීම බලා සිටිය දී, ඒ නුවර දේව රූපවලින් පිරී තිබෙන බව දැක ඔහුගේ සිත කැළඹී ගියේ ය. </span></span><span class="verse v17" data-usfm="ACT.17.17"><span class="label">17</span><span class="content">එබැවින් ඔහු ධර්මශාලාවේ දී ජුදෙව්වරුන් හා භක්තිවන්තයන් සමඟ ද, වෙළෙඳාම් පොළේ දී දිනපතා හමු වූවන් සමඟ ද වාද කෙළේ ය. </span></span><span class="verse v18" data-usfm="ACT.17.18"><span class="label">18</span><span class="content">එපීකුරිය සහ ස්තෝයික දාර්ශනිකයන්ගෙන් සමහරෙක් ද ඔහුට මුණ ගැසුණාහ. ඇතැමෙක්, “මේ වාචාලයා කුමක් කියන්නට හදනවා දැ”යි කී හ. “ඔහු අන්‍ය දෙවිදේවතාවන් ප්‍රචාරය කරන්නෙකු මෙන් පෙනේ ය”යි සමහරු කී හ. මෙසේ කීවේ ඔහු ජේසුස් වහන්සේ හා උන් වහන්සේගේ පුනරුජ්ජීවනය ප්‍රකාශ කළ බැවිනි.</span></span> 
     </div> 
     <div class="p"> <span class="verse v18" data-usfm="ACT.17.18"><span class="content"> </span></span><span class="verse v19" data-usfm="ACT.17.19"><span class="label">19</span><span class="content">එබැවින් ඔව්හු අරියෝපගයේ රැස්වීමට ඔහු ගෙන ගොස්, “ඔබ උගන්වන මේ අලුත් ධර්මය අපටත් දැනගන්නට පුළුවන් ද? </span></span><span class="verse v20" data-usfm="ACT.17.20"><span class="label">20</span><span class="content">මන්ද, සමහර අපූරු කාරණ ඔබ අපේ කන්වල හෙළන්නෙහි ය. එහෙයින් මේ කාරණාවල අර්ථය කිමෙක් දැ යි දැනගන්ට කැමැත්තෙමු”යි කී හ. </span></span><span class="verse v21" data-usfm="ACT.17.21"><span class="label">21</span><span class="content">සියලු ඇතන්ස් වැසියෝ ද එහි පදිංචි ව සිටි විදේශීහු ද අලුත් මතිමතාන්තර ගැන කතාබහ කරමින් හෝ ඒවාට සවන් දීමෙන් හෝ මිස වෙන අයුරකින් කාලය ගත නොකළහ.</span></span> 
     </div> 
     <div class="p"> <span class="verse v21" data-usfm="ACT.17.21"><span class="content"> </span></span><span class="verse v22" data-usfm="ACT.17.22"><span class="label">22</span><span class="content">එවිට පාවුලු, අරියෝපග ශාලාව මැද සිට මෙසේ දෙසී ය: “ඇතන්ස් වැසියෙනි, ඔබ හැම අතින් ම ආගම ධර්මයට ලැදිකම් ඇති අය බව මට පෙනේ. </span></span><span class="verse v23" data-usfm="ACT.17.23"><span class="label">23</span><span class="content">ඔබ නමස්කාර කරන වස්තු නරඹමින් මා යන අතර, ‘නාඳුනන දෙවියන්ට ය’ යන ලේඛනයක් ඇති පූජාසනයක් ද දිටිමි. ඔබ නොදැන නමස්කාර කරන ඒ දෙවියන් මම ඔබට ප්‍රකාශ කරමි. </span></span><span class="verse v24" data-usfm="ACT.17.24"><span class="label">24</span><span class="content">ලෝකය ද එහි සියල්ල ද මවා වදාළ දෙවියන් වහන්සේ ස්වර්ගයටත් පොළොවටත් ස්වාමීන් ව සිටින බැවින්, උන් වහන්සේ මිනිස් අතින් සාදන ලද මාලිගාවල නොවසන සේක. </span></span><span class="verse v25" data-usfm="ACT.17.25"><span class="label">25</span><span class="content">උදව්උපකාරයෙන් යැපෙන අයෙකු සේ උන් වහන්සේ මිනිස් අත්වලින් උපස්ථාන නොලබන සේක. මන්ද, සියල්ලන්ට ජීවිතය ද හුස්ම ද අන් සියලු දේ ද දෙන්නේ උන් වහන්සේ ය. </span></span><span class="verse v26" data-usfm="ACT.17.26"><span class="label">26</span><span class="content">උන් වහන්සේ එක් මිනිසෙකුගෙන් සකල මිනිස් සංහතිය මවා වදාළ සේක. මිහි පිට වාසය කරන පිණිස නියමිත කාලයන් ද වාසස්ථානවල සීමා ද නියම කළ සේක. </span></span><span class="verse v27" data-usfm="ACT.17.27"><span class="label">27</span><span class="content">මෙසේ කෙළේ දෙවියන් වහන්සේ ගැන හැඟීමකින් ද, හමුවන බලාපොරොත්තුවෙන් යුතුව ද උන් වහන්සේ සොයන පිණිස ය. උන් වහන්සේ අප එකිනෙකාට නුදුරු ව සිටින සේක.</span></span> 
     </div> 
     <div class="p"> <span class="verse v27" data-usfm="ACT.17.27"><span class="content"> </span></span><span class="verse v28" data-usfm="ACT.17.28"><span class="label">28</span><span class="content">“මන්ද, කියා තිබෙන පරිදි, ‘අපි උන් වහන්සේ තුළ ජීවත් වෙමු, හැසිරෙමු, පවතිමු.’</span></span> 
     </div> 
     <div class="q2"> <span class="verse v28" data-usfm="ACT.17.28"><span class="content">තවද, ඔබගේ කිවිවරයන්ගෙන් සමහරෙකු පවා කියා තිබෙන පරිදි, ‘අපි උන් වහන්සේගේ දරුවෝ වෙමු.’</span></span> 
     </div> 
     <div class="m"> <span class="verse v28" data-usfm="ACT.17.28"><span class="content"> </span></span><span class="verse v29" data-usfm="ACT.17.29"><span class="label">29</span><span class="content">අප දෙවියන් වහන්සේගේ දරුවන් වන බැවින් දේවත්වය වනාහි මිනිස් කලාශිල්පයෙන් හා දක්ෂකමින් හා කැටයම් කළ රනට වත් රිදීයට වත් ගලට වත් සමාන යයි නොසිතිය යුතු ය. </span></span><span class="verse v30" data-usfm="ACT.17.30"><span class="label">30</span><span class="content">ඉතින් මේ නොදැනුම් කමේ කාලයන් දෙවියන් වහන්සේ නොතකා හැරිය නමුත් දැන් සියලු මනුෂ්‍යයන්ට සියලු තැන්හි පසුතැවී සිත් හරවා ගන්නට දැන් අණ කරන සේක. </span></span><span class="verse v31" data-usfm="ACT.17.31"><span class="label">31</span><span class="content">මන්ද, තමන් වහන්සේ විසින් පත් කරන ලද මනුෂ්‍යයෙකු ලවා ලෝකයා ධර්මිෂ්ඨකමින් විනිශ්චය කිරීමට එක් දවසක් නියම කර තිබේ. උන් වහන්සේ ඒ මනුෂ්‍යයා මළවුන්ගෙන් උත්ථාන කිරීමෙන් සියල්ලන්ට ඒ ගැන සහතිකයක් දී තිබේ.”</span></span> 
     </div> 
     <div class="p"> <span class="verse v31" data-usfm="ACT.17.31"><span class="content"> </span></span><span class="verse v32" data-usfm="ACT.17.32"><span class="label">32</span><span class="content">මළවුන්ගෙන් උත්ථාන වීම ගැන ඔවුන්ට ඇසුණ කල, සමහරු සරදම් කළහ. සමහරු, “මේ ගැන ඔබ කියන දේ අපි නැවත වරක් අසන්නෙමු”යි කී හ. </span></span><span class="verse v33" data-usfm="ACT.17.33"><span class="label">33</span><span class="content">එවිට පාවුලු ඔවුන් කෙරෙන් අහක් ව ගියේ ය. </span></span><span class="verse v34" data-usfm="ACT.17.34"><span class="label">34</span><span class="content">එහෙත් සමහර අය ඔහුට එකතු වී අදහා ගත්හ. ඔවුන් අතරෙහි අරියෝපගීය දියෝනිසියස් ද දමරිස් නම් ස්ත්‍රියක් ද තවත් අය ද වූ හ.</span></span> 
     </div> 
    </div> 
   </div> 
  </div>
 </body>
</html>