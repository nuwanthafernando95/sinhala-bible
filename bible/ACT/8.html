<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch8" data-usfm="ACT.8">  
     <div class="s1"> <span class="heading"><b>සාවුල් සභාවට පීඩා කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.8.1"><span class="label">1</span><span class="content">ඔහු මරාදැමීම ගැන සාවුල් ද සතුට ප්‍රකාශ කෙළේ ය.</span></span> 
     </div> 
     <div class="p"> <span class="verse v1" data-usfm="ACT.8.1"><span class="content">ඒ දවසේ දී ජෙරුසලමෙහි වූ සභාවට විරුද්ධ ව දරුණු පීඩාවක් හට ගත්තේ ය. එවිට ප්‍රේරිතයන් හැර, සෙසු සියල්ලෝ ජුදයේ සහ සමාරියේ පළාත්වල විසුරුවනු ලැබූ හ. </span></span><span class="verse v2" data-usfm="ACT.8.2"><span class="label">2</span><span class="content">සැදැහැවත් අය ස්තේපන් භූමදාන කොට, ඔහු ගැන බොහෝ සෙයින් වැලපුණහ. </span></span><span class="verse v3" data-usfm="ACT.8.3"><span class="label">3</span><span class="content">එහෙත් සාවුල් ගෙදරින් ගෙදරට ගොස්, පුරුෂයන් ද ස්ත්‍රීන් ද අල්ලා හිරභාරයට ගනිමින්, සභාව වනසන්නට දිරි දැරී ය.</span></span> 
     </div> 
     <div class="s1"> <span class="heading"><b>සමාරියේ දහම් දෙසීම</b></span> 
     </div> 
     <div class="p"> <span class="verse v3" data-usfm="ACT.8.3"><span class="content"> </span></span><span class="verse v4" data-usfm="ACT.8.4"><span class="label">4</span><span class="content">විසුරුවනු ලැබූ අය දේශයෙහි සැරිසරමින් දේව වචනය දේශනා කළහ. </span></span><span class="verse v5" data-usfm="ACT.8.5"><span class="label">5</span><span class="content">පිලිප් සමාරියේ නුවරකට ගොස් එහි ක්‍රිස්තුන් වහන්සේ ගැන දේශනා කෙළේ ය. </span></span><span class="verse v6" data-usfm="ACT.8.6"><span class="label">6</span><span class="content">පිලිප් කී දේ ඇසූ, ඔහු කළ අරුමපුදුම දේ දුටු, ජන සමූහයෝ ඔහුට එක සිතින් සවන් දුන්හ. </span></span><span class="verse v7" data-usfm="ACT.8.7"><span class="label">7</span><span class="content">අශුද්ධාත්මයන් වැහී සිටි බොහෝ දෙනෙකුගෙන් ඒ ආත්මයෝ මහ හඬින් මොරගසමින් දුරු වී ගියහ. බොහෝ අංශභාග රෝගීහු ද කොරු ද සුව කරනු ලැබූ හ. </span></span><span class="verse v8" data-usfm="ACT.8.8"><span class="label">8</span><span class="content">ඒ නුවර මහත් ප්‍රීතියක් ඇති විය.</span></span> 
     </div> 
     <div class="p"> <span class="verse v8" data-usfm="ACT.8.8"><span class="content"> </span></span><span class="verse v9" data-usfm="ACT.8.9"><span class="label">9</span><span class="content">එකල ඒ නුවර ඊට කලින් අනවින කරමින් සිටි, තමා මහා උත්තමයෙකැ යි පුරසාරම් දෙඩූ, සමාරීය ජනතාව මවිත කළ, සීමොන් නම් එක්තරා මිනිසෙක් සිටියේ ය. </span></span><span class="verse v10" data-usfm="ACT.8.10"><span class="label">10</span><span class="content">පරාක්‍රමයාණෝ යයි නම් ලත් දෙවියන්ගේ බලය මොහු යයි කියමින්, ලොකු කුඩා හැම දෙනා ම ඔහුට සාවධාන ව සවන් දුන්හ. </span></span><span class="verse v11" data-usfm="ACT.8.11"><span class="label">11</span><span class="content">ඔවුන් ඔහුට එසේ සවන් දුන්නේ ඔහුගේ අනවිනවලින් කාලයක් තිස්සේ ඔහු ඔවුන් මවිත කළ නිසා ය. </span></span><span class="verse v12" data-usfm="ACT.8.12"><span class="label">12</span><span class="content">එහෙත් පිලිප් දෙවියන් වහන්සේගේ රාජ්‍යය ද ජේසුස් ක්‍රිස්තුන් වහන්සේගේ නාමය ද ගැන සුබ අස්න දේශනා කළ විට, ඔව්හු ඔහු විශ්වාස කළහ. ස්ත්‍රීහු ද පුරුෂයෝ ද බව්තීස්ම-ස්නාපනය කරනු ලැබූ හ. </span></span><span class="verse v13" data-usfm="ACT.8.13"><span class="label">13</span><span class="content">එපමණක් නොව සීමොන් ද විශ්වාස කොට, බව්තීස්ම-ස්නාපනය කරනු ලැබ, පිලිප් සමඟ නිරතුරු සිටිමින්, ඔහු කළ අරුමපුදුම දේ ද ප්‍රබල ක්‍රියා ද දැක මවිත විය.</span></span> 
     </div> 
     <div class="p"> <span class="verse v13" data-usfm="ACT.8.13"><span class="content"> </span></span><span class="verse v14" data-usfm="ACT.8.14"><span class="label">14</span><span class="content">සමාරීයයන් දෙවියන් වහන්සේගේ වචනය පිළිගත් බව ජෙරුසලමේ සිටි ප්‍රේරිතවරයන්ට සැළ වූයෙන් ඔව්හු පේදුරු සහ ජොහන් ඔවුන් වෙතට යැවූ හ. </span></span><span class="verse v15" data-usfm="ACT.8.15"><span class="label">15</span><span class="content">ඔව්හු එහි ගොස් ඔවුන්ට ශුද්ධාත්මයාණන් ලැබෙන ලෙස යාච්ඤා කළහ. </span></span><span class="verse v16" data-usfm="ACT.8.16"><span class="label">16</span><span class="content">මන්ද, ඔවුන් ජේසුස් වහන්සේගේ නාමයට බව්තීස්ම-ස්නාපනය කරනු ලැබුවා මිස, ඒ වන තුරුත් ශුද්ධාත්මයාණන් ඔවුන්ගෙන් කිසිවෙකු කෙරෙහි පැමිණ තිබුණේ නැත. </span></span><span class="verse v17" data-usfm="ACT.8.17"><span class="label">17</span><span class="content">ප්‍රේරිතවරුන් ඔවුන් පිට අත් තැබූ කල, ඔවුන්ට ශුද්ධාත්මයාණන් ලැබිණි.</span></span> 
     </div> 
     <div class="p"> <span class="verse v17" data-usfm="ACT.8.17"><span class="content"> </span></span><span class="verse v18" data-usfm="ACT.8.18"><span class="label">18</span><span class="content">ප්‍රේරිතවරුන්ගේ අත් තැබීම කරණකොටගෙන ශුද්ධාත්මය ලැබෙන බව දුටු සීමොන් ඔවුන්ට මුදල් දෙමින්, </span></span><span class="verse v19" data-usfm="ACT.8.19"><span class="label">19</span><span class="content">“යමෙකු පිට මම අත් තබම් ද, ඔහුට ශුද්ධාත්මයාණන් ලැබෙන පිණිස මේ බලය මටත් දෙන්නැ”යි කී ය. </span></span><span class="verse v20" data-usfm="ACT.8.20"><span class="label">20</span><span class="content">එහෙත් පේදුරු ඔහුට කතා කොට, “දෙවියන් වහන්සේගේ දීමනාව මුදලට ගත හැකි යයි ඔබ සිතූ බැවින්, ඔබේ මුදලත්, ඔබත් නැතිභංග වේ වා. </span></span><span class="verse v21" data-usfm="ACT.8.21"><span class="label">21</span><span class="content">මේ කාරණයෙහි කොටසක් වත් පංගුකාරකමක් වත් ඔබට නැත. මන්ද, දෙවියන් වහන්සේ ඉදිරියෙහි ඔබේ සිත අවංක නැත. </span></span><span class="verse v22" data-usfm="ACT.8.22"><span class="label">22</span><span class="content">එහෙයින් ඔබේ සිතේ අදහස ගැන ඔබට කමා කරනු ලබන්නේ දැ යි බලනු පිණිස ඒ දුෂ්ටකම ගැන පසුතැවී සිත හරවා ගෙන, සමිඳාණන් වහන්සේට යාච්ඤා කරන්න. </span></span><span class="verse v23" data-usfm="ACT.8.23"><span class="label">23</span><span class="content">මන්ද, ඔබ තික්තකමේ ගැඹුරට කිමිදී පාප බැමිවලින් වෙළී සිටින බව මට පෙනේ ය”යි කී ය. </span></span><span class="verse v24" data-usfm="ACT.8.24"><span class="label">24</span><span class="content">සීමොන් පිළිතුරු දෙමින්, “ඔබ කී දෙයින් කිසිවක් මට සිදුනොවන පිණිස, මා උදෙසා සමිඳාණන් වහන්සේට යාච්ඤා කරන්නැ”යි කී ය.</span></span> 
     </div> 
     <div class="p"> <span class="verse v24" data-usfm="ACT.8.24"><span class="content"> </span></span><span class="verse v25" data-usfm="ACT.8.25"><span class="label">25</span><span class="content">ඔවුන් සාක්ෂි දරා සමිඳාණන් වහන්සේගේ පණිවුඩය දේශනා කළ ඉක්බිති ජෙරුසලමට පෙරළා එන අතර සමාරීයයන්ගේ බොහෝ ගම්වල දේව වචනය දේශනා කළෝ ය.</span></span> 
     </div> 
     <div class="s1"> <span class="heading"><b>පිලිප් සහ එතියෝපීය නපුංසකයා</b></span> 
     </div> 
     <div class="p"> <span class="verse v25" data-usfm="ACT.8.25"><span class="content"> </span></span><span class="verse v26" data-usfm="ACT.8.26"><span class="label">26</span><span class="content">එකල සමිඳාණන් වහන්සේගේ දුතයෙක් පිලිප්ට කතා කොට, “නැඟිට දකුණු දෙස ජෙරුසලමේ සිට ගාසාවට බසින පාරට යන්නැ”යි කී ය. එය කාන්තාර පාරකි. </span></span><span class="verse v27" data-usfm="ACT.8.27"><span class="label">27</span><span class="content">ඔහු එහි ගියේ ය. එවිට එතියෝපීය රටවැසියන්ගේ කන්දකී නම් බිසව යටතේ බොහෝ බලය ඇත්තා වූ ද ඇගේ මුළු වස්තුවේ අධිකාරී වූ ද එතියෝපීය නපුංසකයෙක් වන්දනාව පිණිස ජෙරුසලමට ගොස් </span></span><span class="verse v28" data-usfm="ACT.8.28"><span class="label">28</span><span class="content">ආපසු යන විට, තමාගේ රථයෙහි හිඳ, දිවැසිවර යෙසායාගේ පොත කියවමින් සිටියේ ය. </span></span><span class="verse v29" data-usfm="ACT.8.29"><span class="label">29</span><span class="content">එවිට ආත්මයාණන් වහන්සේ පිලිප්ට කතා කොට, “ඔබ ඉදිරියට ගොස් රථයට ළං ව ගමන් කර එක්වන්නැ”යි වදාළ සේක. </span></span><span class="verse v30" data-usfm="ACT.8.30"><span class="label">30</span><span class="content">පිලිප් ඔහු ළඟට දිවගොස් ඔහු යෙසායා දිවැසිවරයාගේ පොත කියවනු අසා, “ඔබ කියවන දේ ඔබට තේරෙන්නේ දැ”යි ඇසී ය. </span></span><span class="verse v31" data-usfm="ACT.8.31"><span class="label">31</span><span class="content">“යමෙකු මඟ පෙන්නුවොත් මිස මට තේරුම්ගත හැක්කේ කෙසේ දැ”යි ඔහු පිළිතුරු දී, රථයට නැඟී තමා සමඟ හිඳගන්නට පිලිප්ගෙන් උදක් ම ඉල්ලී ය. </span></span><span class="verse v32" data-usfm="ACT.8.32"><span class="label">32</span><span class="content"> ඔහු කියවමින් සිටි ශුද්ධ ලියවිලි පාඨය මෙසේ ය:</span></span> 
     </div> 
     <div class="q2"> <span class="verse v32" data-usfm="ACT.8.32"><span class="content">“මරණයට ගෙනයනු ලබන බැටළුවෙකු මෙන් ද උගේ ලොම් කපන්නා ඉදිරිපිට ගොළු ව සිටින බැටළු පැටවෙකු මෙන් ද උන් වහන්සේ තමන් මුඛය නාරින සේක.</span></span> 
     </div> 
     <div class="q"> <span class="verse v32" data-usfm="ACT.8.32"><span class="content"> </span></span><span class="verse v33" data-usfm="ACT.8.33"><span class="label">33</span><span class="content">උන් වහන්සේ නින්දා ලැබූ හ;</span></span> 
     </div> 
     <div class="q2"> <span class="verse v33" data-usfm="ACT.8.33"><span class="content">යුක්තිය නොලැබූ හ.</span></span> 
     </div> 
     <div class="q2"> <span class="verse v33" data-usfm="ACT.8.33"><span class="content">උන් වහන්සේගේ පෙළපත ගැන ප්‍රකාශ කරන්නේ කවරෙක් ද? මන්ද, උන් වහන්සේගේ ජීවිතය මිහි පිටින් පහකරදමන ලදී.”</span></span> 
     </div> 
     <div class="p"> <span class="verse v33" data-usfm="ACT.8.33"><span class="content"> </span></span><span class="verse v34" data-usfm="ACT.8.34"><span class="label">34</span><span class="content">නපුංසකයා පිලිප්ගෙන් විචාරමින්, “දිවැසිවරයා මෙය කියන්නේ කවරෙකු ගැන ද? තමා ම ගැන ද නැතහොත් අන් කෙනෙකු ගැන දැ යි මට කියන්නැ”යි කී ය. </span></span><span class="verse v35" data-usfm="ACT.8.35"><span class="label">35</span><span class="content">එවිට පිලිප් පිළිතුරු දෙමින්, එකී ශුද්ධ ලියවිලි පාඨයෙන් පටන්ගෙන ජේසුස් වහන්සේ ගැන ඔහුට දේශනා කෙළේ ය. </span></span><span class="verse v36" data-usfm="ACT.8.36"><span class="label">36</span><span class="content">ඔව්හු මාර්ගයේ යද්දී, ජලය ඇති තැනකට පැමුණුණාහ. නපුංසකයා “මෙන්න, ජලය ඇත; බව්තීස්ම-ස්නාපනය ලැබීමට ඇති බාධාව කුමක් දැ”යි කී ය. </span></span><span class="verse v37" data-usfm="ACT.8.37"><span class="label">37</span><span class="content">පිලිප් කතා කොට, ‘ඔබේ මුළු සිතින් අදහන්නෙහි නම් එසේ කළ හැකි ය’යි පැවසී ය. ඔහු උත්තර දෙමින්, “ජේසුස් ක්‍රිස්තුන් වහන්සේ දෙවියන් වහන්සේගේ පුත්‍රයාණන් බව මම අදහමි”යි කී ය. </span></span><span class="verse v38" data-usfm="ACT.8.38"><span class="label">38</span><span class="content">රථය නවත්වන්නට අණ කළ පසු පිලිප් ද නපුංසකයා ද දෙදෙනා ම වතුරට බැස්සෝ ය. පිලිප් ඔහු බව්තීස්ම-ස්නාපනය කෙළේ ය. </span></span><span class="verse v39" data-usfm="ACT.8.39"><span class="label">39</span><span class="content">ඔවුන් වතුරෙන් ගොඩ ආ කල සමිඳාණන් වහන්සේගේ ආත්මයාණෝ පිලිප් හැරගෙන ගිය සේක. නපුංසකයා තවත් ඔහු නුදුටුවේ ය. ඔහු ප්‍රීතියෙන් තමාගේ ගමන ගියේ ය. </span></span><span class="verse v40" data-usfm="ACT.8.40"><span class="label">40</span><span class="content">ඉන්පසු පිලිප් දක්නා ලද්දේ අසෝතස්හි දී ය. ඔහු කායිසාරියට පැමිණෙන තෙක් සියලු නුවරවල සැරිසරමින් සුබ අස්න ප්‍රකාශ කෙළේ ය.</span></span> 
     </div> 
    </div> 
   </div> 
  </div>
 </body>
</html>