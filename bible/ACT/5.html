<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch5" data-usfm="ACT.5">  
     <div class="s1"> <span class="heading"><b>අනනියස් සහ සපිරා</b></span> 
     </div> 
     <div class="p"> <span class="content"> </span><span class="verse v1" data-usfm="ACT.5.1"><span class="label">1</span><span class="content">අනනියස් නම් එක්තරා මිනිසෙක්, සපිරා නම් තම භාර්යාව සමඟ ඉඩමක් විකුණා, </span></span><span class="verse v2" data-usfm="ACT.5.2"><span class="label">2</span><span class="content">ඇය දැනුවත් ව මුදලෙන් කොටසක් තබාගෙන, ඉතිරි කොටස ගෙනැවිත් ප්‍රේරිතයන්ගේ පාමුල තැබී ය. </span></span><span class="verse v3" data-usfm="ACT.5.3"><span class="label">3</span><span class="content">එවිට පේදුරු කතා කොට, “අනනියස්, ශුද්ධාත්මයාණන් වහන්සේ රවටා, ඉඩමේ මුදලෙන් කොටසක් තබාගන්නට සාතන් ඔබේ සිත පෙළෙඹෙව්වේ කෙසේ ද? </span></span><span class="verse v4" data-usfm="ACT.5.4"><span class="label">4</span><span class="content">විකුණන්නට පෙර ඉඩම ඔබට ම අයිති ව තිබුණා නොවේ ද? විකුණූ පසු මුදලත් ඔබගේ ම නොවේ ද? එසේ නම්, මේ ක්‍රියාව කිරීමට ඔබේ සිත පෙළඹුණේ කෙසේ ද? ඔබ රැවටුවේ මිනිසුන් නොව, දෙවියන් වහන්සේ ය”යි කී ය. </span></span><span class="verse v5" data-usfm="ACT.5.5"><span class="label">5</span><span class="content">අනනියස් ඒ වචන අසා මැරී වැටුණේ ය. ඒ ඇසූ සියල්ලෝ අතිශයින් බියපත් වූ හ. </span></span><span class="verse v6" data-usfm="ACT.5.6"><span class="label">6</span><span class="content">තරුණයෝ අවුත් මළ මිනිය ඔතා, පිටතට ගෙන ගොස් වැළැලූ හ.</span></span> 
     </div> 
     <div class="p"> <span class="verse v6" data-usfm="ACT.5.6"><span class="content"> </span></span><span class="verse v7" data-usfm="ACT.5.7"><span class="label">7</span><span class="content">පැය තුනකට පමණ පසු, සිදු වූ දේ නොදැන ඔහුගේ බිරිඳ එතැනට පිවිසියා ය. </span></span><span class="verse v8" data-usfm="ACT.5.8"><span class="label">8</span><span class="content">පේදුරු ඇය අමතා, “මට කියන්න, ඔබ ඉඩම විකුණා ලැබූ මුදල මෙපමණ දැ”යි ඇසී ය. “එසේ ය, එපමණ ය”යි ඈ පිළිතුරු දුන්නා ය. </span></span><span class="verse v9" data-usfm="ACT.5.9"><span class="label">9</span><span class="content">එවිට පේදුරු ඇය අමතා, “ස්වාමීන්ගේ ආත්මයාණන් පරීක්ෂා කරන්නට ඔබ දෙපොල එකඟ වූයේ කෙසේ ද? අන්න, ඔබේ පුරුෂයා ගෙන ගොස් වැළැලූ අය දොර ළඟ සිටිති. ඔව්හු ඔබ ද එලෙස ම ගෙන යන්නෝ ය”යි කී ය. </span></span><span class="verse v10" data-usfm="ACT.5.10"><span class="label">10</span><span class="content">ඈ එකෙණෙහි ම පේදුරුගේ පාමුල මැරී වැටුණා ය. තරුණයෝ ඇතුළු වී, ඇය මැරී සිටිනු දැක, පිටතට ගෙන ගොස් පුරුෂයා ළඟ වැළැලූ හ. </span></span><span class="verse v11" data-usfm="ACT.5.11"><span class="label">11</span><span class="content">මුළු සභාව ද එය ඇසූ සියල්ලෝ ද අතිශයින් බියපත් වූ හ.</span></span> 
     </div> 
     <div class="s1"> <span class="heading"><b>අරුමපුදුම දේ</b></span> 
     </div> 
     <div class="p"> <span class="verse v11" data-usfm="ACT.5.11"><span class="content"> </span></span><span class="verse v12" data-usfm="ACT.5.12"><span class="label">12</span><span class="content">ප්‍රේරිතයන් විසින් ජනයා අතර කරන ලද ලකුණු ද අරුමපුදුම දේ ද බොහෝ විය. ඔව්හු සියලු දෙනා ම එක්සිත් ව සලමොන්ගේ සක්මන් මළුවෙහි රැස් වූ හ. </span></span><span class="verse v13" data-usfm="ACT.5.13"><span class="label">13</span><span class="content">සෙසු අයගෙන් කිසිවෙක් ඔවුන් හා එක් වන්නට තරම් ධෛර්යවත් නො වූ හ. එසේ වුව ද ජනයා ඔවුන් පැසසූ හ. </span></span><span class="verse v14" data-usfm="ACT.5.14"><span class="label">14</span><span class="content">සමිඳාණන් වහන්සේ අදහාගත් අයගේ සංබ්‍යාව තව තවත් වැඩි විය. ඒ මහා ජනකාය ස්ත්‍රී-පුරුෂ දෙපක්ෂයෙන් සමන්විත විය. </span></span><span class="verse v15" data-usfm="ACT.5.15"><span class="label">15</span><span class="content">එබැවින් පේදුරු මඟ යන විට, ඔහුගේ සෙවණැල්ල වත් රෝගීන් මත වැටෙන පිණිස, ඔව්හු ඔවුන් මහ මඟට ගෙනැවිත් යහන්වල ද පැදුරුවල ද තැබූ හ. </span></span><span class="verse v16" data-usfm="ACT.5.16"><span class="label">16</span><span class="content">ජෙරුසලම අවට නුවරවලින්, රෝගාතුරයන් ද දුෂ්ටාත්මයන්ගෙන් පීඩිත වූවන් ද රැගත් ජනකායක් රැස් වූ හ. ඒ සියල්ලෝ ම සුවය ලැබූ හ.</span></span> 
     </div> 
     <div class="s1"> <span class="heading"><b>ප්‍රේරිතයන්ට පීඩා කිරීම</b></span> 
     </div> 
     <div class="p"> <span class="verse v16" data-usfm="ACT.5.16"><span class="content"> </span></span><span class="verse v17" data-usfm="ACT.5.17"><span class="label">17</span><span class="content">එවිට උත්තම පූජකයා සහ ඔහු සමඟ එහි සිටි සද්දුසි පක්ෂයේ අය, ඊර්ෂ්‍යාවෙන් පිරී නැඟී සිට, </span></span><span class="verse v18" data-usfm="ACT.5.18"><span class="label">18</span><span class="content">ප්‍රේරිතයන් අල්ලා පොදු හිරගෙයි දැමූ හ. </span></span><span class="verse v19" data-usfm="ACT.5.19"><span class="label">19</span><span class="content">එහෙත් රාත්‍රියේ දී සමිඳාණන් වහන්සේගේ දුතයෙක් හිරගෙයි දොරවල් ඇර, ඔවුන් පිටතට ගෙන ගොස්, ඔවුන්ට කතා කොට, </span></span><span class="verse v20" data-usfm="ACT.5.20"><span class="label">20</span><span class="content">“යන්න, දේව මාලිගාවේ සිට මේ ජීවන මඟ පිළිබඳ සියලු දේ සෙනඟට ප්‍රකාශ කරන්නැ”යි කී ය. </span></span><span class="verse v21" data-usfm="ACT.5.21"><span class="label">21</span><span class="content">ඔව්හු ඒ අසා අලුයම දේව මාලිගාවට පිවිස ඉගැන්වූ හ.</span></span> 
     </div> 
     <div class="p"> <span class="verse v21" data-usfm="ACT.5.21"><span class="content">ඒ අතරතුර, උත්තම පූජකයා ද පිරිවර ද පැමිණ, මුළු ඉශ්රායෙල් උත්තර මණ්ඩලය ඇතුළු මන්ත්‍රණ සභාව රැස් කරවා, ප්‍රේරිතයන් ගෙනෙන පිණිස හිරගෙදරට නියෝගයක් යැවූ හ. </span></span><span class="verse v22" data-usfm="ACT.5.22"><span class="label">22</span><span class="content">එහෙත් මුර සේවකයෝ ගොස්, හිරගෙයි ඔවුන් සිටිනු නොදැක ආපසු පැමිණ මෙසේ සැළ කළහ: </span></span><span class="verse v23" data-usfm="ACT.5.23"><span class="label">23</span><span class="content">“සිරගෙය ඉතා සුරක්ෂිත ලෙස වසා තිබුණි. මුරකරුවන් දොරටු ළඟ සිටි බව ද දුටිමු; එහෙත් දොර ඇරිය කල ඇතුළේ කිසිවෙක් අපට හමු නො වූ හ.” </span></span><span class="verse v24" data-usfm="ACT.5.24"><span class="label">24</span><span class="content">දේව මාලිගාවේ සේනාධිපතියා ද නායක පූජකයෝ ද මේ පුවත අසා, කුමකින් කුමක් වේ දැ යි වික්ෂිප්ත වූ හ. </span></span><span class="verse v25" data-usfm="ACT.5.25"><span class="label">25</span><span class="content">එවිට මිනිසෙක් අවුත්, “අන්න ඔබ හිරගෙයි දැමූ අය දේව මාලිගාවේ සිට ජනයාට උගන්වති”යි සැළ කෙළේ ය. </span></span><span class="verse v26" data-usfm="ACT.5.26"><span class="label">26</span><span class="content">දේව මාලිගාවේ සේනාධිපතියා සිය මුර සේවකයන් සමඟ පිටත් ව ගොස් ප්‍රේරිතයන් රැගෙන ආවේ ය. එසේ ගෙනෙන විට, සෙනඟ ඔවුන්ට ගල් ගසති යි යන බියෙන් ප්‍රේරිතයන්ට කිසි හිරිහැරයක් නොකළහ.</span></span> 
     </div> 
     <div class="p"> <span class="verse v26" data-usfm="ACT.5.26"><span class="content"> </span></span><span class="verse v27" data-usfm="ACT.5.27"><span class="label">27</span><span class="content">ඔව්හු ඔවුන් ගෙනවුත් මන්ත්‍රණ සභාව ඉදිරියෙහි සිටෙව්වෝ ය. උත්තම පූජකයා ඔවුන් අමතා, </span></span><span class="verse v28" data-usfm="ACT.5.28"><span class="label">28</span><span class="content"> “මේ මිනිසාගේ නාමයෙන් නූගන්වන ලෙස අපි ඔබට අණ කෙළෙමු. එහෙත් ඔබ, ඔබගේ මේ ධර්මය ජෙරුසලම පුරා පතළ කර, මේ මිනිසාගේ මරණය ගැන අප වගකිව යුත්තන් කරන්නට අදහස් කරන්නහු දැ”යි ඇසූ හ. </span></span><span class="verse v29" data-usfm="ACT.5.29"><span class="label">29</span><span class="content">එවිට පේදුරු සහ ප්‍රේරිතයෝ පිළිතුරු දෙමින්, “අප මිනිසුන්ට නොව දෙවියන් වහන්සේට කීකරු විය යුතු ය. </span></span><span class="verse v30" data-usfm="ACT.5.30"><span class="label">30</span><span class="content">අප පියවරුන්ගේ දෙවියන් වහන්සේ, ඔබ විසින් ගසක එල්ලා මරණයට පත් කළ ජේසුස් වහන්සේ උත්ථාන කොට වදාළ සේක. </span></span><span class="verse v31" data-usfm="ACT.5.31"><span class="label">31</span><span class="content">එම තැනැන් වහන්සේ නායකයාණන් ද ගැළවුම් කාරයාණන් ද වන පිණිස දෙවියන් වහන්සේ සිය දකුණතින් දකුණතට උසස් කර වදාළ සේක. එසේ කෙළේ, ඉශ්රායෙල්ට පසුතැවී සිත් හරවා ගැනීමත් පව් කමාවත් දෙන පිණිස ය. </span></span><span class="verse v32" data-usfm="ACT.5.32"><span class="label">32</span><span class="content">මේ කරුණුවලට අපි සාක්ෂිකාරයෝ වෙමු. දෙවියන් වහන්සේට කීකරු වන අයට ප්‍රදානය කර ඇති ශුද්ධාත්මයාණන් වහන්සේ ද අප සමඟ, සාක්ෂිකාරයෙක් වන සේකැ”යි කී හ.</span></span> 
     </div> 
     <div class="p"> <span class="verse v32" data-usfm="ACT.5.32"><span class="content"> </span></span><span class="verse v33" data-usfm="ACT.5.33"><span class="label">33</span><span class="content">ඔව්හු ඒ අසා කෝපයෙන් දිළිහී, ඔවුන් මරන්නට අදහස් කළහ. </span></span><span class="verse v34" data-usfm="ACT.5.34"><span class="label">34</span><span class="content">එහෙත්, විනයධරයෙකු වූ, සියල්ලන්ගේ ප්‍රශංසාව ලැබූ ගමාලියෙල් නම් එක් පරිසිවරයෙක්, මන්ත්‍රණ සභාවෙහි නැඟිට, ප්‍රේරිතයන් ටික වේලාවකට පිටතට ගෙන යන්නට අණ කොට, මෙසේ කී ය: </span></span><span class="verse v35" data-usfm="ACT.5.35"><span class="label">35</span><span class="content">“ඉශ්රායෙල් ජනයිනි, ඔබ මේ මිනිසුන්ට කරන්නට යන දේ ගැන පරිස්සම්වන්න. </span></span><span class="verse v36" data-usfm="ACT.5.36"><span class="label">36</span><span class="content">ටික කලෙකට පෙර තියුදාස්, තමා වැදගත් කෙනෙකැ යි කියමින් ඉදිරිපත් විය. ඔහුට මිනිසුන් හාරසිය දෙනෙක් පමණ එකතු වූ හ. එහෙත්, ඔහු මරනු ලැබී ය. ඔහුගේ අනුගාමිකයෝ සියලු දෙනා විසිර ගොස් නැත්තට ම නැති වූ හ. </span></span><span class="verse v37" data-usfm="ACT.5.37"><span class="label">37</span><span class="content">ඔහුට පසු, සංගණනය කළ දවස්වල ගලීලයේ ජූදස් ඉදිරිපත් වී ජනයාගෙන් සමහර දෙනෙකු තමා වෙතට දිනාගත්තේ ය. ඔහු ද විනාශ විය. ඔහුගේ අනුගාමිකයෝ ද විසුරුවනු ලැබූ හ. </span></span><span class="verse v38" data-usfm="ACT.5.38"><span class="label">38</span><span class="content">ඉදින් මේ සිද්ධිය ගැන මා ඔබට කියන්නේ, මේ මිනිසුන්ගෙන් ඈත් වී සිටින්න කියාත්, තමන්ගේ පාඩුවේ ඉන්නට ඔවුන්ට ඉඩ හරින්න කියාත් ය. ඔවුන්ගේ මේ ව්‍යාපාරය හෝ ක්‍රියා මාර්ගය හෝ මිනිසාගෙන් වන දෙයක් නම්, එය කඩාකප්පල් වන්නේ ය. </span></span><span class="verse v39" data-usfm="ACT.5.39"><span class="label">39</span><span class="content">එහෙත් එය දෙවියන් වහන්සේගෙන් වන දෙයක් නම්, ඔවුන් පරාජය කරන්නට ඔබට නොහැකි ය. එපමණක් නොව, ඔබ අදහස් කරන දේ, දෙවියන් වහන්සේට විරුද්ධ ව සටන් කිරීමක් වීමට ද ඉඩ ඇත.” ඔව්හු මේ අවවාදය පිළිගත්හ.</span></span> 
     </div> 
     <div class="p"> <span class="verse v39" data-usfm="ACT.5.39"><span class="content"> </span></span><span class="verse v40" data-usfm="ACT.5.40"><span class="label">40</span><span class="content">ඉන්පසු ඔව්හු ප්‍රේරිතයන් තමන් වෙතට ගෙන්වා, කස පහර දී, ජේසුස් වහන්සේගේ නාමයෙන් කතා නොකරන්නට අණ කොට ඔවුන් නිදහස් කර යැවූ හ. </span></span><span class="verse v41" data-usfm="ACT.5.41"><span class="label">41</span><span class="content">එවිට ප්‍රේරිතයෝ ඒ නාමය උදෙසා නින්දා විඳීමේ භාග්‍යය ගැන ප්‍රීති වෙමින්, මන්ත්‍රණ සභාවෙන් ඉවත් ව ගියහ. </span></span><span class="verse v42" data-usfm="ACT.5.42"><span class="label">42</span><span class="content">තවද ඔව්හු, දිනපතා ම දේව මාලිගාවේ ද ගෙදරක් ගෙදරක් පාසා ද ඉගැන්වීමෙහිත් ජේසුස් ක්‍රිස්තුන් වහන්සේ පිළිබඳ සුබ අස්න දේශනා කිරීමෙහිත් නිරත වූ හ.</span></span> 
     </div> 
    </div> 
   </div> 
  </div>
 </body>
</html>