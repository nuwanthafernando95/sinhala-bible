<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch18" data-usfm="ACT.18">  
     <div class="s1"> <span class="heading"><b>කොරින්තියේ ධර්මදූත සේවය</b></span> 
     </div> 
     <div class="p"> <span class="content"> </span><span class="verse v1" data-usfm="ACT.18.1"><span class="label">1</span><span class="content">මින්පසු පාවුලු ඇතන්ස් නුවරින් පිටත්ව, කොරින්තියට පැමිණියේ ය. </span></span><span class="verse v2" data-usfm="ACT.18.2"><span class="label">2</span><span class="content">එහි දී ඔහුට මෑතක දී ඉතාලියට පැමිණි, පන්තස්හි උපන් අකිලා නම් එක්තරා ජුදෙව්වරයෙක් මුණගැසුණේ ය. ක්ලෞදියස් සියලු ජුදෙව්වරුන්ට රෝමයෙන් අහක් ව යන්නට අණ කර තිබුණු බැවින්, ඔහු ප්‍රිස්කිලා නම් සිය බිරිඳ සමඟ කොරින්තියට පැමිණ සිටියේ ය. පාවුලු ඔහු හමු වීමට ගියේ ය. </span></span><span class="verse v3" data-usfm="ACT.18.3"><span class="label">3</span><span class="content">දෙගොල්ල ම එක ම කර්මාන්තය කරන්නන් වූ බැවින්, පාවුලු ඔවුන් සමඟ නැවතී වැඩ කෙළේ ය. ඔවුන්ගේ කර්මාන්තය කූඩාරම් සෑදීම ය. </span></span><span class="verse v4" data-usfm="ACT.18.4"><span class="label">4</span><span class="content">පාවුලු සියලු සබත් දවස්වල ධර්මශාලාවෙහි දී වාද කර, ජුදෙව්වරුන් ද ග්‍රීක්වරුන් ද ඇදහිල්ලට පමුණුවාගන්නට උත්සාහ කෙළේ ය.</span></span> 
     </div> 
     <div class="p"> <span class="verse v4" data-usfm="ACT.18.4"><span class="content"> </span></span><span class="verse v5" data-usfm="ACT.18.5"><span class="label">5</span><span class="content">සීලස් ද තිමෝතියස් ද මසිදෝනියෙන් ආ කල ජේසුස් වහන්සේ ක්‍රිස්තුන් වහන්සේ ම යයි පාවුලු ජුදෙව්වරුන්ට සාක්ෂි දෙමින්, ධර්මය දේශනා කිරීමේ කාර්යයෙහි ම නිරත විය. </span></span><span class="verse v6" data-usfm="ACT.18.6"><span class="label">6</span><span class="content">එහෙත් ඔවුන් විරුද්ධ ව සිට, අපහාස කළ කල්හි, පාවුලු තමාගේ වස්ත්‍රවල ධූලි ගසාදමා, ඔවුන්ට කතා කොට, “ඔබගේ ලේ ඔබගේ ම හිස් පිට වැගිරේ වා; මම නිදොස් වෙමි. මෙතැන් පටන් විජාතීන් වෙතට යමි”යි කී ය. </span></span><span class="verse v7" data-usfm="ACT.18.7"><span class="label">7</span><span class="content">ඔහු එතැනින් නික්ම ගොස් දෙවියන් වහන්සේට නමස්කාර කළ තීතස් ජුස්තස් නම් මිනිසෙකුගේ ගෙදරට ගියේ ය. ඔහුගේ නිවස ධර්මශාලාවලට යාව තිබිණි. </span></span><span class="verse v8" data-usfm="ACT.18.8"><span class="label">8</span><span class="content">ධර්මශාලා මුළාදෑනියා වූ ක්‍රිස්පස් තමාගේ ගෙයි වැසි සියල්ලන් සමඟ සමිඳාණන් වහන්සේ අදහා ගත්තේ ය. කොරින්තිවරුන්ගෙන් බොහෝ දෙනෙක් ද පාවුලුගේ බස් අසා අදහා ගෙන බව්තීස්ම-ස්නාපනය ලැබූ හ.</span></span> 
     </div> 
     <div class="p"> <span class="verse v8" data-usfm="ACT.18.8"><span class="content"> </span></span><span class="verse v9" data-usfm="ACT.18.9"><span class="label">9</span><span class="content">සමිඳාණන් වහන්සේ රාත්‍රියේ දී දර්ශනයකින් පාවුලුට කතා කොට, “ඔබ බිය නොවී, නිශ්ශබ්ද ව නොසිට කතා කරන්න. </span></span><span class="verse v10" data-usfm="ACT.18.10"><span class="label">10</span><span class="content">මන්ද, මම ඔබ සමඟ සිටිමි; ඔබට අනතුරු කරන ලෙස කිසිවෙක් ඔබට විරුද්ධ ව නො එන්නේ ය. මට මේ නුවර බොහෝ සෙනඟ සිටිති”යි වදාළ සේක. </span></span><span class="verse v11" data-usfm="ACT.18.11"><span class="label">11</span><span class="content">ඔහු දෙවියන් වහන්සේගේ වචනය ඔවුන් අතර උගන්වමින් එක් අවුරුදු සමසක් එහි වාසය කෙළේ ය.</span></span> 
     </div> 
     <div class="p"> <span class="verse v11" data-usfm="ACT.18.11"><span class="content"> </span></span><span class="verse v12" data-usfm="ACT.18.12"><span class="label">12</span><span class="content">එහෙත් ගලියෝ අකයියාවේ අධිපතියා ව සිටිය දී ජුදෙව්වරු එක්සිත් ව පාවුලුට විරුද්ධ ව නැඟී සිට, ඔහු විනිශ්චයාසනය ඉදිරියට ගෙනැවිත්, </span></span><span class="verse v13" data-usfm="ACT.18.13"><span class="label">13</span><span class="content">“මොහු ව්‍යවස්ථාවලියට විරුද්ධ ව දෙවියන් වහන්සේට නමස්කාර කරන්නට මිනිසුන් පොළඹවන්නේ ය”යි පැමිණිලි කළහ. </span></span><span class="verse v14" data-usfm="ACT.18.14"><span class="label">14</span><span class="content">පාවුලු කතා කරන්නට සැරසෙන විට ගලියෝ ජුදෙව්වරුන් අමතමින්, “ජුදෙව්වරුනි, මේ කාරණය අපරාධයක් වත් නපුරු දුෂ්ට කමක් වත් වී නම්, මා ඔබේ පැමිණිල්ලට සවන් දීම යුතු ය. </span></span><span class="verse v15" data-usfm="ACT.18.15"><span class="label">15</span><span class="content">එහෙත් මේ වනාහි ඇතැම් වචන ගැන ද ඇතැම් නාම ගැන ද ඔබගේ ම ව්‍යවස්ථාවලිය ගැන ද වූ ප්‍රශ්න වන බැවින් ඒ ගැන ඔබ ම වගබලාගන්න; මේ දේවල් ගැන මම විනිශ්චයකාරයෙක් නොවන්නෙමි”යි කියා, </span></span><span class="verse v16" data-usfm="ACT.18.16"><span class="label">16</span><span class="content">ඔවුන් නඩු ආසනය වෙතින් එලවාදැමුවේ ය. </span></span><span class="verse v17" data-usfm="ACT.18.17"><span class="label">17</span><span class="content">එවිට ඒ සියල්ලෝ ධර්මශාලාවේ මුලාදෑනියා වූ සොස්තෙනේස් අල්ලා නඩු ආසනය ඉදිරියේ ඔහුට තැළූහ. එහෙත් ගලියෝ මේ ගැන සැලකුවේ නැත.</span></span> 
     </div> 
     <div class="s1"> <span class="heading"><b>අන්තියෝකියට හැරී ඒම</b></span> 
     </div> 
     <div class="p"> <span class="verse v17" data-usfm="ACT.18.17"><span class="content"> </span></span><span class="verse v18" data-usfm="ACT.18.18"><span class="label">18</span><span class="content"> </span><span class="content">පාවුලු එහි තවත් කලක් නැවතී සිටි පසු, සහෝදරයන්ගෙන් සමුගෙන, සිරියාවට යන්නට නැව් නැංගේ ය. ප්‍රිස්කිලා ද අකිලා ද ඔහු සමඟ ගියහ. පාවුලු බාරයක් වී සිටි බැවින් කෙන්ක්‍රෙයායේ දී හිස මුඩු කරගත්තේ ය. </span></span><span class="verse v19" data-usfm="ACT.18.19"><span class="label">19</span><span class="content">ඔවුන් එපීසයට පැමිණි විට, පාවුලු ඔවුන් එහි නැවැත් වී ය. එහෙත් ඔහු ධර්මශාලාවට ගොස් ජුදෙව්වරුන් සමඟ තර්ක කෙළේ ය. </span></span><span class="verse v20" data-usfm="ACT.18.20"><span class="label">20</span><span class="content">තවත් කාලයක් එහි නැවතී සිටින ලෙස ඔවුන් ඉල්ලූ නමුත්, ඔහු ඊට එකඟ නොවී, </span></span><span class="verse v21" data-usfm="ACT.18.21"><span class="label">21</span><span class="content">ඔවුන්ගෙන් සමුගනිමින්, “දෙවියන් වහන්සේ කැමැති සේක් නම් ඔබ වෙතට නැවත එන්නෙමි” කියා එපීසයෙන් නැව් නැංගේ ය. </span></span><span class="verse v22" data-usfm="ACT.18.22"><span class="label">22</span><span class="content">ඔහු කායිසාරියට ගොඩ බැස, ජෙරුසලමට ගොස්, සභාවට ආචාර කොට, අන්තියෝකියට ගියේ ය. </span></span><span class="verse v23" data-usfm="ACT.18.23"><span class="label">23</span><span class="content">ඔහු එහි කලක් ගත කළ පසු පිටත් ව ගලාතිය සහ පිරිගිය යන පළාත් මැදින් යමින් සියලු ශ්‍රාවකයන් ධෛර්යවත් කෙළේ ය.</span></span> 
     </div> 
     <div class="s1"> <span class="heading"><b>අපොල්ලොස් එපීසයේ සිටීම</b></span> 
     </div> 
     <div class="p"> <span class="verse v23" data-usfm="ACT.18.23"><span class="content"> </span></span><span class="verse v24" data-usfm="ACT.18.24"><span class="label">24</span><span class="content">අලෙක්සන්ද්‍රියාවෙහි උපන් අපොල්ලොස් නම් එක්තරා ජුදෙව්වරයෙක් එපීසයට ආවේ ය; ඔහු ව්‍යක්ත කථිකයෙකි; බහුශ්‍රැත ධර්ම දේශකයෙකි. </span></span><span class="verse v25" data-usfm="ACT.18.25"><span class="label">25</span><span class="content">මේ මිනිසා සමිඳාණන් වහන්සේගේ මාර්ගය ගැන ඉගෙනීම ලැබූවෙකි. ඔහු ජ්වලිත සිතින්, දෙවියන් වහන්සේ පිළිබඳ කරුණු හරි ලෙස උගන්වමින් දේශනා කෙළේ ය. එහෙත් ඔහු දැන ගෙන සිටියේ ජොහන්ගේ බව්තීස්ම-ස්නාපනය පමණකි. </span></span><span class="verse v26" data-usfm="ACT.18.26"><span class="label">26</span><span class="content">ඔහු ධර්මශාලාවෙහි දී නිර්භීත ව කතා කරන්නට පටන් ගත්තේ ය. ප්‍රිස්කිලා ද අකිලා ද ඔහුගේ බස් අසා, ඔහු තමන් ළඟට කැඳවාගෙන, දෙවියන් වහන්සේගේ මාර්ගය වඩා හරි ලෙස ඔහුට පහදා දුන්හ. </span></span><span class="verse v27" data-usfm="ACT.18.27"><span class="label">27</span><span class="content">තවද ඔහු ග්‍රීසියට යන්නට අදහස් කළ කල්හි, සහෝදරයෝ ඔහු ධෛර්යවත් කොට, ඔහු පිළිගන්නා ලෙස ශ්‍රාවකයනට ලියා යැව්වෝ ය. ඔහු එහි පැමිණි කල, දේව වරප්‍රසාදය කරණකොටගෙන අදහාගෙන සිටි අයට බොහෝ උපකාර කෙළේ ය. </span></span><span class="verse v28" data-usfm="ACT.18.28"><span class="label">28</span><span class="content">මන්ද, ඔහු ජේසුස් වහන්සේ ක්‍රිස්තුස් බව ශුද්ධ ලියවිල්ලෙන් පෙන්වා දෙමින්, ජුදෙව්වරුන්ගේ තර්ක ප්‍රසිද්ධියේ ම එඩිතර ලෙස බිඳහරිමින් පරාජය කෙළේ ය.</span></span> 
     </div> 
    </div> 
   </div> 
  </div>
 </body>
</html>