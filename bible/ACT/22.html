<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch22" data-usfm="ACT.22">  
     <div class="p"> <span class="content"> </span><span class="verse v1" data-usfm="ACT.22.1"><span class="label">1</span><span class="content">“සහෝදරයෙනි, පියවරුනි, දැන් ඉතින් මාගේ නිදහසට මා කියන කරුණුවලට සවන් දෙන්නැ”යි කී ය. </span></span><span class="verse v2" data-usfm="ACT.22.2"><span class="label">2</span><span class="content">ඔහු හෙබ්‍රෙව් භාෂාවෙන් කතා කරන බව ඔවුන්ට ඇසුණ විට ඔව්හු වඩාත් නිශ්ශබ්ද වූ හ. එවිට පාවුලු කතා කොට මෙසේ කී ය: </span></span><span class="verse v3" data-usfm="ACT.22.3"><span class="label">3</span><span class="content"> “මම සිලිසියාවේ තාර්සස්හි උපන් ජුදෙව්වෙක්මි, එහෙත් මේ නුවර ඇතිදැඩි වී, පියවරුන්ගේ ව්‍යවස්ථාවේ නියම පිළිවෙළේ හැටියට ගමාලියෙල්ගේ පාමුල ඉගෙනීම ලැබ, අද ඔබ සියල්ලන් සිටින්නාක් මෙන් මමත් දෙවියන් වහන්සේ ගැන බැති සිතින් සිටියෙමි; </span></span><span class="verse v4" data-usfm="ACT.22.4"><span class="label">4</span><span class="content"> මේ ධර්ම මාර්ගයට අයිති වූවනට මැරෙන තුරු පීඩා කෙළෙමි; </span></span><span class="verse v5" data-usfm="ACT.22.5"><span class="label">5</span><span class="content">පුරුෂයන් ද ස්ත්‍රීන් ද අත්අඩංගුවට ගෙන හිරගෙවලට භාර දුනිමි. ඒ ගැන උත්තම පූජකයා ද මුළු මන්ත්‍රණ සභාව ද මට සාක්ෂි දරති. ඔවුන්ගෙන් ද දමස්කයේ ජුදෙව් සහෝදරයන්ට ලියුම් ලබාගෙන එහි සිටි අයටත් දඬුවම් කරන පිණිස ඔවුන් බැඳ ජෙරුසලමට ගෙනෙන්නට මම එහි ගියෙමි.”</span></span> 
     </div> 
     <div class="s1"> <span class="heading"><b>සිය හැරීම ගැන පාවුලුගේ විස්තරය</b></span> 
     </div> 
     <div class="r"> <span class="heading"><b>(</b></span><span class="heading"><b>ක්‍රියා 9:1-19</b></span><span class="heading"><b>;</b></span><span class="heading"><b>26:12-18</b></span><span class="heading"><b>)</b></span> 
     </div> 
     <div class="p"> <span class="verse v5" data-usfm="ACT.22.5"><span class="content"> </span></span><span class="verse v6" data-usfm="ACT.22.6"><span class="label">6</span><span class="content">“මා ගමන් කරමින් දමස්කයට ළං වූ කල, ඉර මුදුන් වේලාව පමණේ දී හදිසියෙන් අහසින් අතිදීප්තිමත් ආලෝකයක් මා වටකර බැබළිණි. </span></span><span class="verse v7" data-usfm="ACT.22.7"><span class="label">7</span><span class="content">මම බිම වැටුණෙමි. එවිට, ‘සාවුල්, සාවුල්, ඔබ මට පීඩා කරන්නේ මන්දැ’යි කියන හඬක් ඇසුණි. </span></span><span class="verse v8" data-usfm="ACT.22.8"><span class="label">8</span><span class="content">මම ද ‘ස්වාමීනි, ඔබ කවරෙක් දැ’යි ඇසීමි. ‘මම නම් නුඹ පීඩා කරන නාසරෙත්හි ජේසුස් ය’යි උන් වහන්සේ මට වදාළ සේක. </span></span><span class="verse v9" data-usfm="ACT.22.9"><span class="label">9</span><span class="content">මා සමඟ සිටි අය ආලෝකය දුටුවෝ ය. එහෙත් මට කතා කළ තැනැන් වහන්සේගේ හඬ ඔවුනට ඇසුණේ නැත. </span></span><span class="verse v10" data-usfm="ACT.22.10"><span class="label">10</span><span class="content">‘ස්වාමීනි, මම කුමක් කරම් දැ’යි මම ඇසීමි. සමිඳාණන් වහන්සේ මට කතා කොට, ‘නැඟිට දමස්කයට යන්න; දෙවියන් වහන්සේ නියම කර ඇති අන්දමට ඔබ කළ යුතු සියල්ල ඔබට එහි දී දන්වනු ලැබේ ය’යි වදාළ සේක. </span></span><span class="verse v11" data-usfm="ACT.22.11"><span class="label">11</span><span class="content">ඒ ආලෝකයේ උද්දීප්තිය නිසා මාගේ ඇස් නොපෙනී ගියේ ය. එබැවින් මාගේ සහචරයෝ මා අතින් අල්ලා ගෙන දමස්කයට ගෙන ගියහ.</span></span> 
     </div> 
     <div class="p"> <span class="verse v11" data-usfm="ACT.22.11"><span class="content"> </span></span><span class="verse v12" data-usfm="ACT.22.12"><span class="label">12</span><span class="content">“ව්‍යවස්ථාවලිය මනා සේ පිළිපැද්ද, එසේ ම එහි වසන සියලු ජුදෙව්වරුන්ගේ ප්‍රසාදය දිනා ගත් අනනියස් නම් මනුෂ්‍යයෙක් මා වෙත අවුත්, </span></span><span class="verse v13" data-usfm="ACT.22.13"><span class="label">13</span><span class="content">‘සහෝදර සාවුල්, පෙනීම ලබන්නැ’යි මට කී ය. මම ද එවේලේ ම පෙනීම ලැබ ඔහු දෙස බැලීමි. </span></span><span class="verse v14" data-usfm="ACT.22.14"><span class="label">14</span><span class="content">ඔහු කතා කොට, ‘අපේ පියවරුන්ගේ දෙවියන් වහන්සේ තමන් වහන්සේගේ කැමැත්ත දැනගන්නටත්, ධර්මිෂ්ඨයාණන් දකින්නටත්, උන් වහන්සේගේ මුඛයෙන් වචනය අසන්නටත් ඔබ තෝරා ගත් සේක. </span></span><span class="verse v15" data-usfm="ACT.22.15"><span class="label">15</span><span class="content">මන්ද, ඔබ ඇසූ දුටු දේ ගැන සියලු මනුෂ්‍යයන්ට ඔබ උන් වහන්සේගේ සාක්ෂිකාරයෙක් වන්නෙහි ය. </span></span><span class="verse v16" data-usfm="ACT.22.16"><span class="label">16</span><span class="content">ඉදින් පමා වන්නේ මන් ද? නැඟිට උන් වහන්සේගේ නාමයෙන් යාච්ඤා කරමින්, බව්තීස්ම-ස්නාපනය ලැබ, ඔබේ පව් සෝදා හරින්නැ’යි කී ය.”</span></span> 
     </div> 
     <div class="s1"> <span class="heading"><b>විජාතීන් වෙත යවනු ලැබීම</b></span> 
     </div> 
     <div class="p"> <span class="verse v16" data-usfm="ACT.22.16"><span class="content"> </span></span><span class="verse v17" data-usfm="ACT.22.17"><span class="label">17</span><span class="content">“තවද මම ජෙරුසලමට හැරී අවුත් දේව මාලිගාවේ දී ධ්‍යානශීලී ව යාච්ඤා කරමින් සිටිය දී දර්ශනයක් දුටිමි. </span></span><span class="verse v18" data-usfm="ACT.22.18"><span class="label">18</span><span class="content">උන් වහන්සේ මට දර්ශනය වී: ‘මා ගැන ඔබේ සාක්ෂිය ඔවුන් නොපිළිගන්නා බැවින් පමා නොවී ජෙරුසලමෙන් යන්නැ’යි මට වදාළ සේක. </span></span><span class="verse v19" data-usfm="ACT.22.19"><span class="label">19</span><span class="content">එකල මම කතා කොට, ‘ස්වාමීනි, මා ධර්මශාලාවලට ගොස් ඔබ අදහාගත්තවුන් අත්අඩංගුවට ගෙන ඔවුන්ට තැළූ බව කවුරුත් දනිති. </span></span><span class="verse v20" data-usfm="ACT.22.20"><span class="label">20</span><span class="content"> ඔබගේ සාක්ෂිකාර වූ ස්තේපන් මරනු ලැබූ කල, මමත් ළඟ සිට, එය අනුමත කරමින් ඔහු මැරූවන්ගේ වස්ත්‍ර බලාගත්තෙමි’යි කීවෙමි. </span></span><span class="verse v21" data-usfm="ACT.22.21"><span class="label">21</span><span class="content">එවිට උන් වහන්සේ මට කතා කොට, ‘යන්න, මම ඔබ බොහෝ ඈත, විජාතීන් වෙත යවන්නෙමි’යි වදාළ සේකැ”යි පැවසී ය.</span></span> 
     </div> 
     <div class="p"> <span class="verse v21" data-usfm="ACT.22.21"><span class="content"> </span></span><span class="verse v22" data-usfm="ACT.22.22"><span class="label">22</span><span class="content">ඔහු මෙය කියන තෙක් ඔව්හු සවන් දුන්හ; ඉන්පසු ඔව්හු “මෙවැන්නෙකු නැත්තට ම නැති කරන්න! මොහු ජීවත් විය යුතු නැතැ”යි මොරගැසූ හ. </span></span><span class="verse v23" data-usfm="ACT.22.23"><span class="label">23</span><span class="content">ඔව්හු කෑගසමින්, තමන්ගේ උතුරු සළු ගලවා උඩ වීසි කරමින් ධූලි ඉහළට දමමින් සිටියෝ ය. </span></span><span class="verse v24" data-usfm="ACT.22.24"><span class="label">24</span><span class="content">එබැවින් සේනාධිපතියා ඔහු බලකොටුවට ගෙන යන්නට අණ කොට, කුමන කාරණයක් නිසා ඔව්හු ඔහුට විරුද්ධ ව එසේ මොරගැසුවෝ දැ යි දැන ගන්නා පිණිස, ඔහුට කසයෙන් තළා විභාග කරන්නට නියම කෙළේ ය. </span></span><span class="verse v25" data-usfm="ACT.22.25"><span class="label">25</span><span class="content">එහෙත් කසයෙන් තැළීම සඳහා ඔවුන් ඔහු බැන්ද විට පාවුලු කතා කොට, “රෝම පුරවැසියෙකු විනිශ්චය නොකොට ඔහුට කසයෙන් තළවන්නට ඔබට නීතියෙන් බලයක් තිබේ දැ”යි ළඟ සිටි ශතාධිපතියාට කී ය. </span></span><span class="verse v26" data-usfm="ACT.22.26"><span class="label">26</span><span class="content">ශතාධිපතියා ඒ අසා, සේනාධිපතියා ළඟට ගොස්, “ඔබ කුමක් කරන්නට යන්නෙහි ද? මේ මනුෂ්‍යයා රෝම පුරවැසියෙකැ”යි කී ය. </span></span><span class="verse v27" data-usfm="ACT.22.27"><span class="label">27</span><span class="content">එවිට සේනාධිපතියා අවුත්, “ඔබ රෝම පුරවැසියෙක් දැ”යි ඔහුගෙන් ඇසී ය. “එසේ ය”යි පාවුලු කී ය. </span></span><span class="verse v28" data-usfm="ACT.22.28"><span class="label">28</span><span class="content">සේනාධිපතියා, “මම බොහෝ මිල දී මේ පුරවැසිකම ලබා ගතිමි”යි කී ය. පාවුලු ද “මම උත්පත්තියෙන් ම රෝම පුරවැසියෙක්මි”යි කී ය. </span></span><span class="verse v29" data-usfm="ACT.22.29"><span class="label">29</span><span class="content">ඔහු විභාග කරන්නට සිටි අය එවේලේ ම ඔහු වෙතින් අහක් ව ගියහ. පාවුලු රෝම පුරවැසියකු බව දැන ගත් කල සේනාධිපතියා ඔහු බැඳ තැබීම ගැන බියට පත් විය.</span></span> 
     </div> 
     <div class="s1"> <span class="heading"><b>පාවුලු ජුදෙව් මන්ත්‍රණ සභාව ඉදිරිපිට සිටීම</b></span> 
     </div> 
     <div class="p"> <span class="verse v29" data-usfm="ACT.22.29"><span class="content"> </span></span><span class="verse v30" data-usfm="ACT.22.30"><span class="label">30</span><span class="content">පසුවදා ජුදෙව්වරුන් කුමන කාරණයක් ගැන පාවුලුට වරද තබත් දැ යි හරියාකාර දැනගන්න සේනාධිපතියා කැමැති විය. එබැවින් ඔහු පාවුලු මුදා, නායක පූජකයන් සහ මුළු මන්ත්‍රණ සභාව රැස් කරවා ඔවුන් ඉදිරියට කැඳෙව්වේ ය.</span></span> 
     </div> 
    </div> 
   </div> 
  </div>
 </body>
</html>