<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch15" data-usfm="ACT.15">  
     <div class="s1"> <span class="heading"><b>ජෙරුසලමෙහි මන්ත්‍රණ සභාව</b></span> 
     </div> 
     <div class="p"> <span class="content"> </span><span class="verse v1" data-usfm="ACT.15.1"><span class="label">1</span><span class="content"> </span><span class="content"> ජුදයෙන් සමහර දෙනෙක් අවුත්, “මෝසෙස්ගෙන් පැවත එන සිරිත ලෙස ඔබ චර්මඡේදනය කරනු නොලැබුවහොත් ඔබට ගැළවීම ලැබිය නොහැකි ය”යි සහෝදරයන්ට ඉගැන්වූ හ. </span></span><span class="verse v2" data-usfm="ACT.15.2"><span class="label">2</span><span class="content">එහෙයින් ඔවුන් ද පාවුලු හා බාර්ණබස් ද අතර වේගවත් වාද විවාද ඇති විය. මේ ප්‍රශ්නය ගැන ප්‍රේරිතයන් සහ සභා මූලිකයන්ගෙන් විචාරන පිණිස පාවුලු සහ බාර්ණබස් ද අන්තියෝකියෙන් තවත් සමහරෙක් ද ජෙරුසලමට යැවීමට නියම කරනු ලැබූ හ. </span></span><span class="verse v3" data-usfm="ACT.15.3"><span class="label">3</span><span class="content">මෙසේ ඔව්හු සභාව විසින් යවන ලදුව, පිනීසිය ද සමාරිය ද මැදින් ගොස්, විජාතීන්ගේ හැරීම ප්‍රකාශ කරමින්, සියලු සහෝදරයනට මහත් ප්‍රීතියක් ගෙන දුන්හ. </span></span><span class="verse v4" data-usfm="ACT.15.4"><span class="label">4</span><span class="content">ඔවුන් ජෙරුසලමට පැමිණි කල, සභාව ද ප්‍රේරිතයෝ ද සභා මූලිකයෝ ද, ඔවුන් පිළිගත්හ. ඉන්පසු ඔව්හු දෙවියන් වහන්සේ තමන් ලවා ඉටු කරැවූ සියලු දේ ඔවුන්ට දැන්වූ හ. </span></span><span class="verse v5" data-usfm="ACT.15.5"><span class="label">5</span><span class="content">එවිට පරිසිවරුන්ගේ කණ්ඩායමට අයත් ඇදහිලිවතුන් සමහරෙක් නැඟිට, “චර්මඡේදනය කරන්නටත් මෝසෙස්ගේ ව්‍යවස්ථාව පිළිපදින්නටත් ඔවුන්ට නියම කළ යුතු ය”යි කී හ.</span></span> 
     </div> 
     <div class="p"> <span class="verse v5" data-usfm="ACT.15.5"><span class="content"> </span></span><span class="verse v6" data-usfm="ACT.15.6"><span class="label">6</span><span class="content">ප්‍රේරිතවරයෝ ද සභා මූලිකයෝ ද මේ කාරණය ගැන කල්පනා කර බලන පිණිස රැස් වූ හ. </span></span><span class="verse v7" data-usfm="ACT.15.7"><span class="label">7</span><span class="content">දීර්ඝ විවාදයක් ඇති වූ පසු පේදුරු නැඟිට ඔවුන් අමතා, “සහෝදරයෙනි, විජාතීන් මාගේ මුඛයෙන් පණිවුඩය අසා අදහන පිණිස බොහෝ කලකට ඉහත දෙවියන් වහන්සේ ඔබ අතරෙන් මා තෝරා ගත් බව ඔබ දන්නහු ය. </span></span><span class="verse v8" data-usfm="ACT.15.8"><span class="label">8</span><span class="content"> සියලු සිත් දන්නා වූ දෙවියන් වහන්සේ අපට මෙන් ම ඔවුන්ටත් ශුද්ධාත්මයාණන් දී, ඔවුන් ද පිළිගත් අය බවට සාක්ෂි දුන් සේක. </span></span><span class="verse v9" data-usfm="ACT.15.9"><span class="label">9</span><span class="content">උන් වහන්සේ, ඔවුන් සහ අප අතර කිසි වෙනසක් නොකොට, ඇදහිල්ල කරණකොටගෙන ඔවුන්ගේ සිත් පවිත්‍ර කළ සේක. </span></span><span class="verse v10" data-usfm="ACT.15.10"><span class="label">10</span><span class="content">එබැවින් අපගේ පියවරුන්ට වත් අපට වත් දැරිය නොහැකි වියගසක් ශ්‍රාවකයන්ගේ කර පිට තැබීමෙන් ඔබ කුමක් නිසා දෙවියන් වහන්සේ පිරික්සන්නහු ද? </span></span><span class="verse v11" data-usfm="ACT.15.11"><span class="label">11</span><span class="content">එසේ නොව, ඔවුන් මෙන් ම අපත් ගැළවෙන්නේ ජේසුස් ස්වාමීන් වහන්සේගේ වරප්‍රසාදයෙන් බව විශ්වාස කරමු”යි කී ය.</span></span> 
     </div> 
     <div class="p"> <span class="verse v11" data-usfm="ACT.15.11"><span class="content"> </span></span><span class="verse v12" data-usfm="ACT.15.12"><span class="label">12</span><span class="content">එවිට මුළු සමූහයා නිශ්ශබ්ද වී, තමන් ලවා දෙවියන් වහන්සේ විජාතීන් අතර දැක් වූ ලකුණු ද අරුමපුදුම දේ ද ගැන පාවුලු සහ බාර්ණබස් කී සියල්ලට සවන් දුන්හ. </span></span><span class="verse v13" data-usfm="ACT.15.13"><span class="label">13</span><span class="content">ඒ දෙදෙනා කතා කර නිම වූ පසු ජාකොබ් පිළිතුරු දෙමින්, </span></span><span class="verse v14" data-usfm="ACT.15.14"><span class="label">14</span><span class="content">“සහෝදරයෙනි, මට සවන් දුන මැනව. දෙවියන් වහන්සේ තමන්ගේ නාමය දැරීමට විජාතීන් අතුරෙන් සෙනඟක් තෝරාගන්නා පිණිස මුල පටන් ම ක්‍රියා කළ සැටි සීමොන් කියා දුන්නේ ය. </span></span><span class="verse v15 v16 v17 v18" data-usfm="ACT.15.15+ACT.15.16+ACT.15.17+ACT.15.18"><span class="label">15-18</span><span class="content">දිවැසිවරුන්ගේ වචනයෙන් ද එය අනුමත වේ, ඒ මෙසේ ය:</span></span> 
     </div> 
     <div class="q2"> <span class="verse v15 v16 v17 v18" data-usfm="ACT.15.15+ACT.15.16+ACT.15.17+ACT.15.18"><span class="content">‘මින්පසු මම හැරී අවුත්, දාවිත්ගේ වැටී ගිය මණ්ඩපය නැවත සාදා, එහි නටබුන් තැන් ද යළිත් ගොඩනඟා, සවිමත් කරන්නෙමි.</span></span> 
     </div> 
     <div class="q2"> <span class="verse v15 v16 v17 v18" data-usfm="ACT.15.15+ACT.15.16+ACT.15.17+ACT.15.18"><span class="content">එවිට අවශේෂ මනුෂ්‍යයන් ද මාගේ නාමය දරන සියලු ජාතීන් ද, සමිඳාණන් වහන්සේ සොයන්නෝ ය.</span></span> 
     </div> 
     <div class="q2"> <span class="verse v15 v16 v17 v18" data-usfm="ACT.15.15+ACT.15.16+ACT.15.17+ACT.15.18"><span class="content">ලෝකයේ පටන්ගැන්මේ සිට ක්‍රියා කරන සමිඳාණන් වහන්සේ මේ සියල්ල වදාරන සේක.’</span></span> 
     </div> 
     <div class="p"> <span class="verse v15 v16 v17 v18" data-usfm="ACT.15.15+ACT.15.16+ACT.15.17+ACT.15.18"><span class="content"> </span></span><span class="verse v19" data-usfm="ACT.15.19"><span class="label">19</span><span class="content">“එබැවින් මාගේ නිගමනය නම්; විජාතීන් අතර දෙවියන් වහන්සේ වෙතට හැරෙන්නන්ට තවත් හිරිහැර නොකොට, </span></span><span class="verse v20" data-usfm="ACT.15.20"><span class="label">20</span><span class="content"> රූප සම්බන්ධ දූෂණකම්වලින් ද කාමමිථ්‍යාචාරයෙන් ද බොටුව මිරිකා මැරූ සතුන්ගේ මස් කෑමෙන් ද ලෙයින් ද වැළකෙන ලෙස ලිපියකින් දන්වා යැවිය යුතු ය, යනු යි. </span></span><span class="verse v21" data-usfm="ACT.15.21"><span class="label">21</span><span class="content">මන්ද, ආදි පරම්පරාවල සිට ම මෝසෙස්ගේ ව්‍යවස්ථාව ප්‍රකාශ කරන්නෝ සියලු නගරවල සිටිති. ඔව්හු සියලු සබත් දිනවල එය ධර්මශාලාවල දී කියවති”යි කී ය.</span></span> 
     </div> 
     <div class="s1"> <span class="heading"><b>මන්ත්‍රණ සභාව යැවූ සන්දේශය</b></span> 
     </div> 
     <div class="p"> <span class="verse v21" data-usfm="ACT.15.21"><span class="content"> </span></span><span class="verse v22" data-usfm="ACT.15.22"><span class="label">22</span><span class="content">එකල තමන් අතරෙන් නියෝජිතයන් තෝරාගෙන, ඔවුන් පාවුලු සහ බාර්ණබස් සමඟ අන්තියෝකියට යැවීම යහපතැ යි ප්‍රේරිතයන්ට ද සභා මූලිකයන්ට ද මුළු සභාවට ද පෙනී ගියේ ය. තෝරාගනු ලැබුවෝ නම්, සහෝදරයන් අතර මූලිකයන් වන බර්සබස් නම් ලත් ජූදස් සහ සීලස් ය. </span></span><span class="verse v23" data-usfm="ACT.15.23"><span class="label">23</span><span class="content">ඔවුන් අත මෙසේ ලියා යවන ලදී:</span></span> 
     </div> 
     <div class="p"> <span class="verse v23" data-usfm="ACT.15.23"><span class="content">“ප්‍රේරිතවරයෝ ද සහෝදර සභා මූලිකයෝ ද වන අපි අන්තියෝකියෙහිත් සිරියාවෙහිත් සිලිසියාවෙහිත් වසන විජාතී වූ සහෝදරයන් වෙත සුබ පතමින් මෙසේ ලියා එවමු: </span></span><span class="verse v24" data-usfm="ACT.15.24"><span class="label">24</span><span class="content">අපේ අනුමැතිය නොලත් සමහරෙකු අප අතරෙන් පිටත් ව ගොස්, නොයෙක් දේ කියා ඔබ කළඹමින් ඔබගේ සිත් අවුල් කළ බව අපි ඇසීමු. </span></span><span class="verse v25 v26" data-usfm="ACT.15.25+ACT.15.26"><span class="label">25-26</span><span class="content">එහෙයින් තමන්ගේ දිවි නොතකා, අපගේ ස්වාමීන් වන ජේසුස් ක්‍රිස්තුන් වහන්සේගේ නාමය නිසා, ජීවිත කැප කළ අපගේ ප්‍රේමණීය බාර්ණබස් ද පාවුලු ද සමඟ, නියෝජිතයන් තෝරා ගෙන ඔබ වෙතට එවීම සුදුසු යයි රැස් වූ අපගේ ඒකමතික තීරණය විය. </span></span><span class="verse v27" data-usfm="ACT.15.27"><span class="label">27</span><span class="content">එහෙයින් ජූදස් ද සීලස් ද ඔබ වෙත එවමු. ඔවුන් මේ කාරණා ම ඔබට කට වචනයෙන් ද කියනු ඇත. </span></span><span class="verse v28 v29" data-usfm="ACT.15.28+ACT.15.29"><span class="label">28-29</span><span class="content">එනම්, දේව පිළිමවලට පිදූ දෙයින් ද ලෙයින් ද බොටුව මිරිකා මැරූ සතුන් කෑමෙන් ද කාමමිථ්‍යාචාරයෙන් ද ඔබ වැළකිය යුතු බව මිස, වෙන කිසි බරක් ඔබ පිට නොතැබීම යහපතැ යි ශුද්ධාත්මයාණන්ටත් අපටත් පෙනී ගියේ ය. ඔබ මේවායින් වළකින්නහු නම් යහපති. ඔබට සෙත් වේ වා!”</span></span> 
     </div> 
     <div class="p"> <span class="verse v28 v29" data-usfm="ACT.15.28+ACT.15.29"><span class="content"> </span></span><span class="verse v30" data-usfm="ACT.15.30"><span class="label">30</span><span class="content">මෙසේ යවනු ලැබූ ඔව්හු, අන්තියෝකියට පැමිණ, සමූහයා රැස් කරවා ලිපිය භාර දුන්හ. </span></span><span class="verse v31" data-usfm="ACT.15.31"><span class="label">31</span><span class="content">සමූහයා එය කියවා, ඒ අනුශාසනාව ගැන ප්‍රීති වූ හ. </span></span><span class="verse v32" data-usfm="ACT.15.32"><span class="label">32</span><span class="content">ජූදස් සහ සීලස් යන දෙදෙන දිවැසිවරයන් වූ බැවින්, බොහෝ වචනවලින් සහෝදරයන්ට අනුශාසනා කර, ඔවුන් ධෛර්යවත් කළහ. </span></span><span class="verse v33" data-usfm="ACT.15.33"><span class="label">33</span><span class="content">ඔවුන් කලක් එහි නැවතී සිටි පසු සහෝදරයෝ ඔවුනට දේව පිහිට පතා, ඔවුන් එවූ අය වෙත ආපසු යැවූ හ. එහෙත් </span></span><span class="verse v34" data-usfm="ACT.15.34"><span class="label">34</span><span class="content">එහි නැවතීම හොඳ ය යි සීලස්ට පෙනුණේ ය.</span><span class="content"> </span></span><span class="verse v35" data-usfm="ACT.15.35"><span class="label">35</span><span class="content">පාවුලු ද බාර්ණබස් ද තවත් බොහෝ දෙනෙකු සමඟ සමිඳාණන් වහන්සේගේ සුබ අස්න උගන්වමින් ද දේශනා කරමින් ද අන්තියෝකියෙහි නැවතී සිටියහ.</span></span> 
     </div> 
     <div class="s1"> <span class="heading"><b>බාර්ණබස් පාවුලුගෙන් වෙන් වීම</b></span> 
     </div> 
     <div class="p"> <span class="verse v35" data-usfm="ACT.15.35"><span class="content"> </span></span><span class="verse v36" data-usfm="ACT.15.36"><span class="label">36</span><span class="content">කීප දවසකට පසු පාවුලු බාර්ණබස්ට කතා කොට: “අපි සමිඳාණන් වහන්සේගේ සුබ අස්න ප්‍රකාශ කළ සියලු නුවරවල වසන සහෝදරයන්ගේ දුක් සැප කෙසේ දැ යි බලන පිණිස නැවත යමු”යි කී ය. </span></span><span class="verse v37" data-usfm="ACT.15.37"><span class="label">37</span><span class="content">තමන් සමඟ මාක් නම් ලත් ජොහන් ද, කැඳවා ගෙන යන්නට බාර්ණබස් කැමැත්ත දැක්වී ය. </span></span><span class="verse v38" data-usfm="ACT.15.38"><span class="label">38</span><span class="content"> එහෙත් තමන් සමඟ සේවයට නොගොස්, පම්පිලියේ දී අහක් ව ගිය තැනැත්තා යළිත් කැඳවාගෙන යාම සුදුසු නැතැ යි පාවුලු සිතී ය. </span></span><span class="verse v39" data-usfm="ACT.15.39"><span class="label">39</span><span class="content">ඒ ගැන දැඩි විවාදයක් හටගත් බැවින්, ඔව්හු එකිනෙකාගෙන් වෙන් ව ගියහ. බාර්ණබස් මාක් කැඳවාගෙන, සයිප්‍රසයට නැවෙන් ගියේ ය; </span></span><span class="verse v40" data-usfm="ACT.15.40"><span class="label">40</span><span class="content">එහෙත් පාවුලු සීලස් තෝරා ගෙන, සහෝදරයන් විසින් සමිඳාණන් වහන්සේගේ වරප්‍රසාදයට භාර දෙන ලදුව, පිටත් වී, </span></span><span class="verse v41" data-usfm="ACT.15.41"><span class="label">41</span><span class="content">සභාවන් ස්ථීර කරමින්, සිරියාව සහ සිලිසියාව මැදින් ගමන් කෙළේ ය.</span></span> 
     </div> 
    </div> 
   </div> 
  </div>
 </body>
</html>