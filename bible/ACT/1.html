<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch1" data-usfm="ACT.1">  
     <div class="s1"> <span class="heading"><b>ශුද්ධාත්ම පොරොන්දුව</b></span> 
     </div> 
     <div class="p"> <span class="content"> </span><span class="verse v1" data-usfm="ACT.1.1"><span class="label">1</span><span class="content"> </span><span class="content"> තියෝපිලස් තුමෙනි, ජේසුස් වහන්සේ කළා වූ ද ඉගැන්නුවා වූ ද සියලු දේ, </span></span><span class="verse v2" data-usfm="ACT.1.2"><span class="label">2</span><span class="content">උන් වහන්සේ තෝරාගත් ප්‍රේරිතවරුන්ට ශුද්ධාත්මයාණන් කරණකොටගෙන අණ දී උන් වහන්සේ ස්වර්ගයට ඔසවා ගනු ලැබූ දවස දක්වා මාගේ ප්‍රථම කෘතියෙහි මම විස්තර කෙළෙමි. </span></span><span class="verse v3" data-usfm="ACT.1.3"><span class="label">3</span><span class="content">උන් වහන්සේගේ මරණයෙන් පසු, සතළිස් දවසක් අතරතුර ඔවුන්ට දර්ශනය වෙමින් ද දෙවියන් වහන්සේගේ රාජ්‍යය ගැන දේශනා කරමින් ද බොහෝ නිසැක සාක්ෂිවලින් උන් වහන්සේ ජීවමාන ව ප්‍රකාශ වූ සේක. </span></span><span class="verse v4" data-usfm="ACT.1.4"><span class="label">4</span><span class="content">උන් වහන්සේ ඔවුන් සමඟ ආහාර වළඳමින් සිටිය දී ඔවුන් අමතා, “ඔබ ජෙරුසලමෙන් ඉවත් ව නොගොස්, මා වදාළ පරිදි පියාණන් වහන්සේගේ පොරොන්දුව බලාපොරොත්තුවෙන් සිටින්න. </span></span><span class="verse v5" data-usfm="ACT.1.5"><span class="label">5</span><span class="content"> මන්ද, ජොහන් වතුරෙන් බව්තීස්ම-ස්නාපනය</span><span class="content"> කෙළේ ය; එහෙත් මින් නොබෝ දවසකින් ඔබ ශුද්ධාත්මයාණන්ගෙන් බව්තීස්ම-ස්නාපනය කරනු ලබන්නහු ය”යි වදාළ සේක.</span></span> 
     </div> 
     <div class="s1"> <span class="heading"><b>ස්වර්ගාරෝහණය</b></span> 
     </div> 
     <div class="p"> <span class="verse v5" data-usfm="ACT.1.5"><span class="content"> </span></span><span class="verse v6" data-usfm="ACT.1.6"><span class="label">6</span><span class="content">ප්‍රේරිතවරුන් එක්රැස් වූ කල, “ස්වාමීනි, ඔබ යළිත් ඉශ්රායෙල් රාජ්‍යය පිහිටුවන කාලය මෙය දැ”යි ඔව්හු උන් වහන්සේගෙන් ඇසූ හ. </span></span><span class="verse v7" data-usfm="ACT.1.7"><span class="label">7</span><span class="content">උන් වහන්සේ පිළිතුරු දෙමින්, “පියාණන් වහන්සේ ස්වකීය ආධිපත්‍යයෙන් නියම කළ කාලයන් ද, අවස්ථාවන් ද දැන ගැනීම ඔබට අයිති කාරියක් නොවේ. </span></span><span class="verse v8" data-usfm="ACT.1.8"><span class="label">8</span><span class="content"> එහෙත්, ශුද්ධාත්මයාණන් වහන්සේ ඔබ කෙරෙහි පැමිණි කල, ඔබ බලය ලබන්නහු ය. එවිට ඔබ ජෙරුසලමෙහි ද මුළු ජුදයෙහි හා සමාරියෙහි ද පොළොවේ සීමාන්තයන් දක්වා ද මාගේ සාක්ෂි කාරයෝ වන්නහු ය”යි වදාළ සේක. </span></span><span class="verse v9" data-usfm="ACT.1.9"><span class="label">9</span><span class="content"> උන් වහන්සේ මෙසේ වදාරා ඔවුන් බලා සිටිය දී ම ඔසවාගනු ලැබ, වලාකුළකින් වැසී ඔවුන්ට නොපෙනී ගිය සේක.</span></span> 
     </div> 
     <div class="p"> <span class="verse v9" data-usfm="ACT.1.9"><span class="content"> </span></span><span class="verse v10" data-usfm="ACT.1.10"><span class="label">10</span><span class="content">උන් වහන්සේ යන කල, ඔවුන් අහස දෙස බලාගෙන සිටිය දී, සුදුවතින් සැරසුණු මනුෂ්‍යයෝ දෙදෙනෙක් ඔවුන් ළඟ සිට, </span></span><span class="verse v11" data-usfm="ACT.1.11"><span class="label">11</span><span class="content">“ගලීලයේ වැසියෙනි, ඔබ අහස දෙස බලාගෙන සිටින්නේ කුමට ද? ඔබ කෙරෙන් ඔසවාගනු ලැබූ මෙම ජේසුස් වහන්සේ ස්වර්ගයට නඟිනු දුටු සේ ම, ආපසු වඩිනු ඇතැ”යි කී හ.</span></span> 
     </div> 
     <div class="s1"> <span class="heading"><b>ප්‍රේරිත තනතුරට මතියස් තෝරාගැනීම</b></span> 
     </div> 
     <div class="p"> <span class="verse v11" data-usfm="ACT.1.11"><span class="content"> </span></span><span class="verse v12" data-usfm="ACT.1.12"><span class="label">12</span><span class="content">එකල ඔව්හු ජෙරුසලමට සබත් දවසක ගමන් දුර වූ ඔලීව නම් කන්දේ සිට ජෙරුසලමට පෙරළා පැමිණියහ. </span></span><span class="verse v13" data-usfm="ACT.1.13"><span class="label">13</span><span class="content"> ඔව්හු නගරයට පිවිස තමන් නවාතැන් ගෙන සිටි උඩුමහල් මැදුරට නැඟුණාහ. ඔව්හු නම්: පේදුරු, ජොහන්, ජාකොබ් සහ ඇන්ඩෘ ද පිලිප් සහ තෝමස් ද බර්තොලමෙව් සහ මතෙව් ද අල්පෙවුස්ගේ පුත්‍ර වූ ජාකොබ් ද අන්ත ජාතිවාදී සීමොන් සහ ජාකොබ්ගේ පුත්‍ර වූ ජූදස් ද යන මොවුහු ය. </span></span><span class="verse v14" data-usfm="ACT.1.14"><span class="label">14</span><span class="content">මේ සියලු දෙනා, ස්ත්‍රීන් ද ජේසුස් වහන්සේගේ මෑණියන් වූ මරිය තුමිය ද උන් වහන්සේගේ සහෝදරයන් ද සමඟ එක්සිත් ව නොකඩ ව යාච්ඤාවේ නිරත වූ හ.</span></span> 
     </div> 
     <div class="p"> <span class="verse v14" data-usfm="ACT.1.14"><span class="content"> </span></span><span class="verse v15" data-usfm="ACT.1.15"><span class="label">15</span><span class="content">මෙසේ, එක සිය විසි දෙනෙකු පමණ පිරිසක් රැස් ව සිටි විට, පේදුරු තුමා සහෝදරයන් මැද නැඟිට ඔවුන්ට මෙසේ කී ය: </span></span><span class="verse v16" data-usfm="ACT.1.16"><span class="label">16</span><span class="content">“සහෝදරවරුනි, ජේසුස් වහන්සේ අල්ලාගත් අයට මඟ පෙන්වා දුන් ජූදස් ගැන ශුද්ධාත්මයාණන් වහන්සේ දාවිත්ගේ මුඛයෙන් ප්‍රකාශ කළ ශුද්ධ ලියවිල්ල සම්පූර්ණ විය යුතු ව තිබිණි. </span></span><span class="verse v17" data-usfm="ACT.1.17"><span class="label">17</span><span class="content">මන්ද, ඔහු අප සමඟ ගණන්ගනු ලැබ, මේ සේවයෙහි තමාට හිමි කොටස ලැබී ය. </span></span><span class="verse v18" data-usfm="ACT.1.18"><span class="label">18</span><span class="content"> මේ මිනිසා, සිය ද්‍රෝහිකමෙන් ලත් මුදලින් ඉඩමක් මිලයට ගත්තේ ය. ඔහු එහි මුහුණින් වැටී, මැදින් පැළුණේ ය. ඔහුගේ බඩවැල් සියල්ල පිටතට වීසි විය. </span></span><span class="verse v19" data-usfm="ACT.1.19"><span class="label">19</span><span class="content">ජෙරුසලම් වැසි සියල්ලන්ට එය සැළ විය. එබැවින් ඔව්හු ඒ ඉඩමට ඔවුන්ගේ බසින් ‘ලේ බිම’ යන අරුත ඇති ‘අකෙල්දෙමා’ යයි කී හ. </span></span><span class="verse v20" data-usfm="ACT.1.20"><span class="label">20</span><span class="content"> මන්ද යත්:</span></span> 
     </div> 
     <div class="q2"> <span class="verse v20" data-usfm="ACT.1.20"><span class="content">‘ඔහුගේ වාසස්ථානය පාළු වේ වා!</span></span> 
     </div> 
     <div class="q2"> <span class="verse v20" data-usfm="ACT.1.20"><span class="content">කිසිවෙක් එහි වාසය නොකෙරෙත් වා!’</span></span> 
     </div> 
     <div class="q2"> <span class="verse v20" data-usfm="ACT.1.20"><span class="content">කියා ද, ‘ඔහුගේ තනතුර වෙන කෙනෙක් ගනිත් වා!’</span></span> 
     </div> 
     <div class="m"> <span class="verse v20" data-usfm="ACT.1.20"><span class="content">කියා ද ගීතාවලියේ ලියා තිබේ. </span></span><span class="verse v21 v22" data-usfm="ACT.1.21+ACT.1.22"><span class="label">21-22</span><span class="content"> එබැවින් ජේසුස් වහන්සේගේ පුනරුජ්ජීවනය පිළිබඳ ව අප සමඟ සාක්ෂි දරන පිණිස යම් කිසිවෙකු අපට එක් විය යුතු ව තිබේ. ජොහන් බව්තීස්ම-ස්නාපනය පටන්ගත් දා සිට, ජේසුස් සමිඳාණන් වහන්සේ අප කෙරෙන් ඔසවාගනු ලැබූ දින දක්වා, උන් වහන්සේ අප අතර ආ ගිය මුළු කාලය තුළ, ඔහු නිතර ම අප සමඟ සිටි අයගෙන් එක් කෙනෙකු විය යුතු ය.” </span></span><span class="verse v23" data-usfm="ACT.1.23"><span class="label">23</span><span class="content">එබැවින් ඔව්හු දෙදෙනෙකු ඉදිරිපත් කළහ. ඒ යුස්තස් යන තවත් නමක් දැරූ බාර්සබස් නමින් හඳුන්වනු ලැබූ ජෝසෙප් සහ මතියස් යන දෙදෙනා ය. </span></span><span class="verse v24 v25" data-usfm="ACT.1.24+ACT.1.25"><span class="label">24-25</span><span class="content">ඉන්පසු ඔව්හු යාච්ඤා කරමින්, “සියලු මිනිසුන්ගේ සිත් දන්නා වූ ස්වාමීනි, තමාට නියම ස්ථානයට යන පිණිස ජූදස් විසින් අත්හරින ලද මේ සේවයේත් ප්‍රේරිතකමේත් පුරප්පාඩුව පිරවීමට මොවුන් දෙදෙනාගෙන් ඔබ වහන්සේ තෝරාගත් තැනැත්තා කවරෙක් දැ යි පෙන්නුව මැනවැ”යි කී හ. </span></span><span class="verse v26" data-usfm="ACT.1.26"><span class="label">26</span><span class="content">එකල ඔව්හු ඔවුන් පිළිබඳ ව දාදු දැමූ හ; දාදුව මතියස්ට වැටිණි. එහෙයින් ඔහු ද ප්‍රේරිතවරුන් එකොළොස් දෙනා සමඟ ගණන්ගන්නා ලදී.</span></span> 
     </div> 
    </div> 
   </div> 
  </div>
 </body>
</html>