<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch19" data-usfm="ACT.19">  
     <div class="s1"> <span class="heading"><b>එපීසයේ ස්නාවක ජොහන්ගේ ගෝලයෝ</b></span> 
     </div> 
     <div class="p"> <span class="content"> </span><span class="verse v1" data-usfm="ACT.19.1"><span class="label">1</span><span class="content">තවද අපොල්ලොස් කොරින්තියෙහි සිටිය දී, පාවුලු ඉහළ පළාත් මැදින් ගමන් කොට, එපීසයට පැමිණියේ ය. එහි දී ඔහුට සමහර ශ්‍රාවකයෝ හමු වූ හ. </span></span><span class="verse v2" data-usfm="ACT.19.2"><span class="label">2</span><span class="content">පාවුලු ඔවුන් අමතා: “ඔබ අදහා ගත් කල ශුද්ධාත්මයාණන් වහන්සේ ලැබුවහු දැ”යි ඔවුන්ගෙන් ඇසී ය. ඔව්හු, “නැත, ශුද්ධාත්මයාණන් වහන්සේ ඇති බවක් වත් නොඇසීමු”යි කී හ. </span></span><span class="verse v3" data-usfm="ACT.19.3"><span class="label">3</span><span class="content">“එසේ වී නම්, ඔබ කුමන බව්තීස්ම-ස්නාපනයක් ලැබුවහු දැ”යි ඔහු ඇසී ය. “ජොහන්ගේ බව්තීස්ම-ස්නාපනය”යි ඔව්හු කී හ. </span></span><span class="verse v4" data-usfm="ACT.19.4"><span class="label">4</span><span class="content"> පාවුලු කතා කොට, “ජොහන් පසුතැවී සිත් හරවා ගැනීමේ බව්තීස්ම-ස්නාපනයෙන් බව්තීස්ම-ස්නාපනය කොට සෙනඟට කතා කරමින්, තමන්ට පසු ව එන තැනැන් වහන්සේ කෙරෙහි, එනම් ජේසුස් වහන්සේ කෙරෙහි අදහාගන්නා ලෙස සෙනඟට කී ය”යි පැවසී ය. </span></span><span class="verse v5" data-usfm="ACT.19.5"><span class="label">5</span><span class="content">ඔව්හු ඒ අසා ස්වාමීන් වන ජේසුස් වහන්සේගේ නාමයෙන් බව්තීස්ම-ස්නාපනය කරනු ලැබූ හ. </span></span><span class="verse v6" data-usfm="ACT.19.6"><span class="label">6</span><span class="content">පාවුලු ඔවුන් පිට අත් තැබූ කල ශුද්ධාත්මයාණන් වහන්සේ ඔවුන් කෙරෙහි පැමිණි සේක. ඔව්හු අන්‍ය භාෂාවලින් කතා කරමින් දිවැස් වැකි පැවසූ හ. </span></span><span class="verse v7" data-usfm="ACT.19.7"><span class="label">7</span><span class="content">ඒ මනුෂ්‍යයෝ දොළොස් දෙනෙක් පමණ වූ හ.</span></span> 
     </div> 
     <div class="p"> <span class="verse v7" data-usfm="ACT.19.7"><span class="content"> </span></span><span class="verse v8" data-usfm="ACT.19.8"><span class="label">8</span><span class="content">පාවුලු ධර්මශාලාවට ඇතුළු වී තුන් මසක් අතරතුරේ දෙවියන් වහන්සේගේ රාජ්‍යය ගැන නිර්භීත ලෙස තර්ක කරමින් ද සිත් දිනාගැනීමට උත්සාහ කරමින් ද සාකච්ඡා කෙළේ ය. </span></span><span class="verse v9" data-usfm="ACT.19.9"><span class="label">9</span><span class="content">එහෙත් සමහරුන් මුරණ්ඩු ව, අකීකරු ව, සමූහයා ඉදිරියෙහි ඒ ධර්ම මාර්ගය හෙළා දකිමින් කතා කළ කල්හි ඔහු ඔවුන්ගෙන් ඈත් වී, ශ්‍රාවකයන් වෙන් කරගෙන, තුරානස්ගේ ශිල්පශාලාවෙහි දවස්පතා තර්ක කරමින් සිටියේ ය. </span></span><span class="verse v10" data-usfm="ACT.19.10"><span class="label">10</span><span class="content">මෙය දෙවසක් කෙරීගෙන ගියේ ය. මෙසේ ආසියාවේ විසූ සියලු ජුදෙව්වරු ද ග්‍රීක්වරු ද සමිඳාණන් වහන්සේගේ වචනය ඇසූ හ.</span></span> 
     </div> 
     <div class="s1"> <span class="heading"><b>ස්කේවාගේ පුත්‍රයෝ</b></span> 
     </div> 
     <div class="p"> <span class="verse v10" data-usfm="ACT.19.10"><span class="content"> </span></span><span class="verse v11" data-usfm="ACT.19.11"><span class="label">11</span><span class="content">දෙවියන් වහන්සේ පාවුලුගේ අත්වලින් පුදුම හාස්කම් සිදු කළ සේක. </span></span><span class="verse v12" data-usfm="ACT.19.12"><span class="label">12</span><span class="content">ඔහුගේ ශරීර ස්පර්ශය ලැබූ තුවායක් වත් රෙදිකඩක් වත් ලෙඩුන් ළඟට ගෙන ගිය කල රෝග ඔවුන්ගෙන් දුරු විය, නපුරු ආත්මයෝ ද පහ ව ගියහ. </span></span><span class="verse v13" data-usfm="ACT.19.13"><span class="label">13</span><span class="content">එහෙත් සමහර සංචාරක ජුදෙව් යකැදුරෝ අශුද්ධාත්ම වැහී සිටි අය කෙරෙහි ස්වාමීන් වන ජේසුස් වහන්සේගේ නාමය කියන්නට පටන් ගෙන, “පාවුලු දේශනා කරන ජේසුස් වහන්සේගේ නාමයෙන් ඔබට අණ කරමි”යි කී හ. </span></span><span class="verse v14" data-usfm="ACT.19.14"><span class="label">14</span><span class="content">නායක පූජකයෙකු වූ ස්කේවා නම් ජුදෙව්වරයෙකුගේ පුත්‍රයෝ සත් දෙනෙක් මෙසේ කළහ. </span></span><span class="verse v15" data-usfm="ACT.19.15"><span class="label">15</span><span class="content">එහෙත් අශුද්ධාත්මය උත්තර දෙමින්, “මම ජේසුස් වහන්සේ අඳුනමි, පාවුලු ද දනිමි, එහෙත් ඔබ කවුරු දැ”යි ඔවුනට කීවේ ය.</span></span> 
     </div> 
     <div class="p"> <span class="verse v15" data-usfm="ACT.19.15"><span class="content"> </span></span><span class="verse v16" data-usfm="ACT.19.16"><span class="label">16</span><span class="content">අශුද්ධාත්මය වැහී සිටි මිනිසා ඔවුන් වෙතට පැන සියලු දෙනා ම දමනය කොට අඩන්තේට්ටම් කෙළේ ය. ඔව්හු තුවාළ වී, නග්න ව, ඒ ගෙයින් පලා ගියහ. </span></span><span class="verse v17" data-usfm="ACT.19.17"><span class="label">17</span><span class="content">මෙය එපීසයෙහි විසූ සියලු ජුදෙව්වරුනට ද ග්‍රීකයනට ද සැළ විය. ඔව්හු බොහෝ සේ බියපත් වූ හ. ජේසුස් ස්වාමීන් වහන්සේගේ නාමයට ද ගෞරවය ඇති විය. </span></span><span class="verse v18" data-usfm="ACT.19.18"><span class="label">18</span><span class="content">අදහාගත්තවුන්ගෙන් බොහෝ දෙනෙක් අවුත් තමන් ද මන්ත්‍රගුරුකම්වල යෙදී සිටි බව ප්‍රකාශ කළහ. </span></span><span class="verse v19" data-usfm="ACT.19.19"><span class="label">19</span><span class="content">යන්ත්‍ර මන්ත්‍ර අභ්‍යාස කළ බොහෝ දෙනෙක් ද, තමන්ගේ පොත් එක් කොට ගෙනැවිත් සියල්ලන් ඉදිරියෙහි පුළුස්සාදැමූ හ. ඒවායේ මිල ගණන් බලා, රිදී මිල පණස් දහසක් බව දැන ගන්නා ලදී. </span></span><span class="verse v20" data-usfm="ACT.19.20"><span class="label">20</span><span class="content">මෙසේ සමිඳාණන් වහන්සේගේ වචනය බලවත් සේ වැඩී පැතිරී ගියේ ය.</span></span> 
     </div> 
     <div class="p"> <span class="verse v20" data-usfm="ACT.19.20"><span class="content"> </span></span><span class="verse v21" data-usfm="ACT.19.21"><span class="label">21</span><span class="content">මේ සියල්ල නිම වූ කල, පාවුලු කතා කරමින්, “මා ජෙරුසලමට ගිය පසු, රෝමය ද දකින්න ඕනෑ ය” කියා, මසිදෝනිය සහ ග්‍රීසිය මැදින් ගොස්, ජෙරුසලමට යන්නට අධිෂ්ඨාන කරගත්තේ ය. </span></span><span class="verse v22" data-usfm="ACT.19.22"><span class="label">22</span><span class="content">ඔහු තමාට සේවය කළ අයගෙන් දෙදෙනෙකු වන තිමෝතියස් ද එරස්තස් ද මසිදෝනියට යවා තමා ම කලක් ආසියාවෙහි නැවතී සිටියේ ය.</span></span> 
     </div> 
     <div class="s1"> <span class="heading"><b>එපීසයේ කෝලාහලය</b></span> 
     </div> 
     <div class="p"> <span class="verse v22" data-usfm="ACT.19.22"><span class="content"> </span></span><span class="verse v23" data-usfm="ACT.19.23"><span class="label">23</span><span class="content">ඒ කාලයේ මේ ධර්ම මාර්ගය ගැන මහත් කැළඹීමක් හටගත්තේ ය. </span></span><span class="verse v24" data-usfm="ACT.19.24"><span class="label">24</span><span class="content">මන්ද, අර්තෙමිස්ගේ දේවාලයයේ රිදී රූප සාදන දෙමෙත්‍රියස් නම් රිදී කලාකරුවෙක් කර්මාන්තකාරයන්ට බොහෝ ලාභ උපදවා දුන්නේ ය. </span></span><span class="verse v25" data-usfm="ACT.19.25"><span class="label">25</span><span class="content">ඔහු, ඔවුන් ද එබඳු වූ වෙනත් කම්කරුවන් ද රැස් කරවා “භවතුනි, අපට වස්තුව ලැබෙන්නේ මේ කර්මාන්තයෙන් බව ඔබ දන්නහු ය. </span></span><span class="verse v26" data-usfm="ACT.19.26"><span class="label">26</span><span class="content">මේ පාවුලු වනාහි ‘අත්වලින් සැදූ දෙවිවරු, දෙවිවරු නොවෙති’යි කියමින් එපීසයේ පමණක් නොව මුළු ආසියාවේ හැම තැන ම පාහේ බොහෝ සෙනඟට උගන්වා ඔවුන් හරවා ගත් බව ඔබට දකින්නට ද අසන්නට ද ලැබී ඇත. </span></span><span class="verse v27" data-usfm="ACT.19.27"><span class="label">27</span><span class="content">ඒ නිසා අපේ මේ කර්මාන්තය අපකීර්තියට පත් විය හැකි ය. එපමණක් නොව, මුළු ආසියාවත් ලෝකයත් නමස්කාර කරන උත්තරීතර දේවතාවිය වූ අර්තෙමිස්ගේ දේවාලය අභාවයට පත් වීමට ද ඇගේ අභිමානය පවා නැති වී යාමට ද ඉඩ තිබේ ය”යි කී ය.</span></span> 
     </div> 
     <div class="p"> <span class="verse v27" data-usfm="ACT.19.27"><span class="content"> </span></span><span class="verse v28" data-usfm="ACT.19.28"><span class="label">28</span><span class="content">ඔව්හු ඒ අසා කෝපයෙන් පිරී, “එපීසයන්ගේ අර්තෙමිස් අති උසස් ය”යි කියමින් මොරගැසූ හ. </span></span><span class="verse v29" data-usfm="ACT.19.29"><span class="label">29</span><span class="content">එවිට මුළු නුවර කැළඹිණ. ඔව්හු, පාවුලු සමඟ ගමන් කළ ගායස් ද අරිස්තාර්කස් ද යන මසිදෝනිවරුන් දෙදෙනා අල්ලා ගෙන නෘත්‍ය ශාලාවට වේගයෙන් දිවූ හ. </span></span><span class="verse v30" data-usfm="ACT.19.30"><span class="label">30</span><span class="content">පාවුලු සෙනඟ මැදට යන්නට සිතූ නමුත් ශ්‍රාවකයෝ ඔහුට ඉඩ නුදුන්හ. </span></span><span class="verse v31" data-usfm="ACT.19.31"><span class="label">31</span><span class="content">ඔහු සමඟ මිත්‍ර ව සිටි ආසියාතික අධිපතීන්ගෙන් සමහරෙක් ද, නෘත්‍ය ශාලාවට කොයි ආකාරයකින් වත් ඇතුළු නොවන සේ ඉල්ලමින් කන්නලව් කළහ. </span></span><span class="verse v32" data-usfm="ACT.19.32"><span class="label">32</span><span class="content">සභාව වියවුල් වූ බැවින්, සමහරෙක් එකක් ද, අන් සමහරෙක් තවත් එකක් ද කියමින් මොරගැසූ හ. ඔවුන්ගෙන් වැඩි කොටස තමන් රැස්වුණේ කුමන කරුණක් නිසා දැ යි නොදත්හ. </span></span><span class="verse v33" data-usfm="ACT.19.33"><span class="label">33</span><span class="content">ජුදෙව්වරුන් විසින් අලෙක්සන්දර් ඉදිරිපත් කරනු ලැබූ බැවින්, සමූහයාගෙන් සමහරෙක්, වගකිවයුත්තා ඔහු යයි නිගමනය කළහ. අලෙක්සන්දර් අතින් සංඥා කොට, සමූහයාට පිළිතුරු දෙන්නට කැමැත්ත දැක්වී ය. </span></span><span class="verse v34" data-usfm="ACT.19.34"><span class="label">34</span><span class="content">එහෙත් ඔහු ජුදෙව්වරයෙකු බව දැනගත් විට: “එපීසයන්ගේ අර්තෙමිස් අතිඋතුම් ය”යි කියමින් දෙපැයක් පමණ ඔව්හු සියල්ලෝ ම එක හඬින් මොරගැසූ හ.</span></span> 
     </div> 
     <div class="p"> <span class="verse v34" data-usfm="ACT.19.34"><span class="content"> </span></span><span class="verse v35" data-usfm="ACT.19.35"><span class="label">35</span><span class="content">නගර සභා ලේකම් තැන සමූහයා සන්සිඳුවා, “එපීසයේ මනුෂ්‍යයිනි, එපීසවරුන්ගේ නුවර වනාහි ශ්‍රේෂ්ඨ අර්තෙමිස්ගේ මාලිගාවේ ද ස්වර්ගයෙන් පතිත වූ රූපයේ ද රැකවලී බව නොදන්නා මනුෂ්‍යයා කවරෙක් ද? </span></span><span class="verse v36" data-usfm="ACT.19.36"><span class="label">36</span><span class="content">මෙසේ මේ දේවලට විරුද්ධ ව යමක් කියන්නට කවරෙකුට වත් බැරි හෙයින් ඔබ ඉක්මන් වී සැහැසිකමක් නොකළ යුතු ය. </span></span><span class="verse v37" data-usfm="ACT.19.37"><span class="label">37</span><span class="content">මන්ද ඔබ මෙහි ගෙනා මේ මනුෂ්‍යයෝ දේවාලවලින් සොරකම් කරන්නෝ වත්, මේ දේවතාවියට අපහාස කරන්නෝ වත් නොවෙති. </span></span><span class="verse v38" data-usfm="ACT.19.38"><span class="label">38</span><span class="content">එසේ හෙයින්, යමෙකුට විරුද්ධ ව දෙමෙත්‍රියස්ගේ ද ඔහු සමඟ සිටින කර්මාන්තකාරයන්ගේ ද පැමිණිල්ලක් ඇත් නම්, නඩු දවස් තිබේ, අධිපතියෝ ද සිටිති. ඔව්හු එකිනෙකාට විරුද්ධ ව පැමිණිලි කරත් වා. </span></span><span class="verse v39" data-usfm="ACT.19.39"><span class="label">39</span><span class="content">එහෙත්, ඔබ එයට වැඩි යමක් සොයන්නහු නම්, එය නීත්‍යනුකූල සභාවේ දී තීරණය කරනු ලැබේ. </span></span><span class="verse v40" data-usfm="ACT.19.40"><span class="label">40</span><span class="content">මන්ද අපට මේ කලබලයට යුක්තිසහගත හේතුවක් ඉදිරිපත් කළ නොහැකි බැවින්, අද ඇති වූ මේ කෝලාහලය ගැන අපට විරුද්ධ ව චෝදනාවක් ඉදිරිපත් වෙන්නට ඉඩ තිබේ”යයි කී ය. </span></span><span class="verse v41" data-usfm="ACT.19.41"><span class="label">41</span><span class="content">ඔහු මෙසේ කියා සභාව විසුරුවා හැරියේ ය.</span></span> 
     </div> 
    </div> 
   </div> 
  </div>
 </body>
</html>