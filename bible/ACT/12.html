<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch12" data-usfm="ACT.12">  
     <div class="s1"> <span class="heading"><b>ජාකොබ්ගේ මරණය හා පේදුරු හිරගත වීම</b></span> 
     </div> 
     <div class="p"> <span class="content"> </span><span class="verse v1" data-usfm="ACT.12.1"><span class="label">1</span><span class="content">ඒ කාලයේ දී හෙරොද් රජ, සභාවේ සමහරුනට පීඩා කරන්නට පටන්ගත්තේ ය. </span></span><span class="verse v2" data-usfm="ACT.12.2"><span class="label">2</span><span class="content">ඔහු ජොහන්ගේ සහෝදර වූ ජාකොබ් කඩුවෙන් මැරී ය. </span></span><span class="verse v3" data-usfm="ACT.12.3"><span class="label">3</span><span class="content">ඊට ජුදෙව්වරුන් ප්‍රසන්න වූ බව දැක, ඔහු පේදුරු ද අල්ලාගැනීමට ප්‍රයත්න දැරී ය. ඒ වනාහි නුමුහුන් රොටි වළඳන දවස් ය. </span></span><span class="verse v4" data-usfm="ACT.12.4"><span class="label">4</span><span class="content">ඔහු පේදුරු අල්ලා හිරගෙයි දමා, පාස්කු මංගල්‍යයෙන් පසු සෙනඟ ඉදිරියට ගෙනෙන්නට සිතා, හේවායින් සතර දෙනා බැගින් ඇති කණ්ඩායම් සතරකට ඔහු රැකවල් කරන්නට භාර දුන්නේ ය. </span></span><span class="verse v5" data-usfm="ACT.12.5"><span class="label">5</span><span class="content">එබැවින් පේදුරු හිර අඩස්සියේ සිටිය දී සභාව ඔහු උදෙසා දෙවියන් වහන්සේට උදක් ම යාච්ඤා කළා ය.</span></span> 
     </div> 
     <div class="s1"> <span class="heading"><b>පේදුරු හිරගෙයින් ගැළවී යාම</b></span> 
     </div> 
     <div class="p"> <span class="verse v5" data-usfm="ACT.12.5"><span class="content"> </span></span><span class="verse v6" data-usfm="ACT.12.6"><span class="label">6</span><span class="content">පේදුරු නඩු ශාලාවට පමුණුවන්නට හෙරොද් අදහස් කරගෙන සිටි දිනට පෙර දින රාත්‍රියේ දී පේදුරු දම්වැල් දෙකකින් බඳින ලදුව හේවායන් දෙදෙනකු මැද නිඳා සිටියේ ය. මුර භටයෝ දොර ඉදිරියේ හිරගෙය රැකවල් කළහ. </span></span><span class="verse v7" data-usfm="ACT.12.7"><span class="label">7</span><span class="content">එකෙණෙහි ම සමිඳාණන් වහන්සේගේ දුතයෙක් එහි පහළ විය. ආලෝකයක් හිර ගෙයි බැබළිණි. ඔහු පේදුරුගේ පිටට තට්ටු කර අවදි කරමින්, “වහා ම නැඟිටින්නැ”යි කී ය. ඔහුගේ අත්වලින් දම්වැල් ගැලවී වැටුණේ ය. </span></span><span class="verse v8" data-usfm="ACT.12.8"><span class="label">8</span><span class="content">දේව දූතයා ඔහුට කතා කොට, “ඉඟපටිය බැඳ, පාවහන් දමා ගන්නැ”යි කී ය. ඔහු එසේ කෙළේ ය. “ඔබේ සළුව ඇඟලාගෙන මා පස්සේ එන්නැ”යි දූතයා ඔහුට කී ය. </span></span><span class="verse v9" data-usfm="ACT.12.9"><span class="label">9</span><span class="content">දූතයා කළ දේ ඇත්තක් බව නොදැන, තමා දර්ශනයක් දකින්නේ යයි සිතමින්, පේදුරු පිටත් ව දූතයා පසුපසින් ගියේ ය. </span></span><span class="verse v10" data-usfm="ACT.12.10"><span class="label">10</span><span class="content">ඔව්හු පළමු වන, දෙ වන මුරකාවල් පසු කොට නුවරට පිවිසීමට ඇති යකඩ දොරටුවට ළඟා වූ හ. එය ඔවුන් සඳහා ඉබේ ම ඇරුණේ ය. ඔවුන් පිටතට ගොස් එක වීදියක් පසු කළ කෙණෙහි ම, දේව දූතයා ඔහු කෙරෙන් වෙන් ව ගියේ ය. </span></span><span class="verse v11" data-usfm="ACT.12.11"><span class="label">11</span><span class="content">එවිට පේදුරු පියවි සිහිය ලැබ, කතා කොට, “සමිඳාණන් වහන්සේ තමන් දූතයා එවා, හෙරොද්ගේ බලයෙන් ද ජුදෙව් ජනතාවගේ සියලු බලාපොරොත්තුවලින් ද මා මිදූ බව සැබැවින් ම දනිමි”යි කී ය.</span></span> 
     </div> 
     <div class="p"> <span class="verse v11" data-usfm="ACT.12.11"><span class="content"> </span></span><span class="verse v12" data-usfm="ACT.12.12"><span class="label">12</span><span class="content">මෙය තේරුම්ගත් ඔහු මාක් නම් ලත් ජොහන්ගේ මව වූ මරියාගේ ගෙදරට පැමිණියේ ය. එහි බොහෝ දෙනෙක් රැස් ව යාච්ඤා කරමින් සිටියහ. </span></span><span class="verse v13" data-usfm="ACT.12.13"><span class="label">13</span><span class="content">පේදුරු පිටත සිට දොරට තට්ටු කළ විට, රොදා නම් යුවතියක් ඒ කවුදැ යි බලන්නට ආවා ය. </span></span><span class="verse v14" data-usfm="ACT.12.14"><span class="label">14</span><span class="content">ඈ පේදුරුගේ කටහඬ ඇඳින, ප්‍රීතිය නිසා දොරවත් නෑර, ඇතුළට දිව ගොස්, පේදුරු පිටත දොරකඩ ළඟ සිටින බව සැළ කළා ය. </span></span><span class="verse v15" data-usfm="ACT.12.15"><span class="label">15</span><span class="content">“ඔබට පිස්සු ය”යි ඔව්හු කී හ. එහෙත්, ඒ ඔහු ම ය යි ඈ සහතික කොට කී විට “ඒ ඔහුගේ රැකවල් දූතයා ය”යි ඔව්හු කී හ. </span></span><span class="verse v16" data-usfm="ACT.12.16"><span class="label">16</span><span class="content">එහෙත් පේදුරු දොරට තට්ටු කරමින් සිටියේ ය. දොර ඇරිය කල ඔව්හු පේදුරු දැක, විස්මිත වූ හ. </span></span><span class="verse v17" data-usfm="ACT.12.17"><span class="label">17</span><span class="content">එහෙත් ඔහු ඔවුනට නිශ්ශබ්ද වන්නට අතින් සංඥා කොට, සමිඳාණන් වහන්සේ තමා හිර ගෙයින් පිටතට ගෙනා හැටි ඔවුනට විස්තර කොට, “ජාකොබ්ට ද අනෙක් සහෝදරයනට ද මෙපවත් දන්වන්නැ”යි කියා, පිටත් ව වෙන තැනකට ගියේ ය.</span></span> 
     </div> 
     <div class="p"> <span class="verse v17" data-usfm="ACT.12.17"><span class="content"> </span></span><span class="verse v18" data-usfm="ACT.12.18"><span class="label">18</span><span class="content">පහන් වූ කල, පේදුරුට කුමක් සිදුවී දැ යි හේවායන් අතර මහත් කැළඹීමක් ඇති විය. </span></span><span class="verse v19" data-usfm="ACT.12.19"><span class="label">19</span><span class="content">හෙරොද් ඔහු සොයා, සම්බ නොවූ කල, මුර සෙබළුන්ගෙන් ප්‍රශ්න කොට, ඔවුන් මරන්නට අණ කෙළේ ය. ඉන්පසු ඔහු ජුදයෙන් කායිසාරියට ගොස්, එහි නැවතී සිටියේ ය.</span></span> 
     </div> 
     <div class="s1"> <span class="heading"><b>හෙරොද් රජුගේ මරණය</b></span> 
     </div> 
     <div class="p"> <span class="verse v19" data-usfm="ACT.12.19"><span class="content"> </span></span><span class="verse v20" data-usfm="ACT.12.20"><span class="label">20</span><span class="content">හෙරොද්, තීර් සහ සීදොන් වැසියන් කෙරෙහි දැඩි කෝපයෙන් සිටියේ ය. එහෙත් ඔව්හු එක්සිත් ව ඔහු වෙතට පැමිණ, රජවාසල නිලමේ වූ බ්ලාස්තුස්ගේ සිත දිනා ගෙන, සාමදානය ඉල්ලුවෝ ය. මක්නිසා ද යත්, ඔවුන්ගේ රටට ආහාර ලැබුණේ ඒ රජුගේ රටින් ය.</span></span> 
     </div> 
     <div class="p"> <span class="verse v20" data-usfm="ACT.12.20"><span class="content"> </span></span><span class="verse v21" data-usfm="ACT.12.21"><span class="label">21</span><span class="content">නියම කරගත් දවසක හෙරොද් තෙමේ රාජාභරණ පැළඳ සිංහාසනාරූඪ වී, ජනතාව ඇමතුවේ ය. </span></span><span class="verse v22" data-usfm="ACT.12.22"><span class="label">22</span><span class="content">ජනයා කෑගසමින්, “මෙය මිනිසෙකුගේ කටහඬ නොව, දෙවි කෙනෙකුගේ හඬ ය”යි කී හ. </span></span><span class="verse v23" data-usfm="ACT.12.23"><span class="label">23</span><span class="content">හෙරොද් දෙවියන් වහන්සේට දිය යුතු ගෞරවය නුදුන් බැවින්, සමිඳාණන් වහන්සේගේ දුතයෙක් එකෙණෙහි ම ඔහුට පහර දුන්නේ ය. ඔහු පණුවන් විසින් කාදමන ලදුව මළේ ය.</span></span> 
     </div> 
     <div class="p"> <span class="verse v23" data-usfm="ACT.12.23"><span class="content"> </span></span><span class="verse v24" data-usfm="ACT.12.24"><span class="label">24</span><span class="content">එහෙත්, දෙවියන් වහන්සේගේ වචනය වර්ධනය වී පැතිරී ගියේ ය.</span></span> 
     </div> 
     <div class="p"> <span class="verse v24" data-usfm="ACT.12.24"><span class="content"> </span></span><span class="verse v25" data-usfm="ACT.12.25"><span class="label">25</span><span class="content">බාර්ණබස් ද සාවුල් ද තමන්ගේ මෙහෙය නිමවා මාක් නම් ලත් ජොහන් කැඳවා ගෙන, ජෙරුසලමෙන් පෙරළා ගියෝ ය.</span></span> 
     </div> 
    </div> 
   </div> 
  </div>
 </body>
</html>