<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch23" data-usfm="ACT.23">  
     <div class="p"> <span class="content"> </span><span class="verse v1" data-usfm="ACT.23.1"><span class="label">1</span><span class="content">පාවුලු ඉතා ඕනෑකමින් මන්ත්‍රණ සභාව දෙස නෙත් යොමා, “සහෝදරයෙනි, මම අද දක්වා දෙවියන් වහන්සේ ඉදිරියෙහි නිදොස් හෘදය සාක්ෂියක් ඇති ව හැසුරුණෙමි”යි කී ය. </span></span><span class="verse v2" data-usfm="ACT.23.2"><span class="label">2</span><span class="content">එවිට උත්තම පූජක අනනියස් ඔහුගේ කටට ගසන ලෙස ළඟ සිටියවුනට අණ කෙළේ ය. </span></span><span class="verse v3" data-usfm="ACT.23.3"><span class="label">3</span><span class="content"> එවිට පාවුලු, “කෛරාටිකයෙකු වූ ඔබට දෙවියන් වහන්සේ පහර දෙනු ඇත. ව්‍යවස්ථාව අනුව මා විනිශ්චය කිරීමට වාඩි වී සිටින ඔබ ව්‍යවස්ථාවට විරුද්ධ ව මට පහර දෙන්නට අණ කරන්නෙහි දැ”යි ඇසී ය. </span></span><span class="verse v4" data-usfm="ACT.23.4"><span class="label">4</span><span class="content">එවිට ළඟ සිටි අය, “ඔබ දෙවියන් වහන්සේගේ උත්තම පූජකයාට අපහාස කරන්නෙහි දැ”යි ඇසූ හ. </span></span><span class="verse v5" data-usfm="ACT.23.5"><span class="label">5</span><span class="content"> පාවුලු ද “සහෝදරවරුනි, ඔහු උත්තම පූජකයාණන් බව මම නොදැන සිටියෙමි. මන්ද, ‘ඔබේ සෙනඟගේ ප්‍රධානියා ගැන අපවාද නොකියන්නැ’යි ලියා තිබේ ය”යි කී ය.</span></span> 
     </div> 
     <div class="p"> <span class="verse v5" data-usfm="ACT.23.5"><span class="content"> </span></span><span class="verse v6" data-usfm="ACT.23.6"><span class="label">6</span><span class="content"> </span><span class="content"> සෙනඟගෙන් එක් කොටසක් සද්දුසිවරුන් ද අනෙක් කොටස පරිසිවරුන් ද බව පාවුලු දැක, මන්ත්‍රණ සභාවෙහි මොරගසා, “සහෝදරයෙනි, මම පරිසියෙක්මි, පරිසිවරුන්ගේ පුත්‍රයෙක්මි. මළවුන් උත්ථාන වීමේ බලාපොරොත්තුව ගැන මම විනිශ්චයාසනය ඉදිරියෙහි සිටිමි”යි කී ය. </span></span><span class="verse v7" data-usfm="ACT.23.7"><span class="label">7</span><span class="content">ඔහු මෙසේ කී කෙණෙහි ම, පරිසිවරුන් හා සද්දුසිවරුන් අතර භේදයක් පැන නැඟුණි. රැස් ව සිටි අය දෙපිලකට බෙදුණාහ. </span></span><span class="verse v8" data-usfm="ACT.23.8"><span class="label">8</span><span class="content"> මන්ද, සද්දුසිවරු පුනරුජ්ජීවනයක් වත්, දේව දූතයන් වත්, ආත්මයක් වත් නැතැ යි කී නමුත් පරිසිවරු ඒ තුන ම ඇතැ යි කී හ. </span></span><span class="verse v9" data-usfm="ACT.23.9"><span class="label">9</span><span class="content">එවිට කලබලය වඩාත් උග්‍ර විය. පරිසිවරුන්ගේ පක්ෂයේ විනයධරයන්ගෙන් සමහරෙක් නැඟිට තරයේ විරෝධය පාමින්: “මේ මිනිසා අත කිසි නපුරක් අපට නොපෙනේ. සමහර විට ආත්මයක් හෝ දේව දුතයෙක් හෝ ඔහුට කතා කරන්නට ඇතැ”යි කී හ.</span></span> 
     </div> 
     <div class="p"> <span class="verse v9" data-usfm="ACT.23.9"><span class="content"> </span></span><span class="verse v10" data-usfm="ACT.23.10"><span class="label">10</span><span class="content">එවිට භේදය වඩාත් වේගවත් විය. ඔවුන් පාවුලු කැබැලි කොට ඉරාදමනු ඇතැ යි සේනාධිපතියා බිය වී, හේවායන්ට කතා කොට, ඔවුන් වෙතින් ඔහු පැහැර ගෙන බලකොටුවට ගෙන යාමට අණ කෙළේ ය.</span></span> 
     </div> 
     <div class="p"> <span class="verse v10" data-usfm="ACT.23.10"><span class="content"> </span></span><span class="verse v11" data-usfm="ACT.23.11"><span class="label">11</span><span class="content">එදා රාත්‍රියේ සමිඳාණන් වහන්සේ පාවුලු ළඟ සිට, “ධෛර්යවත් වෙන්න ඔබ ජෙරුසලමේ දී මා ගැන සාක්ෂි දුන් සේ ම, රෝමයේ දීත් සාක්ෂි දිය යුතු ය”යි වදාළ සේක.</span></span> 
     </div> 
     <div class="s1"> <span class="heading"><b>පාවුලු නැසීමට කුමන්ත්‍රණයක්</b></span> 
     </div> 
     <div class="p"> <span class="verse v11" data-usfm="ACT.23.11"><span class="content"> </span></span><span class="verse v12" data-usfm="ACT.23.12"><span class="label">12</span><span class="content">පහන් වූ කල ජුදෙව්වරු කුමන්ත්‍රණයක් කර, පාවුලු මරනතුරු නොකා නොබී සිටීමට දිවුරුමකින් බැඳුණෝ ය. </span></span><span class="verse v13" data-usfm="ACT.23.13"><span class="label">13</span><span class="content">මේ කුමන්ත්‍රණය කළ අය සතළිස්දෙනෙකුට වැඩි වූ හ. </span></span><span class="verse v14" data-usfm="ACT.23.14"><span class="label">14</span><span class="content">ඔව්හු නායක පූජකයන් ද ප්‍රජා මූලිකයන් ද ළඟට ගොස්, “පාවුලු මරනතුරු අපි කිසිවක් කටේ නොතියන්නට තද දිවුරුමකින් බැඳී සිටිමු. </span></span><span class="verse v15" data-usfm="ACT.23.15"><span class="label">15</span><span class="content">එබැවින් ඔබ මන්ත්‍රණ සභාව සමඟ, ඔහු පිළිබඳ තතු වඩා හරි ලෙස වගවිභාග කරන්නට යන්නාක් මෙන්, හෙට ඔබ වෙතට ඔහු ගෙනෙන ලෙස සේනාධිපතියාට දන්වා හරින්න. ඔහු මෙතැනට පැමිණෙන්නට පෙර අපි ඔහු මරන්නට සූදානම් කරමු”යි කී හ.</span></span> 
     </div> 
     <div class="p"> <span class="verse v15" data-usfm="ACT.23.15"><span class="content"> </span></span><span class="verse v16" data-usfm="ACT.23.16"><span class="label">16</span><span class="content">ඔවුන්ගේ ඒ උපාය ගැන ඇසූ පාවුලුගේ සහෝදරීගේ පුත්‍රයා අවුත්, බලකොටුවට ඇතුළු වී, පාවුලුට එපවත් සැළ කෙළේ ය. </span></span><span class="verse v17" data-usfm="ACT.23.17"><span class="label">17</span><span class="content">එවිට පාවුලු ශතාධිපතියන්ගෙන් කෙනෙකු කැඳවා, “මේ තරුණයා ප්‍රධාන සේනාධිපතියා ළඟට ගෙන යන්න; ඔහුට දැන්විය යුතු යම් කාරණයක් ඇතැ”යි කී ය. </span></span><span class="verse v18" data-usfm="ACT.23.18"><span class="label">18</span><span class="content">එවිට ඔහු සේනාධිපතියා ළඟට තරුණයා ගෙන ගොස්: “පාවුලු නම් හිරකරුවා මා කැඳවා, ඔබට දන්වන්නට කාරණයක් ඇති හෙයින් මේ තරුණයා ඔබ වෙත ගෙනෙන්නට මාගෙන් ඉල්ලුවේ ය”යි කී ය. </span></span><span class="verse v19" data-usfm="ACT.23.19"><span class="label">19</span><span class="content">එකල සේනාධිපතියා ඔහු අතින් අල්ලා ගෙන පසෙකට ගොස්, “මට දන්වන්නට තිබෙන කාරණය කුමක් දැ”යි ඇසී ය. </span></span><span class="verse v20" data-usfm="ACT.23.20"><span class="label">20</span><span class="content">ඔහු කතා කොට, “පාවුලු ගැන මන්ත්‍රණ සභාව වැඩිදුරටත් වගවිභාග කරන්නට යන්නාක් මෙන්, ඔහු හෙට සභාවට ගෙනෙන ලෙස ජුදෙව්වරු ඔබගෙන් ඉල්ලීමට නියම කරගෙන සිටිති. </span></span><span class="verse v21" data-usfm="ACT.23.21"><span class="label">21</span><span class="content">එහෙත් ඔවුන්ගේ කැමැත්තට ඉඩ නුදුන මැනවි. මන්ද, ඔවුන්ගෙන් හතළිහකට වැඩි ගණනක් ඔහු මරනතුරු නොකා නොබී සිටීමට දිවුරුමකින් බැඳී සැඟවී, බලා ගෙන සිටිති. දැන් ඔව්හු සූදානම් ව ඔබ තීරණය දෙන තෙක් බලා සිටිති”යි කී හ. </span></span><span class="verse v22" data-usfm="ACT.23.22"><span class="label">22</span><span class="content">එවිට සේනාධිපතියා, “ඔබ මේ දේවල් මට දැන් වූ බව කිසිවෙකුට නොකියන්න”යි අණ කොට තරුණයා යන්නට හැරියේ ය.</span></span> 
     </div> 
     <div class="s1"> <span class="heading"><b>පාවුලු ආණ්ඩුකාරයා වෙත යවනු ලැබීම</b></span> 
     </div> 
     <div class="p"> <span class="verse v22" data-usfm="ACT.23.22"><span class="content"> </span></span><span class="verse v23" data-usfm="ACT.23.23"><span class="label">23</span><span class="content">ඉක්බිති ඔහු ශතාධිපතීන් දෙදෙනෙකු කැඳවා, “කායිසාරිය දක්වා යන පිණිස හේවායන් දෙසියයක් ද අසරුවන් සැත්තෑවක් ද කුන්තධරයන් දෙසියයක් ද රෑ නවයට සූදානම් කරන්නැ”යි කී ය. </span></span><span class="verse v24" data-usfm="ACT.23.24"><span class="label">24</span><span class="content">ෆීලික්ස් නම් ආණ්ඩුකාරයා වෙත ප්‍රවේසමෙන් පාවුලු ගෙන යන පිණිස අශ්වයන් සපයා තබන්නට ද අණ කෙළේ ය. </span></span><span class="verse v25" data-usfm="ACT.23.25"><span class="label">25</span><span class="content">තවද, ඔහු මෙසේ ලිපියක් ලීවේ ය:</span></span> 
     </div> 
     <div class="p"> <span class="verse v25" data-usfm="ACT.23.25"><span class="content"> </span></span><span class="verse v26" data-usfm="ACT.23.26"><span class="label">26</span><span class="content">“ක්ලෞදියස් ලිසියස්, ශ්‍රීමත් ෆීලික්ස් නම් ආණ්ඩුකාරයාණන්ට සුබ පතමින් ලියා එවන වග නම්: </span></span><span class="verse v27" data-usfm="ACT.23.27"><span class="label">27</span><span class="content">ජුදෙව්වරුන් මේ මනුෂ්‍යයා අල්ලා මරන්නට තැත් කළ විට, ඔහු රෝම පුරවැසියෙකු බව දැන ගෙන, මම හේවායන් සමඟ ගොස් ඔහු මුදා ගතිමි. </span></span><span class="verse v28" data-usfm="ACT.23.28"><span class="label">28</span><span class="content">ඔවුන් ඔහුට විරුද්ධ ව කළ චෝදනා දැන ගන්නා පිණිස, ඔවුන්ගේ මන්ත්‍රණ සභාවට ඔහු ගෙන ගියෙමි. </span></span><span class="verse v29" data-usfm="ACT.23.29"><span class="label">29</span><span class="content">එවිට ඔවුන්ගේ ව්‍යවස්ථාවලියේ ප්‍රශ්න ගැන ඔහුට වැරදි තබන බව මිස, මරණයට වත්, සිරගත කිරීමට වත් සුදුසු කිසිවක් ගැන ඔහුට චෝදනා නොකළ බව දැන ගතිමි. </span></span><span class="verse v30" data-usfm="ACT.23.30"><span class="label">30</span><span class="content">එහෙත් ඒ මනුෂ්‍යයාට විරුද්ධ ව කූට උපායක් යොදන්නට යන බව මට දන්වනු ලැබූ බැවින් එවේලේ ම ඔහු ඔබ වෙතට එවා, ඔහුට විරුද්ධ ව ඇති චෝදනා ඔබ ඉදිරියේ තබන්නට පැමිණිලිකරුවන්ට අණ කෙළෙමි.”</span></span> 
     </div> 
     <div class="p"> <span class="verse v30" data-usfm="ACT.23.30"><span class="content"> </span></span><span class="verse v31" data-usfm="ACT.23.31"><span class="label">31</span><span class="content">මෙසේ හේවායන්ට අණ කළ ලෙස ඔව්හු පාවුලු රැගෙන එම රාත්‍රියේ ම අන්තිපත්‍රිසයට ගියහ. </span></span><span class="verse v32" data-usfm="ACT.23.32"><span class="label">32</span><span class="content">පසුවදා අසරුවන් ඔහු සමඟ යන්නට හැර, හේවායෝ බලකොටුවට හැරී ආහ. </span></span><span class="verse v33" data-usfm="ACT.23.33"><span class="label">33</span><span class="content">අසරුවෝ කායිසාරියට අවුත් ලිපියත් සමඟ, පාවුලු ආණ්ඩුකාරයාට භාර දුන්හ. </span></span><span class="verse v34" data-usfm="ACT.23.34"><span class="label">34</span><span class="content">එවිට ඔහු ඒ ලිපිය කියවා, පාවුලු කොයි පළාතේ කෙනෙක් දැ යි අසා, සිලිසියාවේ තැනැත්තෙකු බව දැන ගත් විට, </span></span><span class="verse v35" data-usfm="ACT.23.35"><span class="label">35</span><span class="content">“ඔබේ පැමිණිලිකරුවන් පැමිණි විට ඔබට කියන්නට ඇති දේ අසමි”යි කියා හෙරොද්ගේ මාලිගාවේ ඔහු රැකවලෙහි තබන්නට අණ කෙළේ ය.</span></span> 
     </div> 
    </div> 
   </div> 
  </div>
 </body>
</html>