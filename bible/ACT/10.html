<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch10" data-usfm="ACT.10">  
     <div class="s1"> <span class="heading"><b>පේදුරු සහ කොර්නේලියස්</b></span> 
     </div> 
     <div class="p"> <span class="content"> </span><span class="verse v1" data-usfm="ACT.10.1"><span class="label">1</span><span class="content">ඉතාලි යයි නම් ලත් භට හමුදාවේ ශතාධිපතියෙකු වූ කොර්නේලියස් නම් එක්තරා මිනිසෙක් කායිසාරියේ සිටියේ ය. </span></span><span class="verse v2" data-usfm="ACT.10.2"><span class="label">2</span><span class="content">ඔහු බැතිමතෙකි. සිය ගෙදර වැසියන් සමඟ දේව නමස්කාරයෙහි යෙදුන කෙනෙකි. සෙනඟට බොහෝ සේ දන් දෙමින් නොකඩ ව දෙවියන් වහන්සේට යාච්ඤා කිරීමෙහි නිරත වූවෙකි. </span></span><span class="verse v3" data-usfm="ACT.10.3"><span class="label">3</span><span class="content">දිනක් සවස තුනට පමණ දෙවියන් වහන්සේගේ දුතයෙක් ඔහුගේ නිවසට පැමිණ, “කොර්නේලියස්” කියා තමාට ආමන්ත්‍රණය කරනු ඔහු දර්ශනයකින් පැහැදිලි ලෙස දැක, </span></span><span class="verse v4" data-usfm="ACT.10.4"><span class="label">4</span><span class="content">දූතයා දෙස නෙත් යොමා බලා, බියපත් වී, “ස්වාමීනි, කිමෙක් දැ”යි ඇසී ය. දූතයා කතා කොට, “ඔබේ යාච්ඤා ද දාන ද සිහිවටන වශයෙන් දෙවියන් වහන්සේ ඉදිරියට නැඟී ඇත. </span></span><span class="verse v5" data-usfm="ACT.10.5"><span class="label">5</span><span class="content">ඉදින් ජොප්පාවට මිනිසුන් යවා, පේදුරු නම් සීමොන් කැඳවාගන්න. </span></span><span class="verse v6" data-usfm="ACT.10.6"><span class="label">6</span><span class="content">ඔහු මුහුද අද්දර සීමොන් නම් සම් පදම් කරන්නෙකුගේ ගෙදර නවාතැන්ගෙන සිටී ය”යි කී ය. </span></span><span class="verse v7" data-usfm="ACT.10.7"><span class="label">7</span><span class="content">මෙසේ කතා කළ දේව දූතයා ගිය කල, කොර්නේලියස් තමාගේ ගෙදර මෙහෙකරුවන්ගෙන් දෙදෙනෙකු ද තමාගේ පෞද්ගලික ආවතේව කරන්නන්ගෙන් පක්ෂපාත හේවායෙකු ද කැඳවා, </span></span><span class="verse v8" data-usfm="ACT.10.8"><span class="label">8</span><span class="content">ඔවුනට සියල්ල කියා දී, ඔවුන් ජොප්පාවට යැවී ය.</span></span> 
     </div> 
     <div class="p"> <span class="verse v8" data-usfm="ACT.10.8"><span class="content"> </span></span><span class="verse v9" data-usfm="ACT.10.9"><span class="label">9</span><span class="content">පසු දින ඔවුන් ගමන් කොට ඒ නුවරට ළං වෙත් ම, පේදුරු මද්දහන වේලාව පමණේ දී යාච්ඤා කරන පිණිස වහල්තලයට නැඟුණේ ය. </span></span><span class="verse v10" data-usfm="ACT.10.10"><span class="label">10</span><span class="content">එවිට බඩගිනි ව, කෑම කන්නට ඔහුට ඕනෑ විය. එහෙත් ඔවුන් කෑම පිළියෙළ කරද්දී ඔහුට දිව්‍ය දර්ශනයක් ලැබුණි. </span></span><span class="verse v11" data-usfm="ACT.10.11"><span class="label">11</span><span class="content">එවිට අහස විවර ව, මහත් රුවලක් වැනි යම් දෙයක් එහි සතර කොණින් බැඳ පොළොවට බස්වනු ඔහු දිටී ය. </span></span><span class="verse v12" data-usfm="ACT.10.12"><span class="label">12</span><span class="content">පොළොවේ සියලු ආකාර සිවුපාවෝ ද උරග ජාතීහු ද ආකාශ පක්ෂීහු ද එහි සිටියෝ ය. </span></span><span class="verse v13" data-usfm="ACT.10.13"><span class="label">13</span><span class="content">“පේදුරු නැඟිට මරා කන්න” යන හඬක් ඔහුට ඇසිණි. </span></span><span class="verse v14" data-usfm="ACT.10.14"><span class="label">14</span><span class="content">එහෙත් පේදුරු, “ස්වාමීනි, එසේ නොවේ වා; මන්ද, අකැප, අපවිත්‍ර දෙයක් කිසි කලෙකත් මම නොකෑවෙමි”යි කී ය. </span></span><span class="verse v15" data-usfm="ACT.10.15"><span class="label">15</span><span class="content">“දෙවියන් වහන්සේ පවිත්‍ර කළ දේ, අකැප යයි නොකියන්නැ”යි දෙ වන වරටත් කියන හඬක් ඇසිණි. </span></span><span class="verse v16" data-usfm="ACT.10.16"><span class="label">16</span><span class="content">මෙය තුන් වරක් ම සිදු විය. එකෙණෙහි ම ඒ දේ අහසට ඔසවාගනු ලැබී ය.</span></span> 
     </div> 
     <div class="p"> <span class="verse v16" data-usfm="ACT.10.16"><span class="content"> </span></span><span class="verse v17" data-usfm="ACT.10.17"><span class="label">17</span><span class="content">තවද, තමා දුටු දර්ශනය කුමක් දැ යි සිත සිතා, පේදුරු වියවුල් ව සිටිය දී, කොර්නේලියස් විසින් එවන ලද මනුෂ්‍යයෝ සීමොන්ගේ ගෙදර කොහේ දැ යි විමසමින් අවුත් එහි දොරටුව ළඟ සිට, </span></span><span class="verse v18" data-usfm="ACT.10.18"><span class="label">18</span><span class="content">“පේදුරු නම් ලත් සීමොන් මෙහි නැවතී සිටී දැ”යි හඬ නඟා ඇසූ හ. </span></span><span class="verse v19" data-usfm="ACT.10.19"><span class="label">19</span><span class="content">පේදුරු තමා දුටු දර්ශනය ගැන කල්පනා කරමින් සිටිය දී, ආත්මයාණන් වහන්සේ ඔහු අමතමින්, “අන්න, මිනිස්සු තුන් දෙනෙක් ඔබ සොයති. </span></span><span class="verse v20" data-usfm="ACT.10.20"><span class="label">20</span><span class="content">එබැවින් නැඟිට, බැස ගොස් කිසි සැකයක් නැති ව, ඔවුන් සමඟ යන්න. ඔවුන් එවූයේ මම ය”යි වදාළ සේක. </span></span><span class="verse v21" data-usfm="ACT.10.21"><span class="label">21</span><span class="content">එවිට පේදුරු ඒ මනුෂ්‍යයන් වෙතට බැස ගොස්: “ඔබ සොයන තැනැත්තා මම ය, ඔබ ආ කාරණය කිමෙක් දැ”යි ඇසී ය. </span></span><span class="verse v22" data-usfm="ACT.10.22"><span class="label">22</span><span class="content">ඔව්හු කතා කොට: “දැහැමි, දේව භය ඇති, මුළු ජුදෙව් ජාතිය ම ගරු කරන ශතාධිපතියෙකු වූ, කොර්නේලියස් තෙමේ තමාගේ ගෙදරට ඔබ කැඳවා ඔබෙන් ඔවදන් අසන පිණිස, දෙවියන් වහන්සේ විසින් ශුද්ධ වූ දේව දුතයෙකු ලවා අණ දෙනු ලැබී ය”යි කී හ. </span></span><span class="verse v23" data-usfm="ACT.10.23"><span class="label">23</span><span class="content">එවිට පේදුරු ඔවුන් ඇතුළට කැඳවා නවාතැන් දුන්නේ ය.</span></span> 
     </div> 
     <div class="p"> <span class="verse v23" data-usfm="ACT.10.23"><span class="content">පසුවදා ඔහු ඔවුන් සමඟ පිටත් ව ගියේ ය. ජොප්පාවේ සහෝදරයන්ගෙන් සමහරෙක් ද ඔහු කැටුව ගියහ. </span></span><span class="verse v24" data-usfm="ACT.10.24"><span class="label">24</span><span class="content">ඊට පසුදා ඔව්හු කායිසාරියට පැමිණියහ. කොර්නේලියස් තමාගේ නෑයන් ද හිතමිතුරන් ද කැඳවාගෙන ඔවුන් එන තුරු බලා සිටියේ ය. </span></span><span class="verse v25" data-usfm="ACT.10.25"><span class="label">25</span><span class="content">පේදුරු ගෙට පිවිසුණු විට, කොර්නේලියස් ඔහු ඉදිරියට ගොස් ඔහුගේ පාමුල වැඳ වැටුණේ ය. </span></span><span class="verse v26" data-usfm="ACT.10.26"><span class="label">26</span><span class="content">එහෙත් පේදුරු, “නැඟිටින්න, මමත් මනුෂ්‍යයෙකැ”යි කියා ඔහු එසෙව්වේ ය. </span></span><span class="verse v27" data-usfm="ACT.10.27"><span class="label">27</span><span class="content">පේදුරු ඔහු සමඟ කතා කරමින්, ගේ ඇතුළට ගොස්, බොහෝ දෙනෙකු රැස් ව සිටිනු දැක, </span></span><span class="verse v28" data-usfm="ACT.10.28"><span class="label">28</span><span class="content">ඔවුන් අමතා, “ජුදෙව් මිනිසෙකුට විජාතිකයෙකු හා සමඟ සමාගම් පැවැත්වීමත් ඔහු බලන්නට යාමත් තහනම් බව ඔබ දන්නහු ය. එහෙත් කවර මිනිසෙක් වුව ද පිළිකුල් ය නොහොත් අපවිත්‍ර යයි නොකිය යුතු බව දෙවියන් වහන්සේ මට පෙන්වා දුන් සේක. </span></span><span class="verse v29" data-usfm="ACT.10.29"><span class="label">29</span><span class="content">එබැවින් ඔබ මා කැඳවා යැවූ කල මම කිසි සැකයක් නැති ව ආවෙමි. ඔබ මා කැඳෙව්වේ මන්දැ”යි ඇසී ය.</span></span> 
     </div> 
     <div class="p"> <span class="verse v29" data-usfm="ACT.10.29"><span class="content"> </span></span><span class="verse v30" data-usfm="ACT.10.30"><span class="label">30</span><span class="content">එවිට කොර්නේලියස්, “සිව්දිනකට පෙර මෙවැනි වේලාවක දී, සවස තුනට, මම ගෙදර යාච්ඤා කරමින් සිටියෙමි. එවිට දිළිසෙන වස්ත්‍ර හැඳගත් මිනිසෙක් මා ඉදිරියෙහි සිට, </span></span><span class="verse v31" data-usfm="ACT.10.31"><span class="label">31</span><span class="content">‘කොර්නේලියස්, ඔබේ යාච්ඤා අසන ලද්දේ ය, ඔබේ පුණ්‍ය ක්‍රියා දෙවියන් වහන්සේ ඉදිරියෙහි සිහි කරන ලද්දේ ය; </span></span><span class="verse v32" data-usfm="ACT.10.32"><span class="label">32</span><span class="content">එබැවින් ජොප්පාවට මිනිසුන් යවා, පේදුරු නම් ලත් සීමොන් මෙතැනට කැඳවාගන්න; ඔහු මුහුද ළඟ සම් පදම්කරු සීමොන්ගේ ගෙයි නවාතැන් ගෙන සිටී ය’යි කී ය. </span></span><span class="verse v33" data-usfm="ACT.10.33"><span class="label">33</span><span class="content">එහෙයින් එකෙණෙහි ම මම ඔබ කැඳවා යැවීමි; ඔබේ පැමිණීම ඉතා හොඳ ය. දැන් සමිඳාණන් වහන්සේ ඔබට අණ කළ සියල්ල අසන පිණිස අපි සියල්ලෝ මෙහි දෙවියන් වහන්සේ ඉදිරියෙහි සිටිමු”යි කී ය.</span></span> 
     </div> 
     <div class="s1"> <span class="heading"><b>පේදුරු තුමාගේ කතාව</b></span> 
     </div> 
     <div class="p"> <span class="verse v33" data-usfm="ACT.10.33"><span class="content"> </span></span><span class="verse v34" data-usfm="ACT.10.34"><span class="label">34</span><span class="content"> </span><span class="content">එවිට පේදුරු මෙසේ කී ය: “දෙවියන් වහන්සේ මිනිසුන්ගේ තරාතිරම් නොබලන බව දැන් මට සැබැවින් ම පැහැදිලි ය. </span></span><span class="verse v35" data-usfm="ACT.10.35"><span class="label">35</span><span class="content">සියලු ජාතීන් අතර උන් වහන්සේ කෙරෙහි බිය ඇති, හරි දේ කරන තැනැත්තා උන් වහන්සේට ප්‍රියමනාප ය. </span></span><span class="verse v36" data-usfm="ACT.10.36"><span class="label">36</span><span class="content">උන් වහන්සේ ජේසුස් ක්‍රිස්තුන් වහන්සේ කරණකොටගෙන සාමයේ සුබ අස්න ප්‍රකාශ කරමින් ඉශ්රායෙල් පුත්‍රයනට දහම් පණිවුඩය දුන් සේක. ඒ ජේසුස් ක්‍රිස්තුන් වහන්සේ සියල්ලන්ගේ සමිඳාණෝ ය. </span></span><span class="verse v37" data-usfm="ACT.10.37"><span class="label">37</span><span class="content">ජොහන් ප්‍රකාශ කළ බව්තීස්ම-ස්නාපනයට පසු ගලීලය පටන් ජුදය මුළුල්ලෙහි සිදු වූ දේ ඔබ දන්නහු ය; </span></span><span class="verse v38" data-usfm="ACT.10.38"><span class="label">38</span><span class="content">දෙවියන් වහන්සේ ශුද්ධාත්මයෙන් ද බලයෙන් ද නාසරෙත්හි ජේසුස් වහන්සේ ආලේප කළ සැටිත්, දෙවියන් වහන්සේ උන් වහන්සේ සමඟ සිටි බැවින්, උන් වහන්සේ යහපත් ක්‍රියා කරමින් ද යක්ෂයා විසින් පීඩා කරන ලද සියල්ලන් සුව කරමින් ද හැසුරුණ සැටිත් ඔබ දන්නහු ය. </span></span><span class="verse v39" data-usfm="ACT.10.39"><span class="label">39</span><span class="content">උන් වහන්සේ ජුදෙව්වරුන්ගේ රටෙහි ද ජෙරුසලමෙහි ද කළ සියල්ලට අපි සාක්ෂිකරුවෝ වම්හ. ඔව්හු උන් වහන්සේ ගසක එල්ලා මැරූ හ. </span></span><span class="verse v40" data-usfm="ACT.10.40"><span class="label">40</span><span class="content">එහෙත් දෙවියන් වහන්සේ තුන් වන දා උන් වහන්සේ උත්ථාන කොට දර්ශනය වන්නට සැලැස්සූ සේක. </span></span><span class="verse v41" data-usfm="ACT.10.41"><span class="label">41</span><span class="content">උන් වහන්සේ සියල්ලනට ම පෙනුණේ නැත. පෙනුණේ, දෙවියන් වහන්සේ විසින් කලින් තෝරාගන්නා ලද සාක්ෂිකරුවන් වන, උන් වහන්සේ මළවුන්ගෙන් උත්ථාන වූ පසු උන් වහන්සේ සමඟ එකට කෑවා වූ, බීවා වූ, අපට ම ය. </span></span><span class="verse v42" data-usfm="ACT.10.42"><span class="label">42</span><span class="content">ජීවත් වන්නවුන්ගේ ද මළවුන්ගේ ද විනිශ්චයකාරයාණන් වන පිණිස දෙවියන් වහන්සේ විසින් නියම කරන ලද තැනැත්තාණන්, උන් වහන්සේ බව සෙනඟට ප්‍රකාශ කරන්නටත්, සාක්ෂි දෙන්නටත්, උන් වහන්සේ අපට අණ කළ සේක. </span></span><span class="verse v43" data-usfm="ACT.10.43"><span class="label">43</span><span class="content">උන් වහන්සේ අදහන සියල්ලනට උන් වහන්සේගේ නාමයේ අනුහසින් පව් කමාව ලැබෙන බවට සියලු දිවැසිවරයෝ සාක්ෂි දෙති”යි කී ය.</span></span> 
     </div> 
     <div class="s1"> <span class="heading"><b>විජාතිකයන් ශුද්ධාත්මය ලැබීම</b></span> 
     </div> 
     <div class="p"> <span class="verse v43" data-usfm="ACT.10.43"><span class="content"> </span></span><span class="verse v44" data-usfm="ACT.10.44"><span class="label">44</span><span class="content">පේදුරු මේ වචන කතා කරද්දී ම එය ඇසූ සියල්ලන් කෙරෙහි ශුද්ධාත්මයාණන් වහන්සේ පහළ වූ සේක. </span></span><span class="verse v45" data-usfm="ACT.10.45"><span class="label">45</span><span class="content">පේදුරු සමඟ පැමිණි, චර්මඡේදනය ලත් සැදැහැවත්හු විජාතීන් කෙරෙහි ශුද්ධාත්ම දීමනාව පහළ වූ බැවින් මවිත වූ හ. </span></span><span class="verse v46" data-usfm="ACT.10.46"><span class="label">46</span><span class="content">ඔවුන් අන්‍ය භාෂාවලින් කතා කරන සැටිත්, දෙවියන් වහන්සේගේ මහිමය ප්‍රකාශ කරන සැටිත්, ඔවුනට ඇසිණි. </span></span><span class="verse v47" data-usfm="ACT.10.47"><span class="label">47</span><span class="content">එවිට පේදුරු උත්තර දෙමින්, “අප ලැබුවාක් මෙන් ශුද්ධාත්මයාණන් වහන්සේ ලැබූ ඔවුන් වතුරෙන් බව්තීස්ම-ස්නාපනය කිරීම වැළැක්විය හැක්කේ කවරෙකුට දැ”යි කී ය. </span></span><span class="verse v48" data-usfm="ACT.10.48"><span class="label">48</span><span class="content">ඔහු ජේසුස් ක්‍රිස්තුන් වහන්සේගේ නාමයෙන් ඔවුන් බව්තීස්ම-ස්නාපනය කරන්නට අණ කෙළේ ය. එවිට ඔව්හු, කීප දවසක් තමන් සමඟ නැවතී සිටින ලෙස ඔහුගෙන් ඉල්ලූ හ.</span></span> 
     </div> 
    </div> 
   </div> 
  </div>
 </body>
</html>