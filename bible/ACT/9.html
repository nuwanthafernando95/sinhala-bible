<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch9" data-usfm="ACT.9">  
     <div class="s1"> <span class="heading"><b>තාර්සස්හි සාවුල්ගේ හැරීම</b></span> 
     </div> 
     <div class="r"> <span class="heading"><b>(</b></span><span class="heading"><b>ක්‍රියා 22:6-16</b></span><span class="heading"><b>;</b></span><span class="heading"><b>26:12-18</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="ACT.9.1"><span class="label">1</span><span class="content">එකල සාවුල් තවදුරටත් ස්වාමීන් වහන්සේගේ ශ්‍රාවකයන් මරාදමන පිණිස ඔවුන්ට විරුද්ධ ව තර්ජනය කරමින් සිටියේ ය. ඔහු උත්තම පූජකයා වෙත ගොස්, </span></span><span class="verse v2" data-usfm="ACT.9.2"><span class="label">2</span><span class="content">ඒ ඇදහිල්ලට අයත් පුරුෂයන් හෝ ස්ත්‍රීන් හෝ සම්බ වුණොත්, ඔවුන් අල්ලා ජෙරුසලමට ගෙන එන පිණිස, දමස්කයේ ධර්මශාලාවට ඉදිරිපත් කිරීම සඳහා ඔහුගෙන් බලපත්‍ර ඉල්ලාගත්තේ ය.</span></span> 
     </div> 
     <div class="p"> <span class="verse v2" data-usfm="ACT.9.2"><span class="content"> </span></span><span class="verse v3" data-usfm="ACT.9.3"><span class="label">3</span><span class="content">මෙසේ ඔහු ගමන් කරමින් දමස්කයට ළං වූ කල, හදිසියෙන් අහසින් ආලෝකයක් ඔහු අවට බැබළිණි. </span></span><span class="verse v4" data-usfm="ACT.9.4"><span class="label">4</span><span class="content">ඔහු භ්‍රාන්ත වී බිම වැටුණේ ය. එවිට: “සාවුල්, සාවුල්, ඔබ මට පීඩා කරන්නේ මන්දැ”යි කියන හඬක් ඔහුට ඇසිණි. </span></span><span class="verse v5" data-usfm="ACT.9.5"><span class="label">5</span><span class="content">“ස්වාමීනි, ඔබ කවරෙක් දැ”යි ඔහු ඇසී ය. “මම ඔබ විසින් පීඩා කරනු ලබන ජේසුස් ය. </span></span><span class="verse v6" data-usfm="ACT.9.6"><span class="label">6</span><span class="content">නැඟිට නුවරට ඇතුළු වන්න, ඔබ කළයුතු දේ ඔබට කියනු ලබන්නේ ය”යි ඒ හඬ පැවසී ය. </span></span><span class="verse v7" data-usfm="ACT.9.7"><span class="label">7</span><span class="content">ඔහු සමඟ ගමන් කළ මිනිසුන්ට ඒ හඬ ඇසුණ නමුත්, ඔව්හු කිසිවෙකු නොදැක තුෂ්ණීම්භූත ව සිටියෝ ය. </span></span><span class="verse v8" data-usfm="ACT.9.8"><span class="label">8</span><span class="content">සාවුල් නැඟිට ඇස් ඇරිය කල, ඔහුට කිසිවක් පෙනුණේ නැත. ඔව්හු ඔහු අතින් අල්ලාගෙන දමස්කයට ගෙන ගියහ. </span></span><span class="verse v9" data-usfm="ACT.9.9"><span class="label">9</span><span class="content">ඔහු තුන් දවසක් ඇස් නොපෙනී, නොකා නොබී සිටියේ ය.</span></span> 
     </div> 
     <div class="p"> <span class="verse v9" data-usfm="ACT.9.9"><span class="content"> </span></span><span class="verse v10" data-usfm="ACT.9.10"><span class="label">10</span><span class="content">දමස්කයෙහි අනනියස් නම් එක්තරා ශ්‍රාවකයෙක් සිටියේ ය. සමිඳාණන් වහන්සේ ඔහුට දර්ශනය වී, “අනනියස්”, කියා ඔහු ඇමතූ සේක. “ස්වාමීනි, මම මෙහි ය”යි ඔහු කී ය. </span></span><span class="verse v11" data-usfm="ACT.9.11"><span class="label">11</span><span class="content">සමිඳාණන් වහන්සේ ඔහුට කතා කොට, “නැඟිට, කෙළින් නම් වූ වීදියට ගොස්, තාර්සස්හි වැසියෙකු වූ සාවුල් නම් කෙනෙකු ගැන ජූදස්ගේ ගෙදරින් විමසන්න. ඔහු යාච්ඤා කරමින් සිටියි. </span></span><span class="verse v12" data-usfm="ACT.9.12"><span class="label">12</span><span class="content">තමාට පෙනීම ලැබෙන පිණිස අනනියස් නම් මිනිසෙකු පැමිණ තමා පිට අත් තබනු ඔහුට දර්ශනය වී ය”යි වදාළ සේක. </span></span><span class="verse v13" data-usfm="ACT.9.13"><span class="label">13</span><span class="content">එහෙත් අනනියස් උත්තර දෙමින්, “ස්වාමීනි, මේ මනුෂ්‍යයා ජෙරුසලමේ දී ඔබගේ ශුද්ධවරයන්ට කොපමණ හිංසා පීඩා කෙළේ දැ යි බොහෝ දෙනෙකුගෙන් ඇසීමි. </span></span><span class="verse v14" data-usfm="ACT.9.14"><span class="label">14</span><span class="content">මෙහිදීත් ඔබගේ නාමයට යාච්ඤා කරන සියල්ලන් අත්අඩංගුවට ගන්නට ඔහු නායක පූජකයන්ගෙන් බලය ලැබ සිටී ය”යි කී ය. </span></span><span class="verse v15" data-usfm="ACT.9.15"><span class="label">15</span><span class="content">එහෙත් සමිඳාණන් වහන්සේ ඔහුට කතා කොට, “යන්න, මන්ද, ඔහු මාගේ නාමය විජාතීන් ද රජුන් ද ඉශ්රායෙල් පුත්‍රයන් ද වෙත ගෙනයාමට මා විසින් තෝරාගත් භාජනයකි. </span></span><span class="verse v16" data-usfm="ACT.9.16"><span class="label">16</span><span class="content">ඔහු මාගේ නාමය නිසා කොපමණ දුක් විඳින්න ඕනෑ ද කියා ඔහුට දක්වන්නෙමි”යි වදාළ සේක.</span></span> 
     </div> 
     <div class="p"> <span class="verse v16" data-usfm="ACT.9.16"><span class="content"> </span></span><span class="verse v17" data-usfm="ACT.9.17"><span class="label">17</span><span class="content">අනනියස් පිටත් ව ගොස් ගෙට ඇතුළු වී, ඔහු පිට අත් තබා, “සහෝදර සාවුල්, ඔබට පෙනීම ලැබෙන පිණිස ද ඔබ ශුද්ධාත්මයාණන්ගෙන් පූර්ණ කරනු ලබන පිණිස ද සමිඳාණන් වහන්සේ, එනම්, ඔබ ගමන් කළ මාර්ගයේ දී ඔබට දර්ශනය වූ ජේසුස් වහන්සේ, මා එවූ සේකැ”යි කී ය. </span></span><span class="verse v18" data-usfm="ACT.9.18"><span class="label">18</span><span class="content">එකෙණෙහි ම ඔහුගේ ඇස්වලින් කොරපොතු වැන්නක් වැටී ඔහු පෙනීම ලැබී ය; ඔහු නැඟිට බව්තීස්ම-ස්නාපනය කරනු ලැබ, </span></span><span class="verse v19" data-usfm="ACT.9.19"><span class="label">19</span><span class="content">කෑම කා යළිත් ශක්තිය ලැබී ය.</span></span> 
     </div> 
     <div class="s1"> <span class="heading"><b>සාවුල් දමස්කයේ දී දේශනා කිරීම</b></span> 
     </div> 
     <div class="p"> <span class="verse v19" data-usfm="ACT.9.19"><span class="content">සාවුල් දමස්කයේ ශ්‍රාවකයන් සමඟ කීප දවසක් නතර ව සිටියේ ය. </span></span><span class="verse v20" data-usfm="ACT.9.20"><span class="label">20</span><span class="content">ඔහු නොපමා ව ජේසුස් වහන්සේ ගැන ධර්මශාලාවල දී දේශනා කරමින්, “උන් වහන්සේ දෙවියන් වහන්සේගේ පුත්‍රයා ය”යි ප්‍රකාශ කෙළේ ය. </span></span><span class="verse v21" data-usfm="ACT.9.21"><span class="label">21</span><span class="content">ඒ ඇසූ සියල්ලෝ අතිශයින් මවිත ව, “මෙම නාමයෙන් යාච්ඤා කරන්නන් ජෙරුසලමේ දී වනසා දැමූ තැනැත්තා මොහු නොවේ ද? මොහු මෙහි ආයේත් ඔවුන් අත්අඩංගුවට ගෙන නායක පූජකයන් ඉදිරියට ගෙන යන අදහසින් නොවේ දැ”යි කී හ. </span></span><span class="verse v22" data-usfm="ACT.9.22"><span class="label">22</span><span class="content">එහෙත් සාවුල් වඩ වඩා බලසම්පන්න ව, ඒ ජේසුස් වහන්සේ, ක්‍රිස්තුන් වහන්සේ ම යයි ඔප්පු කරමින්, දමස්කයෙහි විසූ ජුදෙව්වරුන් නිරුත්තර කෙළේ ය.</span></span> 
     </div> 
     <div class="p"> <span class="verse v22" data-usfm="ACT.9.22"><span class="content"> </span></span><span class="verse v23" data-usfm="ACT.9.23"><span class="label">23</span><span class="content"> </span><span class="content">කලක් ගත වූ පසු, ජුදෙව්වරු ඔහු මරන්නට කුමන්ත්‍රණ කළහ. </span></span><span class="verse v24" data-usfm="ACT.9.24"><span class="label">24</span><span class="content">එහෙත් ඔවුන්ගේ උපාය සාවුල්ට දැනගන්නට ලැබිණි. ඔහු මරණ පිණිස ඔව්හු රෑ දාවල් දෙක්හි දොරටුවල රැකබලා සිටියහ. </span></span><span class="verse v25" data-usfm="ACT.9.25"><span class="label">25</span><span class="content">එහෙත් ඔහුගේ ශ්‍රාවකයෝ රාත්‍රියේ ඔහු ගෙන ගොස්, කූඩයක බහා, පවුරෙහි විවරයකින් පහළට බැස්වූ හ.</span></span> 
     </div> 
     <div class="s1"> <span class="heading"><b>සාවුල් ජෙරුසලමට පැමිණීම</b></span> 
     </div> 
     <div class="p"> <span class="verse v25" data-usfm="ACT.9.25"><span class="content"> </span></span><span class="verse v26" data-usfm="ACT.9.26"><span class="label">26</span><span class="content">ඉන්පසු සාවුල් ජෙරුසලමට පැමිණිවිට, ශ්‍රාවකයන් සමඟ එක්වන්නට උත්සාහ කෙළේ ය. එහෙත් ඔහු ශ්‍රාවකයෙකැ යි විශ්වාස නොකොට සියල්ලෝ ඔහුට බිය වූ හ. </span></span><span class="verse v27" data-usfm="ACT.9.27"><span class="label">27</span><span class="content">එවිට බාර්ණබස් ඔහු කැටුව ප්‍රේරිතයන් ළඟට කැඳවා ගෙන ගොස්, මාර්ගයේ දී ඔහු සමිඳාණන් වහන්සේ දුටු සැටිත්, උන් වහන්සේ ඔහුට කතා කළ බවත්, දමස්කයේ දී ජේසුස් වහන්සේගේ නාමයෙන් ඔහු නිර්භීත ලෙස දේශනා කළ සැටිත්, ඔවුන්ට විස්තර කෙළේ ය. </span></span><span class="verse v28" data-usfm="ACT.9.28"><span class="label">28</span><span class="content">සාවුල් ද ඔවුන් සමඟ ජෙරුසලමෙහි සැරිසරමින්, සමිඳාණන් වහන්සේගේ නාමයෙන් නිර්භීත ව කතා කෙළේ ය. </span></span><span class="verse v29" data-usfm="ACT.9.29"><span class="label">29</span><span class="content">ඔහු ග්‍රීක බස කතා කළ ජුදෙව්වරුන් සමඟ සාකච්ඡාවෙහි ද වාද කිරීමෙහි ද යෙදීම නිසා ඔව්හු ඔහු මරන්නට අධිෂ්ඨාන කර ගත්හ. </span></span><span class="verse v30" data-usfm="ACT.9.30"><span class="label">30</span><span class="content">සහෝදරයෝ ඒ බව දැන, ඔහු කායිසාරියට ගෙන ගොස් එතැනින් තාර්සස්ට පිටත් කර යැවූ හ.</span></span> 
     </div> 
     <div class="p"> <span class="verse v30" data-usfm="ACT.9.30"><span class="content"> </span></span><span class="verse v31" data-usfm="ACT.9.31"><span class="label">31</span><span class="content">මෙසේ මුළු ජුදයෙහි ද ගලීලයෙහි ද සමාරියෙහි ද සභාවට සාමයේ කාලයක් ඇති විය. සභාව ශක්තිසම්පන්න ව, දේව ගෞරවයෙහි ද ශුද්ධාත්ම වරප්‍රසාදයෙහි ද පවතිමින් වැඩි වර්ධනය වූවා ය.</span></span> 
     </div> 
     <div class="s1"> <span class="heading"><b>පේදුරු තුමා අයිනෙයස් සුව කිරීම</b></span> 
     </div> 
     <div class="p"> <span class="verse v31" data-usfm="ACT.9.31"><span class="content"> </span></span><span class="verse v32" data-usfm="ACT.9.32"><span class="label">32</span><span class="content">තවද පේදුරු සියලු පළාත්වල සැරිසරා, ලිද්දායෙහි විසූ සැදැහැවතුන් වෙතට පැමිණියේ ය. </span></span><span class="verse v33" data-usfm="ACT.9.33"><span class="label">33</span><span class="content">එහි අට අවුරුද්දක් අංශභාග රෝගයෙන් ඔත්පළ ව හුන් අයිනෙයස් නම් මනුෂ්‍යයෙක් ඔහුට හමු විය. </span></span><span class="verse v34" data-usfm="ACT.9.34"><span class="label">34</span><span class="content">පේදුරු ඔහුට කතා කොට, “අයිනෙයස්, ජේසුස් ක්‍රිස්තුන් වහන්සේ ඔබට සුවය දෙන සේක. නැඟිට ඔබේ යහන සකස් කරගන්නැ”යි කී ය. එකෙණෙහි ම ඔහු නැඟිට්ටේ ය. </span></span><span class="verse v35" data-usfm="ACT.9.35"><span class="label">35</span><span class="content">ලිද්දායෙහි ද ශාරොනෙහි ද විසූ සියල්ලෝ ඔහු දැක, සමිඳාණන් වහන්සේ සරණ ගියහ.</span></span> 
     </div> 
     <div class="s1"> <span class="heading"><b>දොර්කස් මරණයෙන් උත්ථාන කිරීම</b></span> 
     </div> 
     <div class="p"> <span class="verse v35" data-usfm="ACT.9.35"><span class="content"> </span></span><span class="verse v36" data-usfm="ACT.9.36"><span class="label">36</span><span class="content">දොර්කස්, හෙවත් මුවදෙන යන අර්ථය ඇති, තබිතා නම් එක්තරා සැදැහැවත් කාන්තාවක් ජොප්පාවෙහි සිටියා ය. ඈ යහපත කිරීමේ දී හෝ දන්දීමෙහි දී හෝ කිසි විටෙක වෙහෙසට පත් නොවූවා ය. </span></span><span class="verse v37" data-usfm="ACT.9.37"><span class="label">37</span><span class="content">එහෙත් ඒ දවස්වල ඈ රෝගී ව මළා ය. ඔව්හු මිනිය නාවා, උඩුමහලක තැබූ හ. </span></span><span class="verse v38" data-usfm="ACT.9.38"><span class="label">38</span><span class="content">ලිද්දාව ජොප්පාවට සමීප බැවින්, පේදුරු එහි සිටින බව ඇසූ ශ්‍රාවකයෝ “පමා නොවී අප වෙත එන්නැ”යි අයැදිමින් මිනිසුන් දෙදෙනෙකු ඔහු වෙත යැවූ හ. </span></span><span class="verse v39" data-usfm="ACT.9.39"><span class="label">39</span><span class="content">එවිට පේදුරු පිටත් ව ඔවුන් සමඟ ගියේ ය. ඔහු පැමිණි කල, ඔව්හු උඩුමහලට ඔහු කැඳවාගෙන ගියහ. සියලු වැන්දඹුවෝ ඔහු වටා සිට හඬ හඬා, දොර්කස් ජීවත් ව සිටිය දී මැහූ කමිසත් කබාත් පෙන්වූ හ. </span></span><span class="verse v40" data-usfm="ACT.9.40"><span class="label">40</span><span class="content">පේදුරු ඔවුන් සියල්ලන් බැහැර කර, දණින් වැටී යාච්ඤා කර, මෘත දේහය දෙසට හැරී, “තබිතා, නැඟිටින්නැ”යි කී ය. එවිට ඈ ඇස් ඇර, පේදුරු දැක, හිඳගත්තා ය. </span></span><span class="verse v41" data-usfm="ACT.9.41"><span class="label">41</span><span class="content">ඔහු ඈ අතින් අල්ලා නැඟිටුවා, සැදැහැවතුන් ද වැන්දඹුවන් ද කැඳවා, පණපිටින් සිටි ඇය ඔවුන්ට භාර දුන්නේ ය. </span></span><span class="verse v42" data-usfm="ACT.9.42"><span class="label">42</span><span class="content">ජොප්පාව පුරා මේ පුවත පතළ විය. බොහෝ දෙනෙක් සමිඳාණන් වහන්සේ අදහා ගත්හ. </span></span><span class="verse v43" data-usfm="ACT.9.43"><span class="label">43</span><span class="content">පේදුරු, සීමොන් නම් සම් පදම් කරන්නෙකු සමඟ කීප දවසක් ජොප්පාවෙහි නැවතී සිටියේ ය.</span></span> 
     </div> 
    </div> 
   </div> 
  </div>
 </body>
</html>