<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch21" data-usfm="ACT.21">  
     <div class="s1"> <span class="heading"><b>පාවුලු ජෙරුසලම බලා යයි</b></span> 
     </div> 
     <div class="p"> <span class="content"> </span><span class="verse v1" data-usfm="ACT.21.1"><span class="label">1</span><span class="content">අපි ඔවුන්ගෙන් වෙන් ව නැව් නැඟී කෙළින් ම ගොස්, කෝස්ට ද පසුවදා රෝදස්ට ද එතැනින් පතාරාට ද ආවෙමු. </span></span><span class="verse v2" data-usfm="ACT.21.2"><span class="label">2</span><span class="content">එහි දී පිනීසියා ව බලා යන නැවක් සම්බ වී එහි නැඟී පිටත් වුණෙමු. </span></span><span class="verse v3" data-usfm="ACT.21.3"><span class="label">3</span><span class="content">සයිප්‍රසය පෙනෙන තෙක් මානයට ආවායින් පසු, ඉන් දකුණු දෙසට යාත්‍රා කොට සිරියාවට පැමිණ, තීර්හි දී ගොඩ බැස්සෙමු. මන්ද, එහි බඩු ගොඩබාන්නට තිබුණේ ය. </span></span><span class="verse v4" data-usfm="ACT.21.4"><span class="label">4</span><span class="content">අපි එහි දී ශ්‍රාවකයන් සොයාගෙන සත් දවසක් නැවතී සිටියෙමු. ජෙරුසලමට නොයන ලෙස ඔව්හු ආත්මයාණන් වහන්සේගෙන් අවවාද ලැබ, පාවුලුට එපවත් කී හ. </span></span><span class="verse v5" data-usfm="ACT.21.5"><span class="label">5</span><span class="content">එහෙත් ඒ දවස් ගත වූ පසු අපි පිටත් ව අපේ ගමන ගියෙමු. අප නුවරින් පිට වන තුරු ඔව්හු සියලු දෙනා ම තමන්ගේ භාර්යාවන් හා දරුවන් ද සමඟ අප කැටුව ආහ. අපි වෙරළෙහි දණින් වැටී යාච්ඤා කර, </span></span><span class="verse v6" data-usfm="ACT.21.6"><span class="label">6</span><span class="content">එකිනෙකාට සුබපතා, නැව් නැඟුණෙමු. ඔව්හු තම නිවෙස් කරා හැරී ගියහ.</span></span> 
     </div> 
     <div class="p"> <span class="verse v6" data-usfm="ACT.21.6"><span class="content"> </span></span><span class="verse v7" data-usfm="ACT.21.7"><span class="label">7</span><span class="content">අපි තීර් සිට පිටත් ව ගොස් අපේ මුහුදු ගමන නිම කොට, තොලිමයිසයට පැමිණියෙමු. එහි දී සහෝදරයන්ට ආචාර කොට ඔවුන් සමඟ දවසක් නැවතී සිටියෙමු. </span></span><span class="verse v8" data-usfm="ACT.21.8"><span class="label">8</span><span class="content">පසුදා අපි පිටත් ව කායිසාරියට අවුත්, සත් දෙනාගෙන් එක් කෙනෙකු වූ ධර්මදූත පිලිප්ගේ ගෙට පැමිණ, ඔහු සමඟ නැවතී සිටියෙමු. </span></span><span class="verse v9" data-usfm="ACT.21.9"><span class="label">9</span><span class="content">දිවැස් වැකි කීමේ වරය ලත්, කන්‍යා දූවරු සතර දෙනෙක් ඔහුට සිටියෝ ය. </span></span><span class="verse v10" data-usfm="ACT.21.10"><span class="label">10</span><span class="content"> බොහෝ දවස් අප එහි නැවතුණ අතර, අගබස් නම් එක් දිවැසිවරයෙක් ජුදයෙන් අප වෙත පැමිණියේ ය. </span></span><span class="verse v11" data-usfm="ACT.21.11"><span class="label">11</span><span class="content">ඔහු පාවුලුගේ ඉඟපටිය රැගෙන එයින් තමාගේ ම අත් පා බැඳ ගෙන, “ජුදෙව්වරුන් මේ ඉඟපටිය අයිති මිනිසා ජෙරුසලමේ දී මේ ආකාරයෙන් බැඳ විජාතීන්ගේ අත්වලට පාවා දෙති යි ශුද්ධාත්මයාණන් වහන්සේ කියන සේකැ”යි පැවසී ය.</span></span> 
     </div> 
     <div class="p"> <span class="verse v11" data-usfm="ACT.21.11"><span class="content"> </span></span><span class="verse v12" data-usfm="ACT.21.12"><span class="label">12</span><span class="content">අප මේ දේ ඇසූ කල, ඒ ස්ථානයේ සිටි අය ද අපි ද ජෙරුසලමට නොයන ලෙස ඔහුගෙන් උදක් ම ඉල්ලීමු. </span></span><span class="verse v13" data-usfm="ACT.21.13"><span class="label">13</span><span class="content">එවිට පාවුලු උත්තර දෙමින්, “ඔබ කුමක් කරන්නහු ද? හැඬීමෙන් මාගේ අධිෂ්ඨානය දුර්වල කරන්නේ මන් ද? මම ජෙරුසලමේ දී ස්වාමීන් වන ජේසුස් වහන්සේගේ නාමය නිසා හිරගෙට පමණක් නොව මැරෙන්නට වුවත් සූදානම් ව සිටිමි”යි කී ය. </span></span><span class="verse v14" data-usfm="ACT.21.14"><span class="label">14</span><span class="content">ඔහු කැමැති කරවාගන්නට නොහැකි වූයෙන්, “සමිඳාණන් වහන්සේගේ කැමැත්ත වේ වා!”යි කියමින් අපි නිහඬ වීමු.</span></span> 
     </div> 
     <div class="p"> <span class="verse v14" data-usfm="ACT.21.14"><span class="content"> </span></span><span class="verse v15" data-usfm="ACT.21.15"><span class="label">15</span><span class="content">ටික දවසකට පසු අපි බඩුබාහිරාදිය රැගෙන ජෙරුසලම බලා ගියෙමු. </span></span><span class="verse v16" data-usfm="ACT.21.16"><span class="label">16</span><span class="content">කායිසාරියේ ශ්‍රාවකයන්ගෙන් සමහරෙක් අප සමඟ අවුත් බොහෝ කලෙක පටන් ශ්‍රාවකයෙකු ව සිටි සයිප්‍රසයේ මීනාසොන් නම් කෙනෙකු වෙත නවාතැන් ගන්නට අප කැඳවාගෙන ගියහ.</span></span> 
     </div> 
     <div class="s1"> <span class="heading"><b>පාවුලු ජාකොබ් හමු වීම</b></span> 
     </div> 
     <div class="p"> <span class="verse v16" data-usfm="ACT.21.16"><span class="content"> </span></span><span class="verse v17" data-usfm="ACT.21.17"><span class="label">17</span><span class="content">අප ජෙරුසලමට පැමිණි කල සහෝදරයෝ ප්‍රීතියෙන් අප පිළිගත්හ. </span></span><span class="verse v18" data-usfm="ACT.21.18"><span class="label">18</span><span class="content">පසුවදා පාවුලු අප සමඟ ජාකොබ් හමු වීමට ගියේ ය. සභා මූලිකයෝ සියලු දෙනා ම එහි සිටියහ. </span></span><span class="verse v19" data-usfm="ACT.21.19"><span class="label">19</span><span class="content">ඔහු ඔවුන්ට ආචාර කොට, තමාගේ සේවය මඟින් දෙවියන් වහන්සේ විජාතීන් අතර සිදු කළ දේ ගැන සවිස්තර වාර්තාවක් ඉදිරිපත් කෙළේ ය. </span></span><span class="verse v20" data-usfm="ACT.21.20"><span class="label">20</span><span class="content">ඔව්හු ඒ අසා දෙවියන් වහන්සේට ප්‍රශංසා කළහ. තවද ඔව්හු ඔහුට කතා කොට, “සහෝදරය, ජුදෙව්වරුන් අතර, අදහාගත්තවුන් කොපමණ දහස් ගණනක් ඇද්දැ යි ඔබ දන්නෙහි ය. ඔව්හු සියල්ලෝ ම ව්‍යවස්ථාවලිය ගැන දැඩි භක්තියක් දක්වන අය වෙති. </span></span><span class="verse v21" data-usfm="ACT.21.21"><span class="label">21</span><span class="content">තමන්ගේ දරුවන් චර්මඡේදනය නොකරන්නටත්, ජුදෙව් වත්පිළිවෙත් නොපවත්වන්නටත් උගන්වමින් මෝසෙස්ට පිටුපා යන්නට විජාතීන් අතර සිටින ජුදෙව්වරුන්ට ඔබ උපෙදස් දෙන බව ඔවුන්ට සැළ වී තිබේ. </span></span><span class="verse v22" data-usfm="ACT.21.22"><span class="label">22</span><span class="content">දැන් ඉතින් කළ යුතු දේ කුමක් ද? ඔබ මෙහි ඇවිත් සිටින බව ඔවුන් නිසැකව ම දැනගනු ඇත. </span></span><span class="verse v23" data-usfm="ACT.21.23"><span class="label">23</span><span class="content"> එබැවින් අප කියන දේ කරන්න. අප අතර බාරයක් වූ මනුෂ්‍යයෝ සතර දෙනෙක් සිටිති. </span></span><span class="verse v24" data-usfm="ACT.21.24"><span class="label">24</span><span class="content">ඔබ ද ඔවුන් හා එකතු වී පවිත්‍ර වීමේ පිළිවෙත පවත්වන්න. ඔවුන්ගේ හිස් මුඩු කිරීම සඳහා යන වියහියදම් ඔබ ම දරන්න. එසේ කළ විට ඔබ ගැන ඔවුනට සැළ වූ කාරණාවලින් එකක් වත් සැබෑ නොවන බවත්, ඔබ ව්‍යවස්ථාවලිය අනුව ජීවත් වන බවත් සියල්ලන් ම දැනගනු ඇත. </span></span><span class="verse v25" data-usfm="ACT.21.25"><span class="label">25</span><span class="content"> එහෙත් ඇදහිල්ල පිළිගත් විජාතීන් ගැන නම්, ඔවුන් රූපවලට පුදන ලද දෙයින් ද ලෙයින් ද බොටුව මිරිකා මැරූ සතුන්ගේ මස් කෑමෙන් ද වේශ්‍යාකමින් ද වැළකී සිටින ලෙස අපි ම තීරණය කර ඔවුන්ට ලියා හැරියෙමු”යි කී හ. </span></span><span class="verse v26" data-usfm="ACT.21.26"><span class="label">26</span><span class="content">පසුවදා පාවුලු ඒ මනුෂ්‍යයන් හා එක් වී, ඔවුන් හා සමඟ පවිත්‍ර වීමේ පිළිවෙත පැවැත්විය. ඉන්පසු පාවුලු පවිත්‍ර වීම අවසාන වන කාලය ද ඔවුන් එකිනෙකා උදෙසා ඔප්පු කළ යුතු පූජාව ද දැනුම් දෙන පිණිස දේව මාලිගාවට ඇතුළු විය.</span></span> 
     </div> 
     <div class="s1"> <span class="heading"><b>දේව මාලිගාවේ දී පාවුලු අත්අඩංගුවට ගනු ලැබීම</b></span> 
     </div> 
     <div class="p"> <span class="verse v26" data-usfm="ACT.21.26"><span class="content"> </span></span><span class="verse v27" data-usfm="ACT.21.27"><span class="label">27</span><span class="content">ඒ දවස් සත සම්පූර්ණ වෙත් ම, ආසියාවෙන් පැමිණි ජුදෙව්වරු දේව මාලිගාවේ දී පාවුලු දැක, මුළු ජනකාය කළඹා, ඔහු අල්ලා ගෙන, </span></span><span class="verse v28" data-usfm="ACT.21.28"><span class="label">28</span><span class="content">“ඉශ්රායෙල් ජනයෙනි, උදව් දෙන්න. අපේ ජනතාවටත්, අපේ ව්‍යවස්ථාවලියටත්, මේ ස්ථානයටත් විරෝධී ව හැම තැන ම, හැම අයට ම උගන්වන මිනිසා මොහු ය. ඒ විතරක් නොවේ, මොහු ග්‍රීකයන් ද දේව මාලිගාවට කැඳවා ගෙන අවුත් මේ ශුද්ධස්ථානය කෙලෙසා ඇතැ”යි මොරගසා කී හ. </span></span><span class="verse v29" data-usfm="ACT.21.29"><span class="label">29</span><span class="content">ඔවුන් මෙසේ කීවේ එපීසයෙකු වූ ත්‍රොපිමස් ඔහු සමඟ නුවර සිටිනු ඔවුන් කලින් දැක තිබුණු නිසා, පාවුලු ඔහු දේව මාලිගාවට කැඳවා ගෙන යන්නට ඇතැ යි සිතූ බැවිනි. </span></span><span class="verse v30" data-usfm="ACT.21.30"><span class="label">30</span><span class="content">එවිට මුළු නුවර කැළඹිණි; ජනකාය එකාවන් ව දිව අවුත්, පාවුලු අල්ලා ගෙන දේව මාලිගාවෙන් පිටතට ඇදදැමූ හ. එකෙණෙහි ම දොරවල් වසා දමන ලදී. </span></span><span class="verse v31" data-usfm="ACT.21.31"><span class="label">31</span><span class="content">ඔවුන් ඔහු මරන්නට අදහස් කරගෙන සිටින අතර මුළු ජෙරුසලම කැලඹී ඇතැ යි සේනාධිපතියාට දන්වන ලදී. </span></span><span class="verse v32" data-usfm="ACT.21.32"><span class="label">32</span><span class="content">ඔහු එකෙණෙහි ම හේවායන් ද ශතාධිපතියන් ද කැඳවා ගෙන ඔවුන් වෙතට දිවී ය. ඔව්හු සේනාධිපතියා හා හේවායන් දැක, පාවුලුට තැළීම නතර කළහ. </span></span><span class="verse v33" data-usfm="ACT.21.33"><span class="label">33</span><span class="content">එවිට සේනාධිපතියා ළං වී ඔහු අල්ලා, දම්වැල් දෙකකින් බඳින්නට අණ කොට, “මොහු කවරෙක් ද? කුමක් කෙළේ දැ”යි විචාළේ ය. </span></span><span class="verse v34" data-usfm="ACT.21.34"><span class="label">34</span><span class="content">එවිට සමූහයා අතර සමහරෙක් එකක් ද තවත් සමහරෙක් අනෙකක් ද මොරගසා කී හ. මේ කෝලාහලය නිසා ඇත්ත නැත්ත දැනගන්නට ඔහුට බැරි වූයෙන්, පාවුලු බලකොටුවට ගෙන යන්නට ඔහු අණ කෙළේ ය. </span></span><span class="verse v35" data-usfm="ACT.21.35"><span class="label">35</span><span class="content">පාවුලු එහි තිබුණු පඩි පෙළ උඩට පැමිණි කල, සමූහයාගේ බලහත්කාරකම නිසා හේවායන්ට ඔහු උසුලා ගෙන යන්නට සිදු විය. </span></span><span class="verse v36" data-usfm="ACT.21.36"><span class="label">36</span><span class="content">මන්ද, “මොහු මරාදමන්නැ”යි මොරගසමින් ජනකාය ඔවුන් පස්සෙන් ගියහ.</span></span> 
     </div> 
     <div class="s1"> <span class="heading"><b>පාවුලුගේ පිළිතුර</b></span> 
     </div> 
     <div class="p"> <span class="verse v36" data-usfm="ACT.21.36"><span class="content"> </span></span><span class="verse v37" data-usfm="ACT.21.37"><span class="label">37</span><span class="content">පාවුලු බලකොටුව ඇතුළට ගෙනයනු ලබද්දී, “ඔබට වචනයක් කීමට අවසර ඇද්දැ”යි ඔහු සේනාධිපතියාගෙන් ඇසී ය. එවිට සේනාධිපතියා “ඔබ ග්‍රීක් භාෂාව දන්නෙහි ද? </span></span><span class="verse v38" data-usfm="ACT.21.38"><span class="label">38</span><span class="content">එසේ නම් මෑත දී කැරැල්ලක් ඇති කර, ත්‍රස්තවාදීන් සාරදහසක් වනයට ගෙන ගිය මිසර ජාතිකයා ඔබ නොවේ දැ”යි ඇසී ය. </span></span><span class="verse v39" data-usfm="ACT.21.39"><span class="label">39</span><span class="content">එහෙත් පාවුලු පිළිතුරු දෙමින්, “මම නම් සත්කීර්තිමත් නුවරක් වන සිලිසියාවේ තාර්සස්හි ජුදෙව්වෙක්මි. සෙනඟ අමතා කතා කිරීමට අවසර දෙන ලෙස ඔබගෙන් ඉල්ලමි”යි කී ය. </span></span><span class="verse v40" data-usfm="ACT.21.40"><span class="label">40</span><span class="content">ඔහු අවසර දුන් කල, පාවුලු පඩි පෙළ මත්තේ සිට සෙනඟට අතින් සංඥා කෙළේ ය. මහා නිශ්ශබ්දතාවයක් ඇති විය. ඔහු හෙබ්‍රෙව් භාෂාවෙන් ඔවුන් අමතා,</span></span> 
     </div> 
    </div> 
   </div> 
  </div>
 </body>
</html>