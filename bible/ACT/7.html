<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkACT"> 
    <div class="chapter ch7" data-usfm="ACT.7">  
     <div class="s1"> <span class="heading"><b>ස්තේපන්ගේ පිළිතුරු කතාව</b></span> 
     </div> 
     <div class="p"> <span class="content"> </span><span class="verse v1" data-usfm="ACT.7.1"><span class="label">1</span><span class="content">එවිට උත්තම පූජකයා, “මේ ඇත්ත දැ”යි ඇසී ය. </span></span><span class="verse v2" data-usfm="ACT.7.2"><span class="label">2</span><span class="content"> ස්තේපන් මෙසේ පිළිතුරු දුනි: “සහෝදරවරුනි, පියවරුනි, සවන් දෙන්න. අපගේ පිය වූ ආබ්‍රහම් හාරාන්හි පදිංචි වන්නට පෙර මෙසොපොතේමියාවේ සිටි කාලයෙහි, මහිමාන්විත දෙවියන් වහන්සේ ඔහුට පෙනී, </span></span><span class="verse v3" data-usfm="ACT.7.3"><span class="label">3</span><span class="content">‘ඔබේ රටින් ද ඥාතීන්ගෙන් ද වෙන් වී මා ඔබට පෙන්වන දේශයට එන්නැ’යි වදාළ සේක. </span></span><span class="verse v4" data-usfm="ACT.7.4"><span class="label">4</span><span class="content">එවිට ඔහු කල්දීයයන්ගේ දේශයෙන් නික්ම ගොස් හාරාන්හි පදිංචි විය. ඔහුගේ පියාගේ ඇවෑමෙන් දෙවියන් වහන්සේ ඔහු එතැනින් ඉවත් කොට ඔබ දැන් වසන මේ දේශයට ගෙනා සේක; </span></span><span class="verse v5" data-usfm="ACT.7.5"><span class="label">5</span><span class="content">එහි අඩියක් පමණ වත් උරුමයක් ඔහුට නුදුන් සේක. එහෙත්, එවකට ඔහුට දරුවෙකු නොසිටි නමුත්, මේ දේශය ඔහුට ද ඔහුගේ දරු පරම්පරාවට ද උරුම කර දීමට පොරොන්දු වූ සේක. </span></span><span class="verse v6" data-usfm="ACT.7.6"><span class="label">6</span><span class="content"> දෙවියන් වහන්සේ වදාළ දේ නම් මේ ය: ‘ඔහුගේ දරු පරම්පරාව අන්‍ය දේශයක ආගන්තුකයන් ව සිටිනවා ඇත. ඒ දේශවාසීන් ඔවුන් වහල්කමට ගෙන අවුරුදු හාර සියයක් මුළුල්ලේ ඔවුන්ට පීඩා කරනු ඇත. </span></span><span class="verse v7" data-usfm="ACT.7.7"><span class="label">7</span><span class="content"> ඔව්හු යම් ජාතියකට වහල් වෙත් ද, මම ඒ ජාතිය විනිශ්චයට පමුණුවමි; ඉන්පසු ඔව්හු පිටත් ව අවුත් මේ ස්ථානයෙහි මට නමස්කාර කරති.’ </span></span><span class="verse v8" data-usfm="ACT.7.8"><span class="label">8</span><span class="content"> තවද, උන් වහන්සේ ගිවිසුමේ ලකුණක් වශයෙන් චර්මඡේදනය ඔහුට දුන් සේක. මෙසේ ආබ්‍රහම්ට දාව ඊසාක් ද උපන්නේ ය. ආබ්‍රහම් අට වන දා ඔහු චර්මඡේදනය කෙළේ ය. ඊසාක්ට දාව ජාකොබ් ද, ජාකොබ්ට දාව කුලපතියෝ දොළොස් දෙනා ද උපන්හ. ඔව්හු සියල්ලෝ චර්මඡේදනය කරනු ලැබූ හ.</span></span> 
     </div> 
     <div class="p"> <span class="verse v8" data-usfm="ACT.7.8"><span class="content"> </span></span><span class="verse v9" data-usfm="ACT.7.9"><span class="label">9</span><span class="content"> </span><span class="content">“ඒ කුලපතියෝ ජෝසෙප්ට ඊර්ෂ්‍යා කොට ඔහු මිසරයෙහි වහල්කමට විකුණූ හ. එහෙත් දෙවියන් වහන්සේ ඔහු සමඟ සිට, </span></span><span class="verse v10" data-usfm="ACT.7.10"><span class="label">10</span><span class="content"> සියලු දුක්වලින් ඔහු මුදා, මිසරයේ රජ වූ පාරාවෝ ඉදිරියෙහි වරප්‍රසාදයත් ප්‍රඥාවත් ඔහුට දුන් සේක. පාරාවෝ තෙමේ මිසරයට ද තමාගේ මුළු රජ ගෙදරට ද, පාලකයා ලෙස ඔහු පත් කෙළේ ය. </span></span><span class="verse v11" data-usfm="ACT.7.11"><span class="label">11</span><span class="content"> එකල මුළු මිසර දේශයෙහි ද කානාන්හි ද සාගතයක් ඇති වූයෙන් මහත් විපත්තියක් ඇති විය. අපගේ පියවරුන්ට කිසි ආහාරයක් නොමැති විය. </span></span><span class="verse v12" data-usfm="ACT.7.12"><span class="label">12</span><span class="content">එහෙත් මිසරයෙහි ධාන්‍ය ඇති බව ජාකොබ් අසා, පළමු වරට අපේ පියවරුන් එහි යැවී ය. </span></span><span class="verse v13" data-usfm="ACT.7.13"><span class="label">13</span><span class="content"> දෙ වන වාරයේ දී ජෝසෙප් තම සහෝදරයන්ට හඳුන්වා දෙනු ලැබී ය. පාරාවෝට ද ජෝසෙප්ගේ වංශය හෙළි විය. </span></span><span class="verse v14" data-usfm="ACT.7.14"><span class="label">14</span><span class="content">එකල ජෝසෙප් තම පිය වූ ජාකොබ් ද හැත්තෑපස්දෙනෙකුගෙන් යුත් ඔහුගේ සියලු ඥාතීන් ද කැඳවා යැවී ය. </span></span><span class="verse v15" data-usfm="ACT.7.15"><span class="label">15</span><span class="content"> ජාකොබ් මිසරයට ගියේ ය. එහි දී ඔහු ද අපගේ පියවරු ද මියගියහ. </span></span><span class="verse v16" data-usfm="ACT.7.16"><span class="label">16</span><span class="content"> ඔව්හු ෂෙකෙම් නුවරට ගෙන යන ලදුව, ෂෙකෙම්හි හේමොර්ගේ පුත්‍රයන්ගෙන් ආබ්‍රහම් රිදී මිල ගණනකට ගත් සොහොන් ගෙය තුළ තැන්පත් කරනු ලැබූ හ.</span></span> 
     </div> 
     <div class="p"> <span class="verse v16" data-usfm="ACT.7.16"><span class="content"> </span></span><span class="verse v17" data-usfm="ACT.7.17"><span class="label">17</span><span class="content"> </span><span class="content"> “දෙවියන් වහන්සේ ආබ්‍රහම්ට දුන් පොරොන්දුව ඉටු කිරීමේ කාලය ළංවෙත් ම, අපේ ජනයා මිසරයෙහි වැඩී වර්ධනය වූ හ. </span></span><span class="verse v18" data-usfm="ACT.7.18"><span class="label">18</span><span class="content">එකල ජෝසෙප් ගැන නොදත් අන් රජෙක් මිසරයේ රජකමට පත් විය. </span></span><span class="verse v19" data-usfm="ACT.7.19"><span class="label">19</span><span class="content"> ඔහු අප ජාතියට විරුද්ධ ව යටිඋගුල් අටවා, අපගේ ළදරුවන් මැරී යන ලෙස පිටතට දමන්නට අපගේ පියවරුන්ට බල කෙළේ ය. </span></span><span class="verse v20" data-usfm="ACT.7.20"><span class="label">20</span><span class="content"> මෝසෙස් උපන්නේ මේ කාලයේ දී ය. ඔහු දෙවියන් වහන්සේට ප්‍රිය වූ සුන්දර දරුවෙක් විය. ඔහු ස්වකීය පියාගේ ගෙදර තුන් මසක් ඇතිදැඩි කරනු ලැබී ය. </span></span><span class="verse v21" data-usfm="ACT.7.21"><span class="label">21</span><span class="content"> ඉන්පසු ඔහු ඉවත දමනු ලැබූ කල පාරාවෝගේ දුව ඔහු රැගෙන, ඇගේ ම පුත්‍රයා මෙන් ඇතිදැඩි කරගත්තා ය. </span></span><span class="verse v22" data-usfm="ACT.7.22"><span class="label">22</span><span class="content">මෝසෙස් මිසරයන්ගේ සකල සිප්සතරෙහි පුහුණු කරනු ලැබ, කතාවෙහි ද ක්‍රියාවෙහි ද දක්ෂපක්ෂ තැනැත්තෙක් විය.</span></span> 
     </div> 
     <div class="p"> <span class="verse v22" data-usfm="ACT.7.22"><span class="content"> </span></span><span class="verse v23" data-usfm="ACT.7.23"><span class="label">23</span><span class="content"> </span><span class="content">“මෝසෙස්ට සතළිස් වසක් පමණ වූ විට, ඉශ්රායෙල් පුත්‍රයන් වන තම නෑදෑ පිරිස බලන්නට යාමට ඔහුගේ සිතේ අදහසක් ඇති විය. </span></span><span class="verse v24" data-usfm="ACT.7.24"><span class="label">24</span><span class="content">ඉශ්රායෙල්වරුන්ගෙන් කෙනෙකුට අයුක්තියක් කරනු දැක, ඔහුට පක්ෂ ව, මිසරයාට පහර දී, පීඩා කරනු ලැබූ තැනැත්තාට යුක්තිය ඉටු කෙළේ ය. </span></span><span class="verse v25" data-usfm="ACT.7.25"><span class="label">25</span><span class="content">දෙවියන් වහන්සේ ඔහු අතින් ඔහුගේ නෑදෑ පිරිසට විමුක්තිය සලසා දෙන බව ඔවුන් තේරුම්ගෙන ඇතැ යි ඔහු සිතී ය. එහෙත් ඔව්හු එය තේරුම් නොගත්හ. </span></span><span class="verse v26" data-usfm="ACT.7.26"><span class="label">26</span><span class="content">පසුවදා ඉශ්රායෙල්වරුන් දෙදෙනෙකු දබර කරනු දැක, ඔවුන් සමඟි කිරීමේ අදහසින් ඉදිරිපත් වී, ‘මිත්‍රවරුනි, ඔබ සහෝදරයෝ ය; එකිනෙකාට අයුතුකම් කරන්නේ මන්දැ’යි ඇසී ය. </span></span><span class="verse v27" data-usfm="ACT.7.27"><span class="label">27</span><span class="content">එහෙත් අසල්වැසියාට අයුතුකම් කරමින් සිටි මිනිසා මෝසෙස් තල්ලු කර දමා, ‘අප කෙරෙහි අධිපතියෙකු ද විනිශ්චයකාරයෙකු ද කර ඔබ පත් කෙළේ කවරෙක් ද? </span></span><span class="verse v28" data-usfm="ACT.7.28"><span class="label">28</span><span class="content">ඔබ ඊයේ මිසරයා මැරූ ලෙස, මාත් මරන්නට හදනවා දැ’යි කී ය. </span></span><span class="verse v29" data-usfm="ACT.7.29"><span class="label">29</span><span class="content">ඒ කීම නිසා මෝසෙස් පලා ගොස්, මිදියන් දේශයෙහි ආගන්තුක ව විසී ය. එහි දී ඔහුට පුත්‍රයෝ දෙදෙනෙක් උපන්හ.</span></span> 
     </div> 
     <div class="p"> <span class="verse v29" data-usfm="ACT.7.29"><span class="content"> </span></span><span class="verse v30" data-usfm="ACT.7.30"><span class="label">30</span><span class="content"> </span><span class="content"> “සතළිස් අවුරුද්දක් ගත වූ පසු, සීනයි කඳු පාළුකරයේ පඳුරක ගිනි ජාලාවක් තුළ දේව දුතයෙක් ඔහුට දර්ශනය විය. </span></span><span class="verse v31" data-usfm="ACT.7.31"><span class="label">31</span><span class="content">මෝසෙස් ඒ දර්ශනය දැක, පුදුම වී, එය සොයා බලන පිණිස ළඟට ගිය කල, </span></span><span class="verse v32" data-usfm="ACT.7.32"><span class="label">32</span><span class="content">‘ඔබේ පියවරුන්ගේ දෙවියන් වහන්සේ මම ය, ආබ්‍රහම්ගේ ද ඊසාක්ගේ ද ජාකොබ්ගේ ද දෙවියන් වහන්සේ මම වෙමි’යි කියන සමිඳාණන් වහන්සේගේ හඬ ඇසුණේ ය. මෝසෙස් වෙව්ලන්නට වී, වැඩිදුර පරීක්ෂා කරන්නට බිය විය. </span></span><span class="verse v33" data-usfm="ACT.7.33"><span class="label">33</span><span class="content">සමිඳාණන් වහන්සේ ඔහුට කතා කොට, ‘නුඹේ පාවහන් ගලවනු; මන්ද, නුඹ සිටින ස්ථානය ශුද්ධ භූමියකි. </span></span><span class="verse v34" data-usfm="ACT.7.34"><span class="label">34</span><span class="content">මිසරයෙහි වසන මාගේ ජනතාව විඳින පීඩා සැබැවින් ම දිටිමි; ඔවුන්ගේ සුසුම්ලෑම ඇසීමි; ඔවුන් ගළවන පිණිස බැස ආවෙමි; එනු, මම දැන් නුඹ මිසරයට යවමි’යි වදාළ සේක.</span></span> 
     </div> 
     <div class="p"> <span class="verse v34" data-usfm="ACT.7.34"><span class="content"> </span></span><span class="verse v35" data-usfm="ACT.7.35"><span class="label">35</span><span class="content"> </span><span class="content"> “අප කෙරෙහි අධිපතියෙකු හා විනිශ්චයකාරයෙකු ලෙස පත් කරන ලද්දේත්, ඔවුන් විසින් ප්‍රතික්ෂේප කරන ලද්දේත් මේ මෝසෙස් ය. එහෙත් පඳුරෙහි දර්ශනය වූ දේව දූතයා මඟින් අධිපතියෙකු හා මිදුම්කාරයෙකු ද වන පිණිස දෙවියන් වහන්සේ විසින් යවන ලද්දේත් මොහු ම ය. </span></span><span class="verse v36" data-usfm="ACT.7.36"><span class="label">36</span><span class="content">මිසරයෙහිදීත්, රතු මුහුදේදීත්, සතළිස් අවුරුද්දක් මුළුල්ලෙහි පාළුකරයේදීත්, හාස්කම් ද අරුමපුදුම දේ ද කර ඔවුන් පිටතට ගෙන ගියේත් මේ මෝසෙස් ම ය. </span></span><span class="verse v37" data-usfm="ACT.7.37"><span class="label">37</span><span class="content"> ‘දෙවියන් වහන්සේ මා එවූ ලෙස ම ඔබගේ සහෝදරයන් අතරෙන් ඔබට දිවැසිවරයෙකු එවන සේකැ’යි ඉශ්රායෙල් පුත්‍රයන්ට කීවේත්, මේ මෝසෙස් ම ය. </span></span><span class="verse v38" data-usfm="ACT.7.38"><span class="label">38</span><span class="content">සීනයි කන්දේ දී තමාට කතා කළ දේව දූතයා සමඟ ද අපේ පියවරුන් සමඟ ද පාළුකරයෙහි වූ සභාවේ ද සිටියේත්, අපට ප්‍රදානය කරන පිණිස ජීවන දහම ලැබුවේත් මොහු ම ය.</span></span> 
     </div> 
     <div class="p"> <span class="verse v38" data-usfm="ACT.7.38"><span class="content"> </span></span><span class="verse v39" data-usfm="ACT.7.39"><span class="label">39</span><span class="content">“එහෙත් අපේ පියවරු ඔහුට කීකරු වන්නට අකමැති ව ඔහු නෙරපා දමා, ආපසු මිසරයට යන රිසියෙන්, </span></span><span class="verse v40" data-usfm="ACT.7.40"><span class="label">40</span><span class="content">ආරොන්ට කතා කරමින්, ‘අපට පෙරටුව යන පිණිස දෙවිවරුන් සෑදුව මැනව, මන්ද, මිසර දේශයෙන් අප ගෙන ආ ඒ මෝසෙස්ට කුමක් වී ද කියා නොදනිමු’යි කී හ. </span></span><span class="verse v41" data-usfm="ACT.7.41"><span class="label">41</span><span class="content"> ඔව්හු ඒ දවස්වල දී වස්සෙකු සාදා, ඒ රූපයට පූජාවක් ඔප්පු කර, තමන් අතින් සෑදූ දේ ගැන ප්‍රීති වූ හ. </span></span><span class="verse v42" data-usfm="ACT.7.42"><span class="label">42</span><span class="content"> එවිට දෙවියන් වහන්සේ ඔවුන් වෙතින් හැරී, ග්‍රහ දේවතා නමස්කාරයට ඔවුන් අත්හැරදැමූ සේක. දිවැසිවරයන්ගේ පොතේ ඒ ගැන,</span></span> 
     </div> 
     <div class="q2"> <span class="verse v42" data-usfm="ACT.7.42"><span class="content">‘ඉශ්රායෙල් වංශය, කාන්තාරයෙහි සතළිස් වසක් තුළ ඔබ මට බිලි හා පූජා ඔප්පු කළහු ද?</span></span> 
     </div> 
     <div class="q"> <span class="verse v42" data-usfm="ACT.7.42"><span class="content"> </span></span><span class="verse v43" data-usfm="ACT.7.43"><span class="label">43</span><span class="content">නැත, නමස්කාර කරන පිණිස ඔබ විසින් සාදන ලද රූප, එනම්, මොලෙක්ගේ දේවාලය ද රෙපාන් දෙවියාගේ තාරකාව ද ඔබ ඔසවාගෙන ගියහු ය.</span></span> 
     </div> 
     <div class="q2"> <span class="verse v43" data-usfm="ACT.7.43"><span class="content">එබැවින් ඔබ බබිලෝනියෙන් එපිටට නෙරපන්නෙමි’ යනුවෙන් ලියා තිබේ.</span></span> 
     </div> 
     <div class="p"> <span class="verse v43" data-usfm="ACT.7.43"><span class="content"> </span></span><span class="verse v44" data-usfm="ACT.7.44"><span class="label">44</span><span class="content"> </span><span class="content"> “අපේ පියවරුන්ට කාන්තාරයෙහි සාක්ෂි මණ්ඩපය තිබුණේ ය. එය සාදන ලද්දේ, දෙවියන් වහන්සේ විසින් මෝසෙස්ට පෙන්වන ලද සැලැස්ම අනුව, ඔහු සමඟ කතා කළ තැනැන් වහන්සේ නියම කළ ලෙසට ය. </span></span><span class="verse v45" data-usfm="ACT.7.45"><span class="label">45</span><span class="content"> අපගේ පියවරු ජෝෂුවා හා සමඟ, දෙවියන් වහන්සේ ඔවුන් ඉදිරියෙන් පන්නාදැමූ විජාතීන්ගේ දේශය අයිති කරගත් අවස්ථාවේදීත්, ඔවුන් ලබාගත් මේ කූඩාරම ද ගෙන ගොස් දාවිත්ගේ කාලය දක්වා තබාගත්හ. </span></span><span class="verse v46" data-usfm="ACT.7.46"><span class="label">46</span><span class="content">දාවිත් දෙවියන් වහන්සේ ඉදිරියෙහි ප්‍රසාදය ලබා, ජාකොබ්ගේ දෙවියන් වහන්සේට වාසස්ථානයක් සැපයීමට අවසර ඉල්ලී ය. </span></span><span class="verse v47" data-usfm="ACT.7.47"><span class="label">47</span><span class="content"> එහෙත් උන් වහන්සේට මන්දිරයක් තැනුවේ සලමොන් ය.</span></span> 
     </div> 
     <div class="p"> <span class="verse v47" data-usfm="ACT.7.47"><span class="content"> </span></span><span class="verse v48" data-usfm="ACT.7.48"><span class="label">48</span><span class="content">“එසේ වුවත් අතින් සෑදූ ස්ථානවල මහෝත්තමයාණන් වහන්සේ වාසය නොකරන සේක. ඒ බව දිවැසිවරයා මෙසේ කියා ඇත: </span></span><span class="verse v49" data-usfm="ACT.7.49"><span class="label">49</span><span class="content"> ‘අහස මාගේ සිහසුන ය,</span></span> 
     </div> 
     <div class="q2"> <span class="verse v49" data-usfm="ACT.7.49"><span class="content">පොළොව මාගේ පාපුටුව ය, කෙබඳු ගෘහයක් ඔබ මට ඉදි කරන්නහු ද?</span></span> 
     </div> 
     <div class="q2"> <span class="verse v49" data-usfm="ACT.7.49"><span class="content">නොහොත්, මාගේ විවේක ස්ථානය කිමෙක් ද?</span></span> 
     </div> 
     <div class="q"> <span class="verse v49" data-usfm="ACT.7.49"><span class="content"> </span></span><span class="verse v50" data-usfm="ACT.7.50"><span class="label">50</span><span class="content">මේ සියල්ල මාගේ අතින් නොසාදන ලද දැ යි සමිඳාණන් වහන්සේ වදාරන සේක.</span></span> 
     </div> 
     <div class="p"> <span class="verse v50" data-usfm="ACT.7.50"><span class="content"> </span></span><span class="verse v51" data-usfm="ACT.7.51"><span class="label">51</span><span class="content"> </span><span class="content">“හිතුවක්කාර, මිසදිටු සිත් හා බිහිරි කන් ඇත්තෙනි, ඔබගේ පියවරුන් මෙන් ඔබත් නිතර ම ශුද්ධාත්මයාණන්ට එරෙහි ව සිටින්නහු ය. </span></span><span class="verse v52" data-usfm="ACT.7.52"><span class="label">52</span><span class="content">ඔබගේ පියවරුන් පීඩා නොකළ දිවැසිවරයෙක් ඇද් ද? ඔව්හු ධාර්මිකයාණන්ගේ ආගමනය කල්තියා දැන්වූ අය මරාදැමූ හ. දැන් ඔබ ඒ ධාර්මිකයාණන් පාවා දී මරාදමා ඇත. </span></span><span class="verse v53" data-usfm="ACT.7.53"><span class="label">53</span><span class="content">දේව දූතයන් විසින් දෙන ලද ව්‍යවස්ථා ඔබ ලැබූ නමුත් ඒවා නොපිළිපැද්දහු ය.”</span></span> 
     </div> 
     <div class="s1"> <span class="heading"><b>ස්තේපන්ට ගල් ගැසීම</b></span> 
     </div> 
     <div class="p"> <span class="verse v53" data-usfm="ACT.7.53"><span class="content"> </span></span><span class="verse v54" data-usfm="ACT.7.54"><span class="label">54</span><span class="content">ඔව්හු ඒ අසා, ඔහුට විරුද්ධ ව කෝපයෙන් දිළිහී දත්මිටි කෑහ. </span></span><span class="verse v55" data-usfm="ACT.7.55"><span class="label">55</span><span class="content">එහෙත් ඔහු ශුද්ධාත්මයෙන් පූර්ණ ව, ස්වර්ගයට බැල්ම හෙළා, දෙවියන් වහන්සේගේ තේජශ්‍රීයත් උන් වහන්සේගේ දකුණු පැත්තේ ජේසුස් වහන්සේ නැඟිට සිටිනවාත් දැක, </span></span><span class="verse v56" data-usfm="ACT.7.56"><span class="label">56</span><span class="content">“අන්න, ස්වර්ගය විවර වී ඇත, මනුෂ්‍ය-පුත්‍රයාණන් දෙවියන් වහන්සේගේ දකුණු පස නැඟිට සිටිනවා මට පෙනේ ය”යි කී ය. </span></span><span class="verse v57" data-usfm="ACT.7.57"><span class="label">57</span><span class="content">එහෙත් ඔව්හු මහත් ශබ්දයෙන් මොරහඬගසා, තමන්ගේ කන් වසා ගෙන, එක සිතින් ඔහු පිටට කඩා පැන, </span></span><span class="verse v58" data-usfm="ACT.7.58"><span class="label">58</span><span class="content">ඔහු නුවරින් පිටතට ඇද ඔහුට ගල් ගැසූ හ. සාක්ෂිකාරයෝ තමන්ගේ ඇඳුම් සාවුල් නම් යෞවනයෙකුගේ පාමුල තැබූ හ. </span></span><span class="verse v59" data-usfm="ACT.7.59"><span class="label">59</span><span class="content">“ජේසුස් ස්වාමීන් වහන්ස, මාගේ ආත්මය පිළිගත මැනවැ”යි කියා ස්තේපන් යාච්ඤා කරද්දී ඔව්හු ඔහුට ගල් ගැසූ හ. </span></span><span class="verse v60" data-usfm="ACT.7.60"><span class="label">60</span><span class="content">ඔහු දණින් වැටී, “සමිඳාණන් වහන්ස, මේ පාපය ඔවුන් පිට නොතැබුව මැනවැ”යි මහත් හඬින් මොරගසා කී ය. මෙසේ කියා ඔහු සැතපුණේ ය.</span></span> 
     </div> 
    </div> 
   </div> 
  </div>
 </body>
</html>