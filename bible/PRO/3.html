<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch3" data-usfm="PRO.3">  
     <div class="s1"> <span class="heading"><b>සදාචාරයේ අගය</b></span> 
     </div> 
     <div class="p"> <span class="content"> </span><span class="verse v1" data-usfm="PRO.3.1"><span class="label">1</span><span class="content">මාගේ පුත්‍රය, මාගේ ඔවදන් අමතක නොකරන්න;</span></span> 
     </div> 
     <div class="q2"> <span class="verse v1" data-usfm="PRO.3.1"><span class="content">මාගේ අණපණත් ඔබ හද තුළ රැකගන්න.</span></span> 
     </div> 
     <div class="q"> <span class="verse v1" data-usfm="PRO.3.1"><span class="content"> </span></span><span class="verse v2" data-usfm="PRO.3.2"><span class="label">2</span><span class="content">එවිට ඔබ දිගායු වළඳන්නෙහි ය;</span></span> 
     </div> 
     <div class="q2"> <span class="verse v2" data-usfm="PRO.3.2"><span class="content">චිරාත් කාලයක් ජීවත් වන්නෙහි ය:</span></span> 
     </div> 
     <div class="q2"> <span class="verse v2" data-usfm="PRO.3.2"><span class="content">සව් සිරින් වැඩිවන්නෙහි ය.</span></span> 
     </div> 
     <div class="q"> <span class="verse v2" data-usfm="PRO.3.2"><span class="content"> </span></span><span class="verse v3" data-usfm="PRO.3.3"><span class="label">3</span><span class="content">පක්ෂපාතකම හා විශ්වාසය අත් නොහරින්න;</span></span> 
     </div> 
     <div class="q2"> <span class="verse v3" data-usfm="PRO.3.3"><span class="content">ඒවා ගෙල වටේ මාලයක් මෙන් බැඳගන්න.</span></span> 
     </div> 
     <div class="q2"> <span class="verse v3" data-usfm="PRO.3.3"><span class="content">ගලෙහි කෙටූ අකුරක් මෙන් සිතෙහි සටහන් කරගන්න.</span></span> 
     </div> 
     <div class="q"> <span class="verse v3" data-usfm="PRO.3.3"><span class="content"> </span></span><span class="verse v4" data-usfm="PRO.3.4"><span class="label">4</span><span class="content"> </span><span class="content"> එවිට ඔබ, දෙවියන් හා මිනිසුන් අබිමුව ප්‍රසාදයට හා කීර්තියට පාත්‍ර වනු නිසැක ය.</span></span> 
     </div> 
     <div class="q"> <span class="verse v4" data-usfm="PRO.3.4"><span class="content"> </span></span><span class="verse v5" data-usfm="PRO.3.5"><span class="label">5</span><span class="content">හුදෙක් නුඹේ ම නුවණෙහි නොපිහිටා, මුළු හිතින් හිමි තුම කෙරෙහි විශ්වාසය තබන්න.</span></span> 
     </div> 
     <div class="q"> <span class="verse v5" data-usfm="PRO.3.5"><span class="content"> </span></span><span class="verse v6" data-usfm="PRO.3.6"><span class="label">6</span><span class="content">හැම දෙයක දී ම සමිඳුන් සිහි කරන්න;</span></span> 
     </div> 
     <div class="q2"> <span class="verse v6" data-usfm="PRO.3.6"><span class="content">එතුමා ඔබට හරි මඟ පෙන්වනු ඇත.</span></span> 
     </div> 
     <div class="q"> <span class="verse v6" data-usfm="PRO.3.6"><span class="content"> </span></span><span class="verse v7" data-usfm="PRO.3.7"><span class="label">7</span><span class="content"> </span><span class="content"> ඔබ මහ නැණවතෙකැ යි නොසිතන්න.</span></span> 
     </div> 
     <div class="q2"> <span class="verse v7" data-usfm="PRO.3.7"><span class="content">සමිඳුන්ට ගරුබිය පා නපුරෙන් දුරු වන්න.</span></span> 
     </div> 
     <div class="q"> <span class="verse v7" data-usfm="PRO.3.7"><span class="content"> </span></span><span class="verse v8" data-usfm="PRO.3.8"><span class="label">8</span><span class="content">එසේ කළොත්, ඔබේ සිරුරට සුව සැප ද, ඔබේ ඇට මිදුළුවලට නව පණක් ද ලැබෙනු ඇත.</span></span> 
     </div> 
     <div class="q"> <span class="verse v8" data-usfm="PRO.3.8"><span class="content"> </span></span><span class="verse v9" data-usfm="PRO.3.9"><span class="label">9</span><span class="content">ඔබේ ධනසම්පතින් ද අස්වැන්නේ නාඹුල් පලයෙන් ද සමිඳුන් හට පුද පඬුරු දෙන්න.</span></span> 
     </div> 
     <div class="q"> <span class="verse v9" data-usfm="PRO.3.9"><span class="content"> </span></span><span class="verse v10" data-usfm="PRO.3.10"><span class="label">10</span><span class="content">එවිට ඔබේ අටුකොටු ධනධාන්‍යයෙන් පිරී ඉතිරී යනු ඇත;</span></span> 
     </div> 
     <div class="q2"> <span class="verse v10" data-usfm="PRO.3.10"><span class="content">මහ මුද්‍රික බඳුන්වල නව මිදිපැන් උතුරා යනු ඇත.</span></span> 
     </div> 
     <div class="q"> <span class="verse v10" data-usfm="PRO.3.10"><span class="content"> </span></span><span class="verse v11" data-usfm="PRO.3.11"><span class="label">11</span><span class="content"> </span><span class="content"> </span><span class="content"> මාගේ පුත්‍රය, සමිඳුන් දෙන විනය සුළු කොට නොසිතන්න.</span></span> 
     </div> 
     <div class="q2"> <span class="verse v11" data-usfm="PRO.3.11"><span class="content">එතුමන්ගේ තරවටු ගැන නොකලකිරෙන්න.</span></span> 
     </div> 
     <div class="q"> <span class="verse v11" data-usfm="PRO.3.11"><span class="content"> </span></span><span class="verse v12" data-usfm="PRO.3.12"><span class="label">12</span><span class="content"> </span><span class="content"> පියෙකු සිය ප්‍රියාදර පුතු හට යම් සේ දඬුවම් කරන්නේ ද, එසේ ම සමිඳාණෝ සිය පෙම්වතුන්ට දඬුවම් දෙන සේක.</span></span> 
     </div> 
     <div class="s1"> <span class="heading"><b>ප්‍රඥා සම්පත</b></span> 
     </div> 
     <div class="p"> <span class="verse v12" data-usfm="PRO.3.12"><span class="content"> </span></span><span class="verse v13" data-usfm="PRO.3.13"><span class="label">13</span><span class="content">ප්‍රඥා සම්පත සොයාගන්නා, ඥාන සම්පත හිමි කරගන්නා, මිනිසාගේ වාසනාවක මහත!</span></span> 
     </div> 
     <div class="q"> <span class="verse v13" data-usfm="PRO.3.13"><span class="content"> </span></span><span class="verse v14" data-usfm="PRO.3.14"><span class="label">14</span><span class="content">එයින් ලැබෙන යසඉසුරු, රිදීයටත්, තනි රත්රනටත් වඩා අගනේ ය.</span></span> 
     </div> 
     <div class="q"> <span class="verse v14" data-usfm="PRO.3.14"><span class="content"> </span></span><span class="verse v15" data-usfm="PRO.3.15"><span class="label">15</span><span class="content">ප්‍රඥාව රතුකැටවලට වඩා අගනේ ය;</span></span> 
     </div> 
     <div class="q2"> <span class="verse v15" data-usfm="PRO.3.15"><span class="content">ඔබේ සිත්ගන්නා කවර දෙයක් වුව ද එයට සම කළ නොහැකි ය.</span></span> 
     </div> 
     <div class="q"> <span class="verse v15" data-usfm="PRO.3.15"><span class="content"> </span></span><span class="verse v16" data-usfm="PRO.3.16"><span class="label">16</span><span class="content">දීර්ඝායු ප්‍රඥාවේ දකුණතෙහි ය:</span></span> 
     </div> 
     <div class="q2"> <span class="verse v16" data-usfm="PRO.3.16"><span class="content">ධනසම්පත් හා කීර්තිය ඇගේ වමතෙහි ය,</span></span> 
     </div> 
     <div class="q"> <span class="verse v16" data-usfm="PRO.3.16"><span class="content"> </span></span><span class="verse v17" data-usfm="PRO.3.17"><span class="label">17</span><span class="content">ප්‍රඥාවගේ ක්‍රියා මාර්ග ජීවන රටාවට මනහර ය;</span></span> 
     </div> 
     <div class="q2"> <span class="verse v17" data-usfm="PRO.3.17"><span class="content">ඇගේ සියලු මාවත් සත් හට සෙත් දෙයි.</span></span> 
     </div> 
     <div class="q"> <span class="verse v17" data-usfm="PRO.3.17"><span class="content"> </span></span><span class="verse v18" data-usfm="PRO.3.18"><span class="label">18</span><span class="content">ප්‍රඥාව අත්කර ගන්නන්ට ඈ ජීවන වෘක්ෂයකි;</span></span> 
     </div> 
     <div class="q2"> <span class="verse v18" data-usfm="PRO.3.18"><span class="content">එවැනියන්ගේ වාසනාවක මහත!</span></span> 
     </div> 
     <div class="q"> <span class="verse v18" data-usfm="PRO.3.18"><span class="content"> </span></span><span class="verse v19" data-usfm="PRO.3.19"><span class="label">19</span><span class="content">සමිඳාණෝ ප්‍රඥාවෙන් පොළොවේ අත්තිවාරම් ලූ සේක.</span></span> 
     </div> 
     <div class="q2"> <span class="verse v19" data-usfm="PRO.3.19"><span class="content">බුද්ධියෙන් අහස් මණ්ඩලය පිහිටෙවූ සේක.</span></span> 
     </div> 
     <div class="q"> <span class="verse v19" data-usfm="PRO.3.19"><span class="content"> </span></span><span class="verse v20" data-usfm="PRO.3.20"><span class="label">20</span><span class="content">එතුමන්ගේ ඥානයෙන් පොළොවේ ගැඹුරු තැන් කණිනු ලැබී ය;</span></span> 
     </div> 
     <div class="q2"> <span class="verse v20" data-usfm="PRO.3.20"><span class="content">වලාකුළුවලින් පිනි බින්දු කාන්දු වනු ඇත.</span></span> 
     </div> 
     <div class="s1"> <span class="heading"><b>නැණවතුන්ගේ වාසනාව</b></span> 
     </div> 
     <div class="q"> <span class="verse v20" data-usfm="PRO.3.20"><span class="content"> </span></span><span class="verse v21" data-usfm="PRO.3.21"><span class="label">21</span><span class="content">මාගේ පුත්‍රය, විචක්ෂණ බුද්ධිය ද තීක්ෂණ ඥානය ද දියුණු කරගන්න.</span></span> 
     </div> 
     <div class="q2"> <span class="verse v21" data-usfm="PRO.3.21"><span class="content">ඒවා ඔබ කෙරෙන් පහ ව යන්න ඉඩ නොදෙන්න.</span></span> 
     </div> 
     <div class="q"> <span class="verse v21" data-usfm="PRO.3.21"><span class="content"> </span></span><span class="verse v22" data-usfm="PRO.3.22"><span class="label">22</span><span class="content">ඒවා ඔබට ජීවනය ද ඔබේ ගෙලට ආභරණයක් ද වනු ඇත.</span></span> 
     </div> 
     <div class="q"> <span class="verse v22" data-usfm="PRO.3.22"><span class="content"> </span></span><span class="verse v23" data-usfm="PRO.3.23"><span class="label">23</span><span class="content">එවිට ඔබේ දෙපා නොපැකිළ, ඔබ සුව සේ ජීවන මඟ යනු ඇත;</span></span> 
     </div> 
     <div class="q"> <span class="verse v23" data-usfm="PRO.3.23"><span class="content"> </span></span><span class="verse v24" data-usfm="PRO.3.24"><span class="label">24</span><span class="content">සැතපෙන කල ඔබට බියක් නැත;</span></span> 
     </div> 
     <div class="q2"> <span class="verse v24" data-usfm="PRO.3.24"><span class="content">ඔබේ නින්ද සැපදායක වනු ඇත.</span></span> 
     </div> 
     <div class="q"> <span class="verse v24" data-usfm="PRO.3.24"><span class="content"> </span></span><span class="verse v25" data-usfm="PRO.3.25"><span class="label">25</span><span class="content">හදිසි භීතියට වත් දුදනන්ගෙන් එන දුර්විපතට වත්, බිය නොවන්න.</span></span> 
     </div> 
     <div class="q"> <span class="verse v25" data-usfm="PRO.3.25"><span class="content"> </span></span><span class="verse v26" data-usfm="PRO.3.26"><span class="label">26</span><span class="content">සමිඳාණෝ ඔබ සුරක්නා සේක;</span></span> 
     </div> 
     <div class="q2"> <span class="verse v26" data-usfm="PRO.3.26"><span class="content">ඔබේ දෙපා උගුලට අසු නොවන සේ රක්නා සේක.</span></span> 
     </div> 
     <div class="q"> <span class="verse v26" data-usfm="PRO.3.26"><span class="content"> </span></span><span class="verse v27" data-usfm="PRO.3.27"><span class="label">27</span><span class="content">ත්‍යාගශීලී වීමට හැකියාව තිබිය දී, උපකාර කිරීමට මැළි නොවන්න.</span></span> 
     </div> 
     <div class="q"> <span class="verse v27" data-usfm="PRO.3.27"><span class="content"> </span></span><span class="verse v28" data-usfm="PRO.3.28"><span class="label">28</span><span class="content">හැකියාව තිබිය දීත්, “ගොස් නැවත එන්න, හෙට දෙන්නෙමි”යි ඔබේ අසල්වැසියාට නොකියන්න.</span></span> 
     </div> 
     <div class="q"> <span class="verse v28" data-usfm="PRO.3.28"><span class="content"> </span></span><span class="verse v29" data-usfm="PRO.3.29"><span class="label">29</span><span class="content">ඔබේ අසල්වැසියා බිය සැක නැති ව යෙහෙන් වාසය කරද්දී,</span></span> 
     </div> 
     <div class="q2"> <span class="verse v29" data-usfm="PRO.3.29"><span class="content">ඔහුට විරුද්ධ ව උපායක් නොයොදන්න.</span></span> 
     </div> 
     <div class="q"> <span class="verse v29" data-usfm="PRO.3.29"><span class="content"> </span></span><span class="verse v30" data-usfm="PRO.3.30"><span class="label">30</span><span class="content">ඔබට වරදක් නොකරන කෙනෙකු සමඟ නිකරුණේ නඩුහබයට නොබසින්න.</span></span> 
     </div> 
     <div class="q"> <span class="verse v30" data-usfm="PRO.3.30"><span class="content"> </span></span><span class="verse v31" data-usfm="PRO.3.31"><span class="label">31</span><span class="content">සාහසිකයෙකු ආදර්ශයට නොගන්න;</span></span> 
     </div> 
     <div class="q2"> <span class="verse v31" data-usfm="PRO.3.31"><span class="content">ඔවුන් අනුගමනය නොකරන්න;</span></span> 
     </div> 
     <div class="q"> <span class="verse v31" data-usfm="PRO.3.31"><span class="content"> </span></span><span class="verse v32" data-usfm="PRO.3.32"><span class="label">32</span><span class="content">වංක සිත් ඇත්තෝ සමිඳුන්ට පිළිකුලකි;</span></span> 
     </div> 
     <div class="q2"> <span class="verse v32" data-usfm="PRO.3.32"><span class="content">එතුමන්ගේ ප්‍රසාදය අවංක අය සමඟ ය.</span></span> 
     </div> 
     <div class="q"> <span class="verse v32" data-usfm="PRO.3.32"><span class="content"> </span></span><span class="verse v33" data-usfm="PRO.3.33"><span class="label">33</span><span class="content">දුදනන්ගේ මන්දිර මත සමිඳුන්ගේ සාපය වැටෙනු ඇත;</span></span> 
     </div> 
     <div class="q2"> <span class="verse v33" data-usfm="PRO.3.33"><span class="content">සුදනන්ගේ නිවෙස්වලට එතුමාණෝ ආසිරි දෙන සේක.</span></span> 
     </div> 
     <div class="q"> <span class="verse v33" data-usfm="PRO.3.33"><span class="content"> </span></span><span class="verse v34" data-usfm="PRO.3.34"><span class="label">34</span><span class="content"> </span><span class="content"> නින්දා කරන අයට එතුමාණෝ නින්දා කරන සේක;</span></span> 
     </div> 
     <div class="q2"> <span class="verse v34" data-usfm="PRO.3.34"><span class="content">යටහත් අයට ප්‍රසාදය දක්වන සේක.</span></span> 
     </div> 
     <div class="q"> <span class="verse v34" data-usfm="PRO.3.34"><span class="content"> </span></span><span class="verse v35" data-usfm="PRO.3.35"><span class="label">35</span><span class="content">නැණවතුන් හට කීර්තිය උරුම වේ;</span></span> 
     </div> 
     <div class="q2"> <span class="verse v35" data-usfm="PRO.3.35"><span class="content">නැණ හීනයන් හට අපකීර්තිය හිමි වේ.</span></span> 
     </div> 
    </div> 
   </div> 
  </div>
 </body>
</html>