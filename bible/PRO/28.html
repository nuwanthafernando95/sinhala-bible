<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch28" data-usfm="PRO.28">  
     <div class="p"> <span class="content"> </span><span class="verse v1" data-usfm="PRO.28.1"><span class="label">1</span><span class="content">කිසිවෙකු ලුහුබැඳ නාවත් දුෂ්ටයා පලා යයි;</span></span> 
     </div> 
     <div class="q2"> <span class="verse v1" data-usfm="PRO.28.1"><span class="content">එහෙත් ධර්මිෂ්ඨයා සිංහයෙකු මෙන් වැජඹෙයි.</span></span> 
     </div> 
     <div class="q"> <span class="verse v1" data-usfm="PRO.28.1"><span class="content"> </span></span><span class="verse v2" data-usfm="PRO.28.2"><span class="label">2</span><span class="content">කැරලිකාර රාජ්‍යයක නායකයෝ බොහෝ දෙනෙකි, එහෙත් නැණවත් පැණසර අයගෙන් යුත් රාජ්‍යයක් තිරසර ව පවතියි.</span></span> 
     </div> 
     <div class="q"> <span class="verse v2" data-usfm="PRO.28.2"><span class="content"> </span></span><span class="verse v3" data-usfm="PRO.28.3"><span class="label">3</span><span class="content">දිළිඳුන් පෙළන දුෂ්ටයා අස්වැන්න වනසන මහ වැස්සක් වැන්න.</span></span> 
     </div> 
     <div class="q"> <span class="verse v3" data-usfm="PRO.28.3"><span class="content"> </span></span><span class="verse v4" data-usfm="PRO.28.4"><span class="label">4</span><span class="content">නීති රීති කඩන්නෝ දුෂ්ටයන්ට පැසසුම් කරති;</span></span> 
     </div> 
     <div class="q2"> <span class="verse v4" data-usfm="PRO.28.4"><span class="content">නීති රීති රකින්නෝ ඔවුන්ට විරුද්ධ ව සිටිති.</span></span> 
     </div> 
     <div class="q"> <span class="verse v4" data-usfm="PRO.28.4"><span class="content"> </span></span><span class="verse v5" data-usfm="PRO.28.5"><span class="label">5</span><span class="content">නපුරු මිනිස්සු යුක්තිය තේරුම් නොගනිති;</span></span> 
     </div> 
     <div class="q2"> <span class="verse v5" data-usfm="PRO.28.5"><span class="content">සමිඳුන් සොයා යන්නෝ එය මුළුමනින් ම තේරුම්ගනිති.</span></span> 
     </div> 
     <div class="q"> <span class="verse v5" data-usfm="PRO.28.5"><span class="content"> </span></span><span class="verse v6" data-usfm="PRO.28.6"><span class="label">6</span><span class="content">වැරදි මඟ යන ධනවතාට වඩා හරි මඟ යන දිළින්දා අගනේ ය.</span></span> 
     </div> 
     <div class="q"> <span class="verse v6" data-usfm="PRO.28.6"><span class="content"> </span></span><span class="verse v7" data-usfm="PRO.28.7"><span class="label">7</span><span class="content">නීතිය රකින්නා නැණවත් පුත්‍රයෙකි;</span></span> 
     </div> 
     <div class="q2"> <span class="verse v7" data-usfm="PRO.28.7"><span class="content">දාමරිකයන් ඇසුරු කරන්නා තම පියාට නිගාවකි.</span></span> 
     </div> 
     <div class="q"> <span class="verse v7" data-usfm="PRO.28.7"><span class="content"> </span></span><span class="verse v8" data-usfm="PRO.28.8"><span class="label">8</span><span class="content">වැඩි පොළියෙන් හා අයුතු ලාභයෙන් උපයන ඔබේ ධනය දිළිඳුන්ට දයාව දක්වන කෙනෙකුට හිමි වේ.</span></span> 
     </div> 
     <div class="q"> <span class="verse v8" data-usfm="PRO.28.8"><span class="content"> </span></span><span class="verse v9" data-usfm="PRO.28.9"><span class="label">9</span><span class="content">දේව නීතියට කන් නොදෙන්නාගේ යැදුම සමිඳුන් හට පිළිකුලකි.</span></span> 
     </div> 
     <div class="q"> <span class="verse v9" data-usfm="PRO.28.9"><span class="content"> </span></span><span class="verse v10" data-usfm="PRO.28.10"><span class="label">10</span><span class="content">අවංක අය නපුරු මඟට හරවන්නා තමා කැපූ වළේ ම වැටෙනු නියත ය;</span></span> 
     </div> 
     <div class="q2"> <span class="verse v10" data-usfm="PRO.28.10"><span class="content">එහෙත් සත්පුරුෂයා ආසිරි ලබනු ඇත.</span></span> 
     </div> 
     <div class="q"> <span class="verse v10" data-usfm="PRO.28.10"><span class="content"> </span></span><span class="verse v11" data-usfm="PRO.28.11"><span class="label">11</span><span class="content">ධනවතා තමන් නැණවතෙකැ යි සිතයි;</span></span> 
     </div> 
     <div class="q2"> <span class="verse v11" data-usfm="PRO.28.11"><span class="content">එහෙත් ඔහුගේ නියම තත්ත්වය දත් දිළිඳා එය වටහාගනියි.</span></span> 
     </div> 
     <div class="q"> <span class="verse v11" data-usfm="PRO.28.11"><span class="content"> </span></span><span class="verse v12" data-usfm="PRO.28.12"><span class="label">12</span><span class="content">දමිටු අය බලය ලබන කල සියල්ලෝ උත්සව පවත්වති.</span></span> 
     </div> 
     <div class="q2"> <span class="verse v12" data-usfm="PRO.28.12"><span class="content">දුෂ්ට අය උසස් වන කල ඔව්හු බියෙන් සැඟවෙති.</span></span> 
     </div> 
     <div class="q"> <span class="verse v12" data-usfm="PRO.28.12"><span class="content"> </span></span><span class="verse v13" data-usfm="PRO.28.13"><span class="label">13</span><span class="content">තම වරද සඟවන්නා සෞභාග්‍යය නොදනියි;</span></span> 
     </div> 
     <div class="q2"> <span class="verse v13" data-usfm="PRO.28.13"><span class="content">වරද පිළිගෙන, එය දුරලන අයට දයාව ලැබෙයි.</span></span> 
     </div> 
     <div class="q"> <span class="verse v13" data-usfm="PRO.28.13"><span class="content"> </span></span><span class="verse v14" data-usfm="PRO.28.14"><span class="label">14</span><span class="content">දේව ගරුබිය ඇත්නම් ඔබට වාසනාව ඇත;</span></span> 
     </div> 
     <div class="q2"> <span class="verse v14" data-usfm="PRO.28.14"><span class="content">මුරණ්ඩුකම ඇත්නම් ඔබට විපත ඇත.</span></span> 
     </div> 
     <div class="q"> <span class="verse v14" data-usfm="PRO.28.14"><span class="content"> </span></span><span class="verse v15" data-usfm="PRO.28.15"><span class="label">15</span><span class="content">දුබල සෙනඟක් ආණ්ඩු කරන දුෂ්ටයා ගොරවන සිංහයෙකි, ගොදුරු සොයා යන වලසෙකි.</span></span> 
     </div> 
     <div class="q"> <span class="verse v15" data-usfm="PRO.28.15"><span class="content"> </span></span><span class="verse v16" data-usfm="PRO.28.16"><span class="label">16</span><span class="content">නැණ හීන අධිපතියා දරුණු පාලකයෙක් වෙයි;</span></span> 
     </div> 
     <div class="q2"> <span class="verse v16" data-usfm="PRO.28.16"><span class="content">අයුතු ලාභයට ද්වේෂ කරන්නා දිගායු වළඳයි.</span></span> 
     </div> 
     <div class="q"> <span class="verse v16" data-usfm="PRO.28.16"><span class="content"> </span></span><span class="verse v17" data-usfm="PRO.28.17"><span class="label">17</span><span class="content">මිනීමැරීමේ වරදින් පෙළෙන්නා යුහුයුහු ව වළ පල්ලට යයි;</span></span> 
     </div> 
     <div class="q2"> <span class="verse v17" data-usfm="PRO.28.17"><span class="content">කිසිවෙකු එය නොවළක්වත්වා.</span></span> 
     </div> 
     <div class="q"> <span class="verse v17" data-usfm="PRO.28.17"><span class="content"> </span></span><span class="verse v18" data-usfm="PRO.28.18"><span class="label">18</span><span class="content">අවංක ලෙස ජීවත් වෙන්නා ගැළවෙයි;</span></span> 
     </div> 
     <div class="q2"> <span class="verse v18" data-usfm="PRO.28.18"><span class="content">වංක ලෙස ජීවත් වෙන්නා විපතට වැටෙයි.</span></span> 
     </div> 
     <div class="q"> <span class="verse v18" data-usfm="PRO.28.18"><span class="content"> </span></span><span class="verse v19" data-usfm="PRO.28.19"><span class="label">19</span><span class="content">වැර වීරියෙන් වගාකරන්නාට බතබුලත බහුල ය;</span></span> 
     </div> 
     <div class="q2"> <span class="verse v19" data-usfm="PRO.28.19"><span class="content">නිෂ්ඵල ව්‍යාපාරවල යෙදෙන්නාගේ දිළිඳු බව ඉමහත් ය.</span></span> 
     </div> 
     <div class="q"> <span class="verse v19" data-usfm="PRO.28.19"><span class="content"> </span></span><span class="verse v20" data-usfm="PRO.28.20"><span class="label">20</span><span class="content">විශ්වාස කටයුතු මිනිසාට ආසිරි විපුල ය;</span></span> 
     </div> 
     <div class="q2"> <span class="verse v20" data-usfm="PRO.28.20"><span class="content">ධනය ඉපැයීමට ඉක්මන් වන්නා දඬුවම් ලබනු නියත ය.</span></span> 
     </div> 
     <div class="q"> <span class="verse v20" data-usfm="PRO.28.20"><span class="content"> </span></span><span class="verse v21" data-usfm="PRO.28.21"><span class="label">21</span><span class="content">තරාතිරම් බැලීම හරි නැත;</span></span> 
     </div> 
     <div class="q2"> <span class="verse v21" data-usfm="PRO.28.21"><span class="content">බත් කටක් තකා අපරාධයක් කරන්නෝ වෙති.</span></span> 
     </div> 
     <div class="q"> <span class="verse v21" data-usfm="PRO.28.21"><span class="content"> </span></span><span class="verse v22" data-usfm="PRO.28.22"><span class="label">22</span><span class="content">වස්තු ලෝභියා වස්තුව සොය සොයා වේගයෙන් දුවයි;</span></span> 
     </div> 
     <div class="q2"> <span class="verse v22" data-usfm="PRO.28.22"><span class="content">කවදා හරි හිඟකමට පැමිණෙන බව ඔහු නොදනියි.</span></span> 
     </div> 
     <div class="q"> <span class="verse v22" data-usfm="PRO.28.22"><span class="content"> </span></span><span class="verse v23" data-usfm="PRO.28.23"><span class="label">23</span><span class="content">කපටි ඉච්චාවට වඩා අවංක විවේචනය ප්‍රශංසනීය ය.</span></span> 
     </div> 
     <div class="q"> <span class="verse v23" data-usfm="PRO.28.23"><span class="content"> </span></span><span class="verse v24" data-usfm="PRO.28.24"><span class="label">24</span><span class="content">දෙමවුපියන්ගෙන් සොරාගෙන එහි වරදක් නැතැ යි කියන්නා අන්ත හොරෙකි.</span></span> 
     </div> 
     <div class="q"> <span class="verse v24" data-usfm="PRO.28.24"><span class="content"> </span></span><span class="verse v25" data-usfm="PRO.28.25"><span class="label">25</span><span class="content">තණ්හාව ඇත්තා කලහ අවුස්සයි;</span></span> 
     </div> 
     <div class="q2"> <span class="verse v25" data-usfm="PRO.28.25"><span class="content">සමිඳුන් කෙරේ විශ්වාසය තබන්නාට සෞභාග්‍යය ඇත.</span></span> 
     </div> 
     <div class="q"> <span class="verse v25" data-usfm="PRO.28.25"><span class="content"> </span></span><span class="verse v26" data-usfm="PRO.28.26"><span class="label">26</span><span class="content">හුදෙක් සිය නුවණෙහි රැඳෙන්නා මෝඩයෙකි;</span></span> 
     </div> 
     <div class="q2"> <span class="verse v26" data-usfm="PRO.28.26"><span class="content">නැණවත් ලෙස හැසිරෙන්නා සුරැකි ව වසන්නෙකි.</span></span> 
     </div> 
     <div class="q"> <span class="verse v26" data-usfm="PRO.28.26"><span class="content"> </span></span><span class="verse v27" data-usfm="PRO.28.27"><span class="label">27</span><span class="content">දිළිඳුන්ට දෙන අයට කිසි හිඟයක් නැත;</span></span> 
     </div> 
     <div class="q2"> <span class="verse v27" data-usfm="PRO.28.27"><span class="content">දිළිඳුන් දෙස නොබලන අයට අධික සාපය ඇත.</span></span> 
     </div> 
     <div class="q"> <span class="verse v27" data-usfm="PRO.28.27"><span class="content"> </span></span><span class="verse v28" data-usfm="PRO.28.28"><span class="label">28</span><span class="content">නොදැහැමි අය බලයට පත් වන විට වැසියෝ බියෙන් සැඟවෙති;</span></span> 
     </div> 
     <div class="q2"> <span class="verse v28" data-usfm="PRO.28.28"><span class="content">ඔවුන් වැනසෙන විට දැහැමියෝ බලයට පත් වෙති.</span></span> 
     </div> 
    </div> 
   </div> 
  </div>
 </body>
</html>