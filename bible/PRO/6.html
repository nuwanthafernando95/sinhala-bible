<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch6" data-usfm="PRO.6">  
     <div class="s1"> <span class="heading"><b>ගැටළුවලින් ගැළවීම</b></span> 
     </div> 
     <div class="p"> <span class="content"> </span><span class="verse v1" data-usfm="PRO.6.1"><span class="label">1</span><span class="content">මාගේ පුත්‍රය, ඔබ මිතුරෙකුට ඇප වී, අන් අයෙකු උදෙසා අත්තිකාරමක් දී,</span></span> 
     </div> 
     <div class="q"> <span class="verse v1" data-usfm="PRO.6.1"><span class="content"> </span></span><span class="verse v2" data-usfm="PRO.6.2"><span class="label">2</span><span class="content">ඔබේ වචනවලට අසු වී, ඔබේ පොරොන්දුවලට මැදි වී සිටින්නෙහි ද?</span></span> 
     </div> 
     <div class="q"> <span class="verse v2" data-usfm="PRO.6.2"><span class="content"> </span></span><span class="verse v3" data-usfm="PRO.6.3"><span class="label">3</span><span class="content">මාගේ පුත්‍රය, එසේ අසු වී සිටින්නෙහි නම්, මා කියන දේ කර ගැළවී යන්න;</span></span> 
     </div> 
     <div class="q2"> <span class="verse v3" data-usfm="PRO.6.3"><span class="content">ඔබ ගොස්, ඔහුගේ දෙපා ළඟ වැටී පෙරැත්ත කරන්න.</span></span> 
     </div> 
     <div class="q"> <span class="verse v3" data-usfm="PRO.6.3"><span class="content"> </span></span><span class="verse v4" data-usfm="PRO.6.4"><span class="label">4</span><span class="content">නිදි නොගෙන, කිරා නොවැටී,</span></span> 
     </div> 
     <div class="q"> <span class="verse v4" data-usfm="PRO.6.4"><span class="content"> </span></span><span class="verse v5" data-usfm="PRO.6.5"><span class="label">5</span><span class="content">දඩයක්කාරයෙකු අතින් පැන දුවන තිත් මුවෙකු මෙන් ද උගුලක් ඇටවූ වැද්දෙකු අතින් ඉගිළී යන කුරුල්ලෙකු මෙන් ගැළවී යන්න.</span></span> 
     </div> 
     <div class="s1"> <span class="heading"><b>කුහුඹුවාගෙන් පාඩම්</b></span> 
     </div> 
     <div class="q"> <span class="verse v5" data-usfm="PRO.6.5"><span class="content"> </span></span><span class="verse v6" data-usfm="PRO.6.6"><span class="label">6</span><span class="content">අලසය, කුහුඹුවා වෙත ගොස් උගේ ගතිපැවතුම් බලා නැණවත් වන්න.</span></span> 
     </div> 
     <div class="q"> <span class="verse v6" data-usfm="PRO.6.6"><span class="content"> </span></span><span class="verse v7" data-usfm="PRO.6.7"><span class="label">7</span><span class="content">ඌට නායකයෙක් නැත, මුලාදෑනියෙක් නැත, පාලකයෙක් නැත.</span></span> 
     </div> 
     <div class="q"> <span class="verse v7" data-usfm="PRO.6.7"><span class="content"> </span></span><span class="verse v8" data-usfm="PRO.6.8"><span class="label">8</span><span class="content">එහෙත් ඌ ගිම්හානයේ දී ආහාර සපයා ගනියි;</span></span> 
     </div> 
     <div class="q2"> <span class="verse v8" data-usfm="PRO.6.8"><span class="content">ගොයම් කපන සමයේ දී කෑම රැස් කර තබයි.</span></span> 
     </div> 
     <div class="q"> <span class="verse v8" data-usfm="PRO.6.8"><span class="content"> </span></span><span class="verse v9" data-usfm="PRO.6.9"><span class="label">9</span><span class="content">අලසය, ඔබ කොපමණ කල් නිදාගන්නෙහි ද?</span></span> 
     </div> 
     <div class="q2"> <span class="verse v9" data-usfm="PRO.6.9"><span class="content">නින්දෙන් අවදි වන්නේ කොයි වේලාවෙහි ද?</span></span> 
     </div> 
     <div class="q"> <span class="verse v9" data-usfm="PRO.6.9"><span class="content"> </span></span><span class="verse v10" data-usfm="PRO.6.10"><span class="label">10</span><span class="content"> </span><span class="content">‘තව ටිකක් නිදාගනිමි, තව ඇබිත්තක් සැතපෙමි, තව මඳක් අත් දෙක බැඳගනිමි’යි කියන ඔබ වෙතට,</span></span> 
     </div> 
     <div class="q"> <span class="verse v10" data-usfm="PRO.6.10"><span class="content"> </span></span><span class="verse v11" data-usfm="PRO.6.11"><span class="label">11</span><span class="content">දිළිඳුකම, සොරෙකු මෙන් ද හිඟකම, අවිගත් සෙබළෙකු මෙන් ද එනු ඇත.</span></span> 
     </div> 
     <div class="s1"> <span class="heading"><b>තක්කඩියාගේ විනාශය</b></span> 
     </div> 
     <div class="p"> <span class="verse v11" data-usfm="PRO.6.11"><span class="content"> </span></span><span class="verse v12" data-usfm="PRO.6.12"><span class="label">12</span><span class="content">සටකපට බස් දොඩමින් ඇවිදින, තැනැත්තේ දුදනෙකි, තක්කඩියෙකි.</span></span> 
     </div> 
     <div class="q"> <span class="verse v12" data-usfm="PRO.6.12"><span class="content"> </span></span><span class="verse v13" data-usfm="PRO.6.13"><span class="label">13</span><span class="content">ඔහු සිය දෙනෙතින් ඉඟි කරයි, දෙපයෙන් හැඟුම් දක්වයි, ඇඟිලිවලින් සංඥා කරයි.</span></span> 
     </div> 
     <div class="q"> <span class="verse v13" data-usfm="PRO.6.13"><span class="content"> </span></span><span class="verse v14" data-usfm="PRO.6.14"><span class="label">14</span><span class="content">ඔහුගේ සිත සටකපට ව ඇත, ඔහු නිතර ම නපුරට කුමන්ත්‍රණය කොට, වාද භේද පතුරුවාලයි.</span></span> 
     </div> 
     <div class="q"> <span class="verse v14" data-usfm="PRO.6.14"><span class="content"> </span></span><span class="verse v15" data-usfm="PRO.6.15"><span class="label">15</span><span class="content">එබැවින් ඔහුගේ නැස්පැත්තිය හදිසියෙන් එයි, ගැළවීමට මඟක් නැති ව, මොහොතකින් ඔහු සුණු වී යයි.</span></span> 
     </div> 
     <div class="s1"> <span class="heading"><b>සමිඳුන් නුරුස්සන කරුණු</b></span> 
     </div> 
     <div class="p"> <span class="verse v15" data-usfm="PRO.6.15"><span class="content"> </span></span><span class="verse v16" data-usfm="PRO.6.16"><span class="label">16</span><span class="content">සමිඳාණන් නුරුස්සන කරුණු සයකි, එතුමන්ට පිළිකුල් කරුණු සතකි.</span></span> 
     </div> 
     <div class="q"> <span class="verse v16" data-usfm="PRO.6.16"><span class="content"> </span></span><span class="verse v17" data-usfm="PRO.6.17"><span class="label">17</span><span class="content">අහංකාර ඇස් ද බොරුකාර දිව ද නිදොස් ලේ වගුරුවන අත් ද</span></span> 
     </div> 
     <div class="q"> <span class="verse v17" data-usfm="PRO.6.17"><span class="content"> </span></span><span class="verse v18" data-usfm="PRO.6.18"><span class="label">18</span><span class="content">දුෂ්ට උපා යොදන සිත ද නපුරට වහා දුව යන පා ද මුසා බස් තෙපලන බොරු සාක්කිකරු ද</span></span> 
     </div> 
     <div class="q"> <span class="verse v18" data-usfm="PRO.6.18"><span class="content"> </span></span><span class="verse v19" data-usfm="PRO.6.19"><span class="label">19</span><span class="content">මිතුරන් අතර වාද භේද අවුස්සන අය ද වෙත්.</span></span> 
     </div> 
     <div class="s1"> <span class="heading"><b>පරදාර සේවනයේ දුර්විපාක</b></span> 
     </div> 
     <div class="p"> <span class="verse v19" data-usfm="PRO.6.19"><span class="content"> </span></span><span class="verse v20" data-usfm="PRO.6.20"><span class="label">20</span><span class="content">මාගේ පුත්‍රය, ඔබේ පියාගේ අනුශාසනා පිළිපදින්න;</span></span> 
     </div> 
     <div class="q2"> <span class="verse v20" data-usfm="PRO.6.20"><span class="content">මවගේ උපදෙස් අත් නොහරින්න.</span></span> 
     </div> 
     <div class="q"> <span class="verse v20" data-usfm="PRO.6.20"><span class="content"> </span></span><span class="verse v21" data-usfm="PRO.6.21"><span class="label">21</span><span class="content">ඒවා නිරතුරු ඔබේ සිත්හි නිදන් කොට, මාලයක් මෙන්, ගෙල වටා බැඳගන්න.</span></span> 
     </div> 
     <div class="q"> <span class="verse v21" data-usfm="PRO.6.21"><span class="content"> </span></span><span class="verse v22" data-usfm="PRO.6.22"><span class="label">22</span><span class="content">ඔබ යන එන විට ඒවා මඟ පෙන්වයි;</span></span> 
     </div> 
     <div class="q2"> <span class="verse v22" data-usfm="PRO.6.22"><span class="content">ඔබ නිදන විට රැකවල් කරයි;</span></span> 
     </div> 
     <div class="q2"> <span class="verse v22" data-usfm="PRO.6.22"><span class="content">ඔබ අවදි වන විට අවවාද දෙයි.</span></span> 
     </div> 
     <div class="q"> <span class="verse v22" data-usfm="PRO.6.22"><span class="content"> </span></span><span class="verse v23" data-usfm="PRO.6.23"><span class="label">23</span><span class="content">අනුශාසනාව ඔබට පහනකි, උවදෙස් ඔබට එළියකි, ගුරූපදේශ ඔබට ජීවන මඟකි.</span></span> 
     </div> 
     <div class="q"> <span class="verse v23" data-usfm="PRO.6.23"><span class="content"> </span></span><span class="verse v24" data-usfm="PRO.6.24"><span class="label">24</span><span class="content">නරක ගැහැණියකගෙන් ද ඉච්චා බස් දොඩන අන් අඹුවන්ගෙන් ද ඒවා ඔබ රැකගනියි.</span></span> 
     </div> 
     <div class="q"> <span class="verse v24" data-usfm="PRO.6.24"><span class="content"> </span></span><span class="verse v25" data-usfm="PRO.6.25"><span class="label">25</span><span class="content">ඇගේ රුවට සිතින් ඇදී නොයන්න;</span></span> 
     </div> 
     <div class="q2"> <span class="verse v25" data-usfm="PRO.6.25"><span class="content">ඇගේ නුවන’ග බැල්මෙන් ඈ ඔබ වසඟ කර නොගනී වා.</span></span> 
     </div> 
     <div class="q"> <span class="verse v25" data-usfm="PRO.6.25"><span class="content"> </span></span><span class="verse v26" data-usfm="PRO.6.26"><span class="label">26</span><span class="content">වෙසඟනක පතන්නේ පාන් ගෙඩියක මිල පමණකි;</span></span> 
     </div> 
     <div class="q2"> <span class="verse v26" data-usfm="PRO.6.26"><span class="content">පර අඹුවක සොයන්නේ මුළු ජීවිතයකි.</span></span> 
     </div> 
     <div class="q"> <span class="verse v26" data-usfm="PRO.6.26"><span class="content"> </span></span><span class="verse v27" data-usfm="PRO.6.27"><span class="label">27</span><span class="content">ගිනිදැල් තුරුලු කර ගතහොත්, මිනිසෙකුගේ ඇඳුම් නොපිළිස්සේ ද?</span></span> 
     </div> 
     <div class="q"> <span class="verse v27" data-usfm="PRO.6.27"><span class="content"> </span></span><span class="verse v28" data-usfm="PRO.6.28"><span class="label">28</span><span class="content">ගිනි අඟුරු මත ඇවිද්දොත්, ඔහුගේ දෙපා නොදැවේ ද?</span></span> 
     </div> 
     <div class="q"> <span class="verse v28" data-usfm="PRO.6.28"><span class="content"> </span></span><span class="verse v29" data-usfm="PRO.6.29"><span class="label">29</span><span class="content">සිය අසල්වැසියාගේ බිරිඳ වෙත එළඹෙන අයට එසේ වේ.</span></span> 
     </div> 
     <div class="q2"> <span class="verse v29" data-usfm="PRO.6.29"><span class="content">ඇයට අත තබන කිසිවෙක් දඬුවම් නොලැබ නොසිටියි.</span></span> 
     </div> 
     <div class="q"> <span class="verse v29" data-usfm="PRO.6.29"><span class="content"> </span></span><span class="verse v30" data-usfm="PRO.6.30"><span class="label">30</span><span class="content">සොරෙකු සිය සාගින්න නිවාගනු වස් සොරකම් කළත් මිනිස්සු ඔහු වරදින් නිදහස් නොකරති.</span></span> 
     </div> 
     <div class="q"> <span class="verse v30" data-usfm="PRO.6.30"><span class="content"> </span></span><span class="verse v31" data-usfm="PRO.6.31"><span class="label">31</span><span class="content">ඔහු අසුවුණොත් සත් ගුණයක් වන්දි ගෙවීමට සිදු වෙයි;</span></span> 
     </div> 
     <div class="q2"> <span class="verse v31" data-usfm="PRO.6.31"><span class="content">සිය නිවසෙහි මුළු වත්කම ද දෙන්නට වෙයි.</span></span> 
     </div> 
     <div class="q"> <span class="verse v31" data-usfm="PRO.6.31"><span class="content"> </span></span><span class="verse v32" data-usfm="PRO.6.32"><span class="label">32</span><span class="content">පරදාර සේවනය කරන්නා අනුවණයෙකි;</span></span> 
     </div> 
     <div class="q2"> <span class="verse v32" data-usfm="PRO.6.32"><span class="content">ඔහු තම ජීවිතය නාස්ති කරගන්නෙකි.</span></span> 
     </div> 
     <div class="q"> <span class="verse v32" data-usfm="PRO.6.32"><span class="content"> </span></span><span class="verse v33" data-usfm="PRO.6.33"><span class="label">33</span><span class="content">උවදුරු හා අවනම්බුව ඔහුට හිමි වෙයි;</span></span> 
     </div> 
     <div class="q2"> <span class="verse v33" data-usfm="PRO.6.33"><span class="content">ඔහුගේ නින්දාව නොමැකී පවතියි.</span></span> 
     </div> 
     <div class="q"> <span class="verse v33" data-usfm="PRO.6.33"><span class="content"> </span></span><span class="verse v34" data-usfm="PRO.6.34"><span class="label">34</span><span class="content">මන්ද, කාම ක්‍රෝධය සැමියෙකු උදහස් කරලයි;</span></span> 
     </div> 
     <div class="q2"> <span class="verse v34" data-usfm="PRO.6.34"><span class="content">පළිගන්න දවසේ දී ඔහුගෙන් සමාවක් නැත.</span></span> 
     </div> 
     <div class="q"> <span class="verse v34" data-usfm="PRO.6.34"><span class="content"> </span></span><span class="verse v35" data-usfm="PRO.6.35"><span class="label">35</span><span class="content">ඔහු කිසි වන්දි මුදලක් නොපිළිගනු ඇත;</span></span> 
     </div> 
     <div class="q2"> <span class="verse v35" data-usfm="PRO.6.35"><span class="content">කොතරම් තෑගි පිරිනැමුවත් ඔහු සතුටු නොවනු ඇත.</span></span> 
     </div> 
    </div> 
   </div> 
  </div>
 </body>
</html>