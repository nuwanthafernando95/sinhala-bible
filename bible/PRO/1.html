<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch1" data-usfm="PRO.1">  
     <div class="s1"> <span class="heading"><b>හිතෝපදේශවල අගය</b></span> 
     </div> 
     <div class="p"> <span class="content"> </span><span class="verse v1" data-usfm="PRO.1.1"><span class="label">1</span><span class="content"> </span><span class="content"> ඉශ්රායෙල් රජ වූ, දාවිත්ගේ පුත් සලමොන් පැවසූ හිතෝපදේශ මේ ය:</span></span> 
     </div> 
     <div class="q"> <span class="verse v1" data-usfm="PRO.1.1"><span class="content"> </span></span><span class="verse v2" data-usfm="PRO.1.2"><span class="label">2</span><span class="content">ඒවායින්, ප්‍රඥාව ද විනය ධර්ම ද ධර්මාවබෝධය ද ලැබෙනු ඇත.</span></span> 
     </div> 
     <div class="q"> <span class="verse v2" data-usfm="PRO.1.2"><span class="content"> </span></span><span class="verse v3" data-usfm="PRO.1.3"><span class="label">3</span><span class="content">ඒවායින්, බුද්ධි වර්ධනය හා දැහැමි ක්‍රියා ද අවංකකම ද යුක්තිය හා සාධාරණකම ද පිළිබඳ උපදෙස් ලැබෙනු ඇත.</span></span> 
     </div> 
     <div class="q"> <span class="verse v3" data-usfm="PRO.1.3"><span class="content"> </span></span><span class="verse v4" data-usfm="PRO.1.4"><span class="label">4</span><span class="content">ඒවායින්, අනුවණයන් හට නුවණ ද තරුණයන් හට මනා අවබෝධය හා සිහිකල්පනාව ද ලැබෙනු ඇත.</span></span> 
     </div> 
     <div class="q"> <span class="verse v4" data-usfm="PRO.1.4"><span class="content"> </span></span><span class="verse v5" data-usfm="PRO.1.5"><span class="label">5</span><span class="content">හිතෝපදේශ හා උපහැරණ ද</span></span> 
     </div> 
     <div class="q"> <span class="verse v5" data-usfm="PRO.1.5"><span class="content"> </span></span><span class="verse v6" data-usfm="PRO.1.6"><span class="label">6</span><span class="content">බුද්ධිමතුන්ගේ කියුම් ද ප්‍රහේලිකා ද තේරුම්ගනු වස් නුවණැතියෝ ඒවාට සවන් දී දැනුම දියුණු කරගන්නෝ ය;</span></span> 
     </div> 
     <div class="q2"> <span class="verse v6" data-usfm="PRO.1.6"><span class="content">ප්‍රාඥයෝ උපදෙස් ලබාගන්නෝ ය.</span></span> 
     </div> 
     <div class="q"> <span class="verse v6" data-usfm="PRO.1.6"><span class="content"> </span></span><span class="verse v7" data-usfm="PRO.1.7"><span class="label">7</span><span class="content"> </span><span class="content">දේව ගරුබිය ප්‍රඥාවේ මුල් පියවර යි;</span></span> 
     </div> 
     <div class="q2"> <span class="verse v7" data-usfm="PRO.1.7"><span class="content">අනුවණයෝ නැණනුවණ හා විනය ධර්ම හෙළා දකිති.</span></span> 
     </div> 
     <div class="s1"> <span class="heading"><b>තරුණයන්ට අවවාද</b></span> 
     </div> 
     <div class="p"> <span class="verse v7" data-usfm="PRO.1.7"><span class="content"> </span></span><span class="verse v8" data-usfm="PRO.1.8"><span class="label">8</span><span class="content">මාගේ පුත්‍රය, පියාගේ අවවාදය අසන්න;</span></span> 
     </div> 
     <div class="q2"> <span class="verse v8" data-usfm="PRO.1.8"><span class="content">මවගේ උපදෙස් ඉවත නොදමන්න.</span></span> 
     </div> 
     <div class="q"> <span class="verse v8" data-usfm="PRO.1.8"><span class="content"> </span></span><span class="verse v9" data-usfm="PRO.1.9"><span class="label">9</span><span class="content">ඒවා ඔබේ සිරසට හොබනා කිරුළක් ද ගෙලට අගනා මාලයක් ද වන්නේ ය.</span></span> 
     </div> 
     <div class="q"> <span class="verse v9" data-usfm="PRO.1.9"><span class="content"> </span></span><span class="verse v10" data-usfm="PRO.1.10"><span class="label">10</span><span class="content">මාගේ පුත්‍රය, පවිටුන් මෙසේ කියමින් ඔබ පොළඹවන විට, එකඟ නොවන්න:</span></span> 
     </div> 
     <div class="q"> <span class="verse v10" data-usfm="PRO.1.10"><span class="content"> </span></span><span class="verse v11" data-usfm="PRO.1.11"><span class="label">11</span><span class="content">“අප සමඟ එන්න, අපි මඟ රැක සිට කෙනෙකු මරාදමමු;</span></span> 
     </div> 
     <div class="q2"> <span class="verse v11" data-usfm="PRO.1.11"><span class="content">සැඟවී සිට, වරදක් නොකළ නිදොස් අයෙකුට පහර දෙමු.</span></span> 
     </div> 
     <div class="q"> <span class="verse v11" data-usfm="PRO.1.11"><span class="content"> </span></span><span class="verse v12" data-usfm="PRO.1.12"><span class="label">12</span><span class="content">පාතාලය මෙන් අපි ඔවුන් පණපිටින් ගිලදමමු;</span></span> 
     </div> 
     <div class="q2"> <span class="verse v12" data-usfm="PRO.1.12"><span class="content">නිවැරදි වුව ද, ඔවුන් අපායට බසින්නවුන් මෙන් වනු ඇත.</span></span> 
     </div> 
     <div class="q"> <span class="verse v12" data-usfm="PRO.1.12"><span class="content"> </span></span><span class="verse v13" data-usfm="PRO.1.13"><span class="label">13</span><span class="content">නන් වැදෑරුම් අගනා වස්තු අපි පැහැරගනිමු;</span></span> 
     </div> 
     <div class="q2"> <span class="verse v13" data-usfm="PRO.1.13"><span class="content">කොල්ලකාගත් දෙයින් අපේ ගේදොර පුරවාගනිමු.</span></span> 
     </div> 
     <div class="q"> <span class="verse v13" data-usfm="PRO.1.13"><span class="content"> </span></span><span class="verse v14" data-usfm="PRO.1.14"><span class="label">14</span><span class="content">එන්න, අපේ කල්ලියට එක් වන්න;</span></span> 
     </div> 
     <div class="q2"> <span class="verse v14" data-usfm="PRO.1.14"><span class="content">අප කාටත් පොදු පසුම්බියක් තබාගනිමු.”</span></span> 
     </div> 
     <div class="q"> <span class="verse v14" data-usfm="PRO.1.14"><span class="content"> </span></span><span class="verse v15" data-usfm="PRO.1.15"><span class="label">15</span><span class="content">මාගේ පුත්‍රය, ඒ පාරෙහි නම් නොයන්න;</span></span> 
     </div> 
     <div class="q2"> <span class="verse v15" data-usfm="PRO.1.15"><span class="content">ඔවුන්ගේ ක්‍රියා මාර්ගයෙන් ඈත් වන්න.</span></span> 
     </div> 
     <div class="q"> <span class="verse v15" data-usfm="PRO.1.15"><span class="content"> </span></span><span class="verse v16" data-usfm="PRO.1.16"><span class="label">16</span><span class="content">ඔව්හු, අපරාධ කිරීමට කඩාබිඳගෙන යති;</span></span> 
     </div> 
     <div class="q2"> <span class="verse v16" data-usfm="PRO.1.16"><span class="content">ලේ වැගිරීමට වේගයෙන් දුවති.</span></span> 
     </div> 
     <div class="q"> <span class="verse v16" data-usfm="PRO.1.16"><span class="content"> </span></span><span class="verse v17" data-usfm="PRO.1.17"><span class="label">17</span><span class="content">කුරුල්ලා බලා සිටිය දී දැල දැමීමෙන් පලක් නැත.</span></span> 
     </div> 
     <div class="q"> <span class="verse v17" data-usfm="PRO.1.17"><span class="content"> </span></span><span class="verse v18" data-usfm="PRO.1.18"><span class="label">18</span><span class="content">මේ මිනිස්සු තමන්ට ම උගුල් අටවාගනිති;</span></span> 
     </div> 
     <div class="q2"> <span class="verse v18" data-usfm="PRO.1.18"><span class="content">තමන්ගේ ම විනාශයට උපා යොදති.</span></span> 
     </div> 
     <div class="q"> <span class="verse v18" data-usfm="PRO.1.18"><span class="content"> </span></span><span class="verse v19" data-usfm="PRO.1.19"><span class="label">19</span><span class="content">අයුතු ලාභයට ගිජු වන්නා එයින් ම වැනසේ.</span></span> 
     </div> 
     <div class="q2"> <span class="verse v19" data-usfm="PRO.1.19"><span class="content">ඔහුගේ ඉරණම එය වේ.</span></span> 
     </div> 
     <div class="s1"> <span class="heading"><b>ප්‍රඥාවගේ ආයාචනය</b></span> 
     </div> 
     <div class="p"> <span class="verse v19" data-usfm="PRO.1.19"><span class="content"> </span></span><span class="verse v20" data-usfm="PRO.1.20"><span class="label">20</span><span class="content"> </span><span class="content"> ප්‍රඥා තොමෝ වීදිවල හඬනඟයි;</span></span> 
     </div> 
     <div class="q2"> <span class="verse v20" data-usfm="PRO.1.20"><span class="content">ප්‍රසිද්ධ තැන්වල මොරගසයි.</span></span> 
     </div> 
     <div class="q"> <span class="verse v20" data-usfm="PRO.1.20"><span class="content"> </span></span><span class="verse v21" data-usfm="PRO.1.21"><span class="label">21</span><span class="content">දෙනෝදහසක් රැස් වන මංසන්දිවල ඈ හඬනඟයි;</span></span> 
     </div> 
     <div class="q2"> <span class="verse v21" data-usfm="PRO.1.21"><span class="content">නුවර වාසල් දොරටු ළඟ ඈ මෙසේ නිවේදනයක් කරයි:</span></span> 
     </div> 
     <div class="q"> <span class="verse v21" data-usfm="PRO.1.21"><span class="content"> </span></span><span class="verse v22" data-usfm="PRO.1.22"><span class="label">22</span><span class="content">“අනුවණයෙනි, ඔබ කොතෙක් කල් අනුවණකමට ප්‍රිය වන්නහු ද?</span></span> 
     </div> 
     <div class="q2"> <span class="verse v22" data-usfm="PRO.1.22"><span class="content">නින්දා කරන්නෙනි, ඔබ කොතෙක් කල් නින්දාවට ප්‍රසන්න වන්නහු ද?</span></span> 
     </div> 
     <div class="q2"> <span class="verse v22" data-usfm="PRO.1.22"><span class="content">අඥානයෙනි, ඔබ කොතෙක් කල් දැනගැන්මට ගරහන්නහු ද?</span></span> 
     </div> 
     <div class="q"> <span class="verse v22" data-usfm="PRO.1.22"><span class="content"> </span></span><span class="verse v23" data-usfm="PRO.1.23"><span class="label">23</span><span class="content">මාගේ තරවටුව හිතට ගන්න;</span></span> 
     </div> 
     <div class="q2"> <span class="verse v23" data-usfm="PRO.1.23"><span class="content">එසේ කළොත්, මම මුළු හිතින් ගුරුකම් දෙන්නෙමි.</span></span> 
     </div> 
     <div class="q"> <span class="verse v23" data-usfm="PRO.1.23"><span class="content"> </span></span><span class="verse v24" data-usfm="PRO.1.24"><span class="label">24</span><span class="content">මම හඬගැසුවෙමි;</span></span> 
     </div> 
     <div class="q2"> <span class="verse v24" data-usfm="PRO.1.24"><span class="content">ඔබ සවන් දුන්නේ නැත.</span></span> 
     </div> 
     <div class="q2"> <span class="verse v24" data-usfm="PRO.1.24"><span class="content">මම ආයාචනා කෙළෙමි;</span></span> 
     </div> 
     <div class="q2"> <span class="verse v24" data-usfm="PRO.1.24"><span class="content">ඔබ සැලකුවේ නැත.</span></span> 
     </div> 
     <div class="q"> <span class="verse v24" data-usfm="PRO.1.24"><span class="content"> </span></span><span class="verse v25" data-usfm="PRO.1.25"><span class="label">25</span><span class="content">ඔබ මාගේ සියලු දැනමුතුකම් ගණනට නොගත්තහු ය;</span></span> 
     </div> 
     <div class="q2"> <span class="verse v25" data-usfm="PRO.1.25"><span class="content">මාගේ ඔවා බස් නොපිළිගත්තහු ය.</span></span> 
     </div> 
     <div class="q"> <span class="verse v25" data-usfm="PRO.1.25"><span class="content"> </span></span><span class="verse v26" data-usfm="PRO.1.26"><span class="label">26</span><span class="content">ඒවායින් ඔබ විපතට වැටෙන විට මම සිනාසෙන්නෙමි;</span></span> 
     </div> 
     <div class="q2"> <span class="verse v26" data-usfm="PRO.1.26"><span class="content">භීතිය පැමිණෙන විට ද මම සමච්චල් කරන්නෙමි.</span></span> 
     </div> 
     <div class="q"> <span class="verse v26" data-usfm="PRO.1.26"><span class="content"> </span></span><span class="verse v27" data-usfm="PRO.1.27"><span class="label">27</span><span class="content">භීතිය, කුණාටුවක් මෙන් ඔබට පැමිණි විට ද විනාශය, සුළි සුළඟක් මෙන් එන විට ද සිත් වේදනා හා දුක ඇති වන විට ද මම සමච්චල් කරමි.</span></span> 
     </div> 
     <div class="q"> <span class="verse v27" data-usfm="PRO.1.27"><span class="content"> </span></span><span class="verse v28" data-usfm="PRO.1.28"><span class="label">28</span><span class="content">එවිට ඔබ මට හඬගසන නමුත් මම උත්තර නොදෙමි;</span></span> 
     </div> 
     <div class="q2"> <span class="verse v28" data-usfm="PRO.1.28"><span class="content">ඔබ හැමතැන ම මා සොයන නමුත් මා සම්බ වන්නේ නැත.</span></span> 
     </div> 
     <div class="q"> <span class="verse v28" data-usfm="PRO.1.28"><span class="content"> </span></span><span class="verse v29" data-usfm="PRO.1.29"><span class="label">29</span><span class="content">ඔබ කවදත් දැනුම හෙළා දුටුවහු ය;</span></span> 
     </div> 
     <div class="q2"> <span class="verse v29" data-usfm="PRO.1.29"><span class="content">දේව ගරුබිය එපා කළහු ය.</span></span> 
     </div> 
     <div class="q"> <span class="verse v29" data-usfm="PRO.1.29"><span class="content"> </span></span><span class="verse v30" data-usfm="PRO.1.30"><span class="label">30</span><span class="content">ඔබ කිසිදාක මාගේ දැනමුතුකම් පිළිගත්තේ නැත;</span></span> 
     </div> 
     <div class="q2"> <span class="verse v30" data-usfm="PRO.1.30"><span class="content">මාගේ ඔවා බස්වලට කන් දුන්නේ නැත.</span></span> 
     </div> 
     <div class="q"> <span class="verse v30" data-usfm="PRO.1.30"><span class="content"> </span></span><span class="verse v31" data-usfm="PRO.1.31"><span class="label">31</span><span class="content">කළ කළ දේ ඔබට පල පල දෙනු නියත ය;</span></span> 
     </div> 
     <div class="q2"> <span class="verse v31" data-usfm="PRO.1.31"><span class="content">ඔබේ උපායවල විපාක එපා වන තුරු ලැබෙනු ඇත.</span></span> 
     </div> 
     <div class="q"> <span class="verse v31" data-usfm="PRO.1.31"><span class="content"> </span></span><span class="verse v32" data-usfm="PRO.1.32"><span class="label">32</span><span class="content">අනුවණ දනෝ නැණනුවණට පිටුපා මියයති;</span></span> 
     </div> 
     <div class="q2"> <span class="verse v32" data-usfm="PRO.1.32"><span class="content">අමන දනෝ නොසැලකිලිකමින් වැනසී යති.</span></span> 
     </div> 
     <div class="q"> <span class="verse v32" data-usfm="PRO.1.32"><span class="content"> </span></span><span class="verse v33" data-usfm="PRO.1.33"><span class="label">33</span><span class="content">එහෙත් මට සවන් දෙන තැනැත්තේ සුරැකි ව, විපතට නොබා, යෙහෙන් වසනු ඇත.</span></span> 
     </div> 
    </div> 
   </div> 
  </div>
 </body>
</html>