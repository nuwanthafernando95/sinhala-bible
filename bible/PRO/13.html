<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch13" data-usfm="PRO.13">  
     <div class="p"> <span class="content"> </span><span class="verse v1" data-usfm="PRO.13.1"><span class="label">1</span><span class="content">පැණවත් පුතා පියාගේ අවවාදයට සවන් දෙයි;</span></span> 
     </div> 
     <div class="q2"> <span class="verse v1" data-usfm="PRO.13.1"><span class="content">උඩඟු මිනිසා තරවටුව නොසලකයි.</span></span> 
     </div> 
     <div class="q"> <span class="verse v1" data-usfm="PRO.13.1"><span class="content"> </span></span><span class="verse v2" data-usfm="PRO.13.2"><span class="label">2</span><span class="content">සුදනෝ සිය වදනින් යසඉසුරු වළඳති;</span></span> 
     </div> 
     <div class="q2"> <span class="verse v2" data-usfm="PRO.13.2"><span class="content">කපටියෝ අපරාධය ම සොයා යති.</span></span> 
     </div> 
     <div class="q"> <span class="verse v2" data-usfm="PRO.13.2"><span class="content"> </span></span><span class="verse v3" data-usfm="PRO.13.3"><span class="label">3</span><span class="content">දිව රැකගන්නා දිවි රැකගනියි;</span></span> 
     </div> 
     <div class="q2"> <span class="verse v3" data-usfm="PRO.13.3"><span class="content">දොඩමළුවා විනාශයට පැමිණෙයි.</span></span> 
     </div> 
     <div class="q"> <span class="verse v3" data-usfm="PRO.13.3"><span class="content"> </span></span><span class="verse v4" data-usfm="PRO.13.4"><span class="label">4</span><span class="content">අලස අය ආසා වුවත් කිසිත් නොලබති;</span></span> 
     </div> 
     <div class="q2"> <span class="verse v4" data-usfm="PRO.13.4"><span class="content">ක්‍රියාශීලී අය සව් සැපත ම භුක්ති විඳිති.</span></span> 
     </div> 
     <div class="q"> <span class="verse v4" data-usfm="PRO.13.4"><span class="content"> </span></span><span class="verse v5" data-usfm="PRO.13.5"><span class="label">5</span><span class="content">දැහැමියා මුසාවාද පිළිකුල් කරයි;</span></span> 
     </div> 
     <div class="q2"> <span class="verse v5" data-usfm="PRO.13.5"><span class="content">දුදන බස තුච්ඡ ය, වංචනික ය.</span></span> 
     </div> 
     <div class="q"> <span class="verse v5" data-usfm="PRO.13.5"><span class="content"> </span></span><span class="verse v6" data-usfm="PRO.13.6"><span class="label">6</span><span class="content">දමිටුකම සුදනන්ට ආරක්ෂාව දෙයි;</span></span> 
     </div> 
     <div class="q2"> <span class="verse v6" data-usfm="PRO.13.6"><span class="content">අදමිටුකම දුදනන් ප්‍රපාතයට හෙළයි.</span></span> 
     </div> 
     <div class="q"> <span class="verse v6" data-usfm="PRO.13.6"><span class="content"> </span></span><span class="verse v7" data-usfm="PRO.13.7"><span class="label">7</span><span class="content">පොහොසත් යයි පෙන්වතත් ඇතැමෙක් දුප්පත් ය;</span></span> 
     </div> 
     <div class="q2"> <span class="verse v7" data-usfm="PRO.13.7"><span class="content">දුප්පත් යයි පෙන්වතත් ඇතැමෙක් පොහොසත් ය.</span></span> 
     </div> 
     <div class="q"> <span class="verse v7" data-usfm="PRO.13.7"><span class="content"> </span></span><span class="verse v8" data-usfm="PRO.13.8"><span class="label">8</span><span class="content">ධනවතා සිය ධනය ගෙවා දිවි බේරාගත යුතුයි;</span></span> 
     </div> 
     <div class="q2"> <span class="verse v8" data-usfm="PRO.13.8"><span class="content">දිළිඳාට එවැනි තර්ජනයක් නැත.</span></span> 
     </div> 
     <div class="q"> <span class="verse v8" data-usfm="PRO.13.8"><span class="content"> </span></span><span class="verse v9" data-usfm="PRO.13.9"><span class="label">9</span><span class="content">දමිටුන්ගේ එළිය දීප්තිමත් ව බබළයි;</span></span> 
     </div> 
     <div class="q2"> <span class="verse v9" data-usfm="PRO.13.9"><span class="content">එහෙත් අදමිටුන්ගේ පහන නිවීගෙන යයි.</span></span> 
     </div> 
     <div class="q"> <span class="verse v9" data-usfm="PRO.13.9"><span class="content"> </span></span><span class="verse v10" data-usfm="PRO.13.10"><span class="label">10</span><span class="content">උඩඟුකම වාද විවාද ඇති කරයි;</span></span> 
     </div> 
     <div class="q2"> <span class="verse v10" data-usfm="PRO.13.10"><span class="content">ඔවා බස් පිළිගන්නන් වෙත ප්‍රඥාව ඇත.</span></span> 
     </div> 
     <div class="q"> <span class="verse v10" data-usfm="PRO.13.10"><span class="content"> </span></span><span class="verse v11" data-usfm="PRO.13.11"><span class="label">11</span><span class="content">නිරායාසයෙන් ලබන සම්පත වහා නැති වී යයි;</span></span> 
     </div> 
     <div class="q2"> <span class="verse v11" data-usfm="PRO.13.11"><span class="content">වැර වීරියෙන් ලබන වස්තුව තව තව වැඩි වෙයි.</span></span> 
     </div> 
     <div class="q"> <span class="verse v11" data-usfm="PRO.13.11"><span class="content"> </span></span><span class="verse v12" data-usfm="PRO.13.12"><span class="label">12</span><span class="content">පැතූ දෙය පමා වීමෙන් සිත කලකිරෙයි;</span></span> 
     </div> 
     <div class="q2"> <span class="verse v12" data-usfm="PRO.13.12"><span class="content">පැතුම ඉටු වීම ජීවන වෘක්ෂයකි.</span></span> 
     </div> 
     <div class="q"> <span class="verse v12" data-usfm="PRO.13.12"><span class="content"> </span></span><span class="verse v13" data-usfm="PRO.13.13"><span class="label">13</span><span class="content">ඔවා බස් නොතැකීම කරදරයට පාර කැපීමකි;</span></span> 
     </div> 
     <div class="q2"> <span class="verse v13" data-usfm="PRO.13.13"><span class="content">ඔවා බස් තැකීම වාසනාව ගෙන එයි.</span></span> 
     </div> 
     <div class="q"> <span class="verse v13" data-usfm="PRO.13.13"><span class="content"> </span></span><span class="verse v14" data-usfm="PRO.13.14"><span class="label">14</span><span class="content">පැණවතාගේ උපදෙස් ජීවන උල්පතකි;</span></span> 
     </div> 
     <div class="q2"> <span class="verse v14" data-usfm="PRO.13.14"><span class="content">එය මරණයේ මලපත්වලින් ඔබ මුදයි.</span></span> 
     </div> 
     <div class="q"> <span class="verse v14" data-usfm="PRO.13.14"><span class="content"> </span></span><span class="verse v15" data-usfm="PRO.13.15"><span class="label">15</span><span class="content">හොඳ නැණනුවණ නිසා කරුණාව ලැබෙයි;</span></span> 
     </div> 
     <div class="q2"> <span class="verse v15" data-usfm="PRO.13.15"><span class="content">ද්‍රෝහීන්ගේ මාර්ගය විනාශය බලා යයි.</span></span> 
     </div> 
     <div class="q"> <span class="verse v15" data-usfm="PRO.13.15"><span class="content"> </span></span><span class="verse v16" data-usfm="PRO.13.16"><span class="label">16</span><span class="content">බුද්ධිමතා හිතාමතා ක්‍රියා කරයි;</span></span> 
     </div> 
     <div class="q2"> <span class="verse v16" data-usfm="PRO.13.16"><span class="content">අඥානයා සිය අනුවණකම ගැන පාරට්ටු කරයි.</span></span> 
     </div> 
     <div class="q"> <span class="verse v16" data-usfm="PRO.13.16"><span class="content"> </span></span><span class="verse v17" data-usfm="PRO.13.17"><span class="label">17</span><span class="content">අදක්ෂ නියෝජිතයා නිසා රට කරදරයට පත්වෙයි;</span></span> 
     </div> 
     <div class="q2"> <span class="verse v17" data-usfm="PRO.13.17"><span class="content">එහෙත් විශ්වාසී තානාපතියා දියුණුව ගෙන දෙයි.</span></span> 
     </div> 
     <div class="q"> <span class="verse v17" data-usfm="PRO.13.17"><span class="content"> </span></span><span class="verse v18" data-usfm="PRO.13.18"><span class="label">18</span><span class="content">අවවාද නොපිළිගන්නා හට දිළිඳුකම හා නින්දාව ඇත;</span></span> 
     </div> 
     <div class="q2"> <span class="verse v18" data-usfm="PRO.13.18"><span class="content">උපදෙස් පිළිගන්නා හට ගෞරවය ඇත.</span></span> 
     </div> 
     <div class="q"> <span class="verse v18" data-usfm="PRO.13.18"><span class="content"> </span></span><span class="verse v19" data-usfm="PRO.13.19"><span class="label">19</span><span class="content">මන දොළ සපුරාගැන්ම මිනිසාට සුමිහිරි ය.</span></span> 
     </div> 
     <div class="q2"> <span class="verse v19" data-usfm="PRO.13.19"><span class="content">නපුරෙන් ඈත් වීම අනුවණයන්ට අමිහිරි ය.</span></span> 
     </div> 
     <div class="q"> <span class="verse v19" data-usfm="PRO.13.19"><span class="content"> </span></span><span class="verse v20" data-usfm="PRO.13.20"><span class="label">20</span><span class="content">නැණවතුන් ඇසුරු කරන්න, ඔබත් නැණවත් වනු ඇත;</span></span> 
     </div> 
     <div class="q2"> <span class="verse v20" data-usfm="PRO.13.20"><span class="content">අනුවණයන් ඇසුරු කරන්න, ඔබ විනාශ වනු ඇත.</span></span> 
     </div> 
     <div class="q"> <span class="verse v20" data-usfm="PRO.13.20"><span class="content"> </span></span><span class="verse v21" data-usfm="PRO.13.21"><span class="label">21</span><span class="content">විපත පවිටුන් ලුහුබැඳ එයි;</span></span> 
     </div> 
     <div class="q2"> <span class="verse v21" data-usfm="PRO.13.21"><span class="content">සැපත දමිටුන්ගේ විපාකය වෙයි.</span></span> 
     </div> 
     <div class="q"> <span class="verse v21" data-usfm="PRO.13.21"><span class="content"> </span></span><span class="verse v22" data-usfm="PRO.13.22"><span class="label">22</span><span class="content">සුදනන්ගේ වස්තුව සිය පරපුරට උරුම වෙයි:</span></span> 
     </div> 
     <div class="q2"> <span class="verse v22" data-usfm="PRO.13.22"><span class="content">දුදනන්ගේ වස්තුව සුදනන්ට හිමි වෙයි.</span></span> 
     </div> 
     <div class="q"> <span class="verse v22" data-usfm="PRO.13.22"><span class="content"> </span></span><span class="verse v23" data-usfm="PRO.13.23"><span class="label">23</span><span class="content">වගා නොකළ කෙත්වල දිළිඳුන්ට කෑම තිබිය හැකි ය,</span></span> 
     </div> 
     <div class="q2"> <span class="verse v23" data-usfm="PRO.13.23"><span class="content">එහෙත් අයුක්තිය නිසා ඒවා පවා රැස් කරගැනීමට ඉඩක් නැත.</span></span> 
     </div> 
     <div class="q"> <span class="verse v23" data-usfm="PRO.13.23"><span class="content"> </span></span><span class="verse v24" data-usfm="PRO.13.24"><span class="label">24</span><span class="content">වේවැල නොගන්න පියා පුතාට සතුරෙකි;</span></span> 
     </div> 
     <div class="q2"> <span class="verse v24" data-usfm="PRO.13.24"><span class="content">වේවැල ගන්න පියා පුතාට මිතුරෙකි.</span></span> 
     </div> 
     <div class="q"> <span class="verse v24" data-usfm="PRO.13.24"><span class="content"> </span></span><span class="verse v25" data-usfm="PRO.13.25"><span class="label">25</span><span class="content">දමිටු අයට කෑම හිඟයක් නැත;</span></span> 
     </div> 
     <div class="q2"> <span class="verse v25" data-usfm="PRO.13.25"><span class="content">අදමිටු අයට කවදත් කුසගිනි ඇත.</span></span> 
     </div> 
    </div> 
   </div> 
  </div>
 </body>
</html>