<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch22" data-usfm="PRO.22">  
     <div class="p"> <span class="content"> </span><span class="verse v1" data-usfm="PRO.22.1"><span class="label">1</span><span class="content">ධන සම්භාරයට වඩා හොඳ නාමය ද රන් රිදීවලට වඩා ගෞරවය ද අගනේ ය.</span></span> 
     </div> 
     <div class="q"> <span class="verse v1" data-usfm="PRO.22.1"><span class="content"> </span></span><span class="verse v2" data-usfm="PRO.22.2"><span class="label">2</span><span class="content">සමිඳුන් අබියස පොහොසතා හා දුප්පතා අතර වෙනසක් නැත, සමිඳාණන් ඒ දෙදෙන ම මැවූ බැවිනි.</span></span> 
     </div> 
     <div class="q"> <span class="verse v2" data-usfm="PRO.22.2"><span class="content"> </span></span><span class="verse v3" data-usfm="PRO.22.3"><span class="label">3</span><span class="content">නුවණැතියා විපත දුර තියා දැක අයින් වෙයි.</span></span> 
     </div> 
     <div class="q2"> <span class="verse v3" data-usfm="PRO.22.3"><span class="content">එහෙත් අනුවණයා කෙළින් ම ඊට ගොදුරු වී දුක් විඳියි.</span></span> 
     </div> 
     <div class="q"> <span class="verse v3" data-usfm="PRO.22.3"><span class="content"> </span></span><span class="verse v4" data-usfm="PRO.22.4"><span class="label">4</span><span class="content">යටහත්කම ද සමිඳුන් කෙරේ ගරුබිය ද ඇති තැන, සම්පත, ගෞරවය හා දිගායු ඇත.</span></span> 
     </div> 
     <div class="q"> <span class="verse v4" data-usfm="PRO.22.4"><span class="content"> </span></span><span class="verse v5" data-usfm="PRO.22.5"><span class="label">5</span><span class="content">වංක අයගේ මාවතෙහි කටු පඳුරු හා මලපත් ඇත;</span></span> 
     </div> 
     <div class="q2"> <span class="verse v5" data-usfm="PRO.22.5"><span class="content">සිය දිවිය ගැන සලකන්නා ඒවායෙන් දුරු ව සිටියි.</span></span> 
     </div> 
     <div class="q"> <span class="verse v5" data-usfm="PRO.22.5"><span class="content"> </span></span><span class="verse v6" data-usfm="PRO.22.6"><span class="label">6</span><span class="content">දරුවා බාල වියේ දී ම යහ මඟ යවන්න, එවිට ඔහු මහලු වියේදීත් ඉන් ඉවත් ව නොයයි.</span></span> 
     </div> 
     <div class="q"> <span class="verse v6" data-usfm="PRO.22.6"><span class="content"> </span></span><span class="verse v7" data-usfm="PRO.22.7"><span class="label">7</span><span class="content">පොහොසත්තු දිළිඳුන් කෙරෙහි බල පාති;</span></span> 
     </div> 
     <div class="q2"> <span class="verse v7" data-usfm="PRO.22.7"><span class="content">ණය ගන්නෝ ණය දෙන්නාට වහල් වෙති.</span></span> 
     </div> 
     <div class="q"> <span class="verse v7" data-usfm="PRO.22.7"><span class="content"> </span></span><span class="verse v8" data-usfm="PRO.22.8"><span class="label">8</span><span class="content">අයුක්තිය වපුරන්නා විපත්තිය කපා ගනියි.</span></span> 
     </div> 
     <div class="q2"> <span class="verse v8" data-usfm="PRO.22.8"><span class="content">ඔහුගේ කටයුතුවල අවසානය විනාශය ය.</span></span> 
     </div> 
     <div class="q"> <span class="verse v8" data-usfm="PRO.22.8"><span class="content"> </span></span><span class="verse v9" data-usfm="PRO.22.9"><span class="label">9</span><span class="content">කුළුණු ගුණෙන් දිළිඳුන් හට කෑම දෙන අය සෙත් සිරි ලබනු ඇත.</span></span> 
     </div> 
     <div class="q"> <span class="verse v9" data-usfm="PRO.22.9"><span class="content"> </span></span><span class="verse v10" data-usfm="PRO.22.10"><span class="label">10</span><span class="content">අහංකාර මිනිසා දුරින් දුරු කරන්න;</span></span> 
     </div> 
     <div class="q2"> <span class="verse v10" data-usfm="PRO.22.10"><span class="content">එවිට තරඟය, විවාද හා අවලාද නවතිනු ඇත.</span></span> 
     </div> 
     <div class="q"> <span class="verse v10" data-usfm="PRO.22.10"><span class="content"> </span></span><span class="verse v11" data-usfm="PRO.22.11"><span class="label">11</span><span class="content">සුමිහිරි බස රාජ ප්‍රසාදය දිනයි;</span></span> 
     </div> 
     <div class="q2"> <span class="verse v11" data-usfm="PRO.22.11"><span class="content">එහෙත් සමිඳුන් කැමැති නිර්මල සිත් ඇති අයට ය.</span></span> 
     </div> 
     <div class="q"> <span class="verse v11" data-usfm="PRO.22.11"><span class="content"> </span></span><span class="verse v12" data-usfm="PRO.22.12"><span class="label">12</span><span class="content">සමිඳාණෝ මුසාවාදීන්ගේ වදන්හි අසත්‍යය පෙන්වන සේක;</span></span> 
     </div> 
     <div class="q2"> <span class="verse v12" data-usfm="PRO.22.12"><span class="content">සත්‍යය රැකීමට කරුණු යොදන සේක.</span></span> 
     </div> 
     <div class="q"> <span class="verse v12" data-usfm="PRO.22.12"><span class="content"> </span></span><span class="verse v13" data-usfm="PRO.22.13"><span class="label">13</span><span class="content">“පිටත සිංහයෙක් සිටියි, වීදියට ගියොත් මා මැරෙනු ඇතැ”යි අලසයා කියයි.</span></span> 
     </div> 
     <div class="q"> <span class="verse v13" data-usfm="PRO.22.13"><span class="content"> </span></span><span class="verse v14" data-usfm="PRO.22.14"><span class="label">14</span><span class="content">වෙසඟනකගේ කට ගැඹුරු වළක් වැන්න;</span></span> 
     </div> 
     <div class="q2"> <span class="verse v14" data-usfm="PRO.22.14"><span class="content">සමිඳුන්ගේ කෝපයට පාත්‍රවන්නෝ ඒ වළේ වැටෙති.</span></span> 
     </div> 
     <div class="q"> <span class="verse v14" data-usfm="PRO.22.14"><span class="content"> </span></span><span class="verse v15" data-usfm="PRO.22.15"><span class="label">15</span><span class="content">ළාමක වැඩ කිරීම ළමයින්ගේ සහජ ගතියකි.</span></span> 
     </div> 
     <div class="q2"> <span class="verse v15" data-usfm="PRO.22.15"><span class="content">වේවැල භාවිතයෙන් එය දුරු කළ හැකි ය.</span></span> 
     </div> 
     <div class="q"> <span class="verse v15" data-usfm="PRO.22.15"><span class="content"> </span></span><span class="verse v16" data-usfm="PRO.22.16"><span class="label">16</span><span class="content">කෙනෙක් දිළිඳුන් පෙළීමෙන් පොහොසත් වෙති.</span></span> 
     </div> 
     <div class="q2"> <span class="verse v16" data-usfm="PRO.22.16"><span class="content">පොහොසතුන්ට තෑගිබෝග දීමෙන් කෙනෙක් දිළිඳු වෙති.</span></span> 
     </div> 
     <div class="s1"> <span class="heading"><b>ආප්තෝපදේශ තිහ</b></span> 
     </div> 
     <div class="q"> <span class="verse v16" data-usfm="PRO.22.16"><span class="content"> </span></span><span class="verse v17" data-usfm="PRO.22.17"><span class="label">17</span><span class="content">මාගේ උපදේශයන්ට සවන් දෙන්න;</span></span> 
     </div> 
     <div class="q2"> <span class="verse v17" data-usfm="PRO.22.17"><span class="content">මාගේ අනුශාසනාවන්ට හිත යොමන්න.</span></span> 
     </div> 
     <div class="q"> <span class="verse v17" data-usfm="PRO.22.17"><span class="content"> </span></span><span class="verse v18" data-usfm="PRO.22.18"><span class="label">18</span><span class="content">ඒවා සිතෙහි නිදන් කරගන්න;</span></span> 
     </div> 
     <div class="q2"> <span class="verse v18" data-usfm="PRO.22.18"><span class="content">කතාබහේ දී උපුටා දක්වන්න;</span></span> 
     </div> 
     <div class="q2"> <span class="verse v18" data-usfm="PRO.22.18"><span class="content">එවිට ප්‍රීතිය ඔබ සතු වනු ඇත.</span></span> 
     </div> 
     <div class="q"> <span class="verse v18" data-usfm="PRO.22.18"><span class="content"> </span></span><span class="verse v19" data-usfm="PRO.22.19"><span class="label">19</span><span class="content">ඔබේ විශ්වාසය සමිඳුන් කෙරේ තබන්න;</span></span> 
     </div> 
     <div class="q2"> <span class="verse v19" data-usfm="PRO.22.19"><span class="content">මා අද පවසන මේ ඔවා බස් ඒ සඳහා ය.</span></span> 
     </div> 
     <div class="q"> <span class="verse v19" data-usfm="PRO.22.19"><span class="content"> </span></span><span class="verse v20" data-usfm="PRO.22.20"><span class="label">20</span><span class="content">දැනුම හා නැණවත් උපදෙස් සහිත කියුම් තිහක් මම මෙහි ලියා තබමි.</span></span> 
     </div> 
     <div class="q"> <span class="verse v20" data-usfm="PRO.22.20"><span class="content"> </span></span><span class="verse v21" data-usfm="PRO.22.21"><span class="label">21</span><span class="content">එසේ කර ඇත්තේ, ඔබ එවූ අය වෙත හරි පිළිතුරක් ගෙන යන පිණිස ය.</span></span> 
     </div> 
     <div class="q2"> <span class="verse v21" data-usfm="PRO.22.21"><span class="content">ඔබට සත්‍යය පිළිබඳ ඥානය දෙන අදහසිනි.</span></span> 
     </div> 
     <div class="s2"> <span class="heading"><b>- 1 -</b></span> 
     </div> 
     <div class="q"> <span class="verse v21" data-usfm="PRO.22.21"><span class="content"> </span></span><span class="verse v22" data-usfm="PRO.22.22"><span class="label">22</span><span class="content">දිළිඳා දිළිඳු නිසා ඔහුගෙන් අයුතු වාසියක් නොගන්න;</span></span> 
     </div> 
     <div class="q2"> <span class="verse v22" data-usfm="PRO.22.22"><span class="content">අසරණයා අසරණ නිසා උසාවියේ දී ඔහුට පීඩා නොකරන්න.</span></span> 
     </div> 
     <div class="q"> <span class="verse v22" data-usfm="PRO.22.22"><span class="content"> </span></span><span class="verse v23" data-usfm="PRO.22.23"><span class="label">23</span><span class="content">මන්ද, සමිඳුන් ඔවුන් වෙනුවෙන් පෙනී සිටිනු ඇත.</span></span> 
     </div> 
     <div class="q2"> <span class="verse v23" data-usfm="PRO.22.23"><span class="content">ඔවුන්ගෙන් පැහැරගන්න අයගෙන් පැහැරගනු ඇත.</span></span> 
     </div> 
     <div class="s2"> <span class="heading"><b>- 2 -</b></span> 
     </div> 
     <div class="q"> <span class="verse v23" data-usfm="PRO.22.23"><span class="content"> </span></span><span class="verse v24" data-usfm="PRO.22.24"><span class="label">24</span><span class="content">වහා කිපෙන අයෙකු සමඟ මිත්‍ර නොවන්න;</span></span> 
     </div> 
     <div class="q2"> <span class="verse v24" data-usfm="PRO.22.24"><span class="content">කෝපයෙන් පුපුරන කෙනෙකු ඇසුරු නොකරන්න.</span></span> 
     </div> 
     <div class="q"> <span class="verse v24" data-usfm="PRO.22.24"><span class="content"> </span></span><span class="verse v25" data-usfm="PRO.22.25"><span class="label">25</span><span class="content">එසේ කළොත් ඔබත් ඒ නරක ගතිවලට ඇබ්බැහි වනු ඇත.</span></span> 
     </div> 
     <div class="q2"> <span class="verse v25" data-usfm="PRO.22.25"><span class="content">ඔබ මලපතකට ද අසුවනු ඇත.</span></span> 
     </div> 
     <div class="s2"> <span class="heading"><b>- 3 -</b></span> 
     </div> 
     <div class="q"> <span class="verse v25" data-usfm="PRO.22.25"><span class="content"> </span></span><span class="verse v26" data-usfm="PRO.22.26"><span class="label">26</span><span class="content">උකස් දෙන්නන්ගේ ගණනට එකතු නොවන්න;</span></span> 
     </div> 
     <div class="q2"> <span class="verse v26" data-usfm="PRO.22.26"><span class="content">අන් කෙනෙකුගේ ණයතුරුස්වලට ඇප නොවන්න.</span></span> 
     </div> 
     <div class="q"> <span class="verse v26" data-usfm="PRO.22.26"><span class="content"> </span></span><span class="verse v27" data-usfm="PRO.22.27"><span class="label">27</span><span class="content">ඇපය ගෙවීමට ඔබට නොහැකි වූවොත් ඔවුන් ඔබේ නිදන යහන පවා ගෙන යන්නට බැරි නැත.</span></span> 
     </div> 
     <div class="s2"> <span class="heading"><b>- 4 -</b></span> 
     </div> 
     <div class="q"> <span class="verse v27" data-usfm="PRO.22.27"><span class="content"> </span></span><span class="verse v28" data-usfm="PRO.22.28"><span class="label">28</span><span class="content">ඔබේ මුතුන්මිත්තන් පිහිටෙවූ පැරණි මායිම් ගල් කිසි විටෙක වෙනස් නොකරන්න.</span></span> 
     </div> 
     <div class="s2"> <span class="heading"><b>- 5 -</b></span> 
     </div> 
     <div class="q"> <span class="verse v28" data-usfm="PRO.22.28"><span class="content"> </span></span><span class="verse v29" data-usfm="PRO.22.29"><span class="label">29</span><span class="content">තම කටයුතු ගැන දස්කම් පාන මනුෂ්‍යයෙක් සිටී නම්, ඔහු පොදු ජනයා අතර නොව රජුන් අබියස වැජඹෙනු ඇත.</span></span> 
     </div> 
    </div> 
   </div> 
  </div>
 </body>
</html>