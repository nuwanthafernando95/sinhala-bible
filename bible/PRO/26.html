<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch26" data-usfm="PRO.26">  
     <div class="p"> <span class="content"> </span><span class="verse v1" data-usfm="PRO.26.1"><span class="label">1</span><span class="content">ගිම්හානයේ දී හිම ද, ගොයම් නෙළන කාලයේ දී වැස්ස ද, අනුවණයෙකුට ගරු සම්මාන ද හරි නැත.</span></span> 
     </div> 
     <div class="q"> <span class="verse v1" data-usfm="PRO.26.1"><span class="content"> </span></span><span class="verse v2" data-usfm="PRO.26.2"><span class="label">2</span><span class="content">ඔබමොබ පියාඹන ගේ කුරුල්ලා මෙන් ද ඉගිළී යන වැහිලිහිණියා මෙන් ද හේතුවක් නැති ව කරන සාපය නොරැඳී පලා යයි.</span></span> 
     </div> 
     <div class="q"> <span class="verse v2" data-usfm="PRO.26.2"><span class="content"> </span></span><span class="verse v3" data-usfm="PRO.26.3"><span class="label">3</span><span class="content">අශ්වයාට කසය ඇත;</span></span> 
     </div> 
     <div class="q2"> <span class="verse v3" data-usfm="PRO.26.3"><span class="content">බූරුවාට කටකලියාව ඇත;</span></span> 
     </div> 
     <div class="q2"> <span class="verse v3" data-usfm="PRO.26.3"><span class="content">අනුවණයාට කෙවිට ඇත.</span></span> 
     </div> 
     <div class="q"> <span class="verse v3" data-usfm="PRO.26.3"><span class="content"> </span></span><span class="verse v4" data-usfm="PRO.26.4"><span class="label">4</span><span class="content">මෝඩයාගේ මෝඩ ප්‍රශ්නයට පිළිතුරු දෙන්න යාමෙන් ඔබත් මෝඩයෙක් වෙයි.</span></span> 
     </div> 
     <div class="q"> <span class="verse v4" data-usfm="PRO.26.4"><span class="content"> </span></span><span class="verse v5" data-usfm="PRO.26.5"><span class="label">5</span><span class="content">මෝඩයාගේ මෝඩ ප්‍රශ්නයට දිය යුත්තේ මෝඩ පිළිතුරකි.</span></span> 
     </div> 
     <div class="q2"> <span class="verse v5" data-usfm="PRO.26.5"><span class="content">නැත්නම් ඔහු, ‘තමා නැණවතෙකැ’යි සිතනු ඇත.</span></span> 
     </div> 
     <div class="q"> <span class="verse v5" data-usfm="PRO.26.5"><span class="content"> </span></span><span class="verse v6" data-usfm="PRO.26.6"><span class="label">6</span><span class="content">අනුවණයා අත පණිවුඩයක් යවන්නා, සිය දෙපා කපාගෙන දුකට පත් වෙයි.</span></span> 
     </div> 
     <div class="q"> <span class="verse v6" data-usfm="PRO.26.6"><span class="content"> </span></span><span class="verse v7" data-usfm="PRO.26.7"><span class="label">7</span><span class="content">අනුවණයාගේ මුවින් නික්මෙන පැණ පිරුළ කොරාගේ කකුල් මෙන් පණ නැත.</span></span> 
     </div> 
     <div class="q"> <span class="verse v7" data-usfm="PRO.26.7"><span class="content"> </span></span><span class="verse v8" data-usfm="PRO.26.8"><span class="label">8</span><span class="content">අනුවණයාට ගෞරවය දීම ගල පටියේ බැඳ විදීම මෙන් නිෂ්ඵල ය.</span></span> 
     </div> 
     <div class="q"> <span class="verse v8" data-usfm="PRO.26.8"><span class="content"> </span></span><span class="verse v9" data-usfm="PRO.26.9"><span class="label">9</span><span class="content">අනුවණයාගේ මුවින් නික්මෙන පැණ පිරුළ, බේබද්දා අතින් වනන කටු අත්තක් වැනි ය.</span></span> 
     </div> 
     <div class="q"> <span class="verse v9" data-usfm="PRO.26.9"><span class="content"> </span></span><span class="verse v10" data-usfm="PRO.26.10"><span class="label">10</span><span class="content">මඟ යන අඥානයකු කුළී වැඩට ගන්නා, පාරේ යන හැම අයට ම තුවාළ කරන දුනුවායෙකු මෙනි.</span></span> 
     </div> 
     <div class="q"> <span class="verse v10" data-usfm="PRO.26.10"><span class="content"> </span></span><span class="verse v11" data-usfm="PRO.26.11"><span class="label">11</span><span class="content"> </span><span class="content"> එම මෝඩකම යළිත් කරන මෝඩයා, උගේ වමනයට හැරී යන බල්ලෙකු වැනි ය.</span></span> 
     </div> 
     <div class="q"> <span class="verse v11" data-usfm="PRO.26.11"><span class="content"> </span></span><span class="verse v12" data-usfm="PRO.26.12"><span class="label">12</span><span class="content">මෝඩයා වුව ද ‘තමා නැණවතෙකැ’යි කියා සිතන අනුවණයාට වඩා හොඳ ය.</span></span> 
     </div> 
     <div class="q"> <span class="verse v12" data-usfm="PRO.26.12"><span class="content"> </span></span><span class="verse v13" data-usfm="PRO.26.13"><span class="label">13</span><span class="content">අලසයා වැඩට නොයන පිණිස මෙසේ කියයි:</span></span> 
     </div> 
     <div class="q2"> <span class="verse v13" data-usfm="PRO.26.13"><span class="content">“පාරේ සිංහයෙක් ඇත, වීදියේ නිදැල්ලේ දුවන සිංහයෙක් ඇත.”</span></span> 
     </div> 
     <div class="q"> <span class="verse v13" data-usfm="PRO.26.13"><span class="content"> </span></span><span class="verse v14" data-usfm="PRO.26.14"><span class="label">14</span><span class="content">දොර, අසව්ව පිට ඒ මේ අත හැරෙයි, අලසයා ද තම යහනේ ඒ මේ අත පෙරළෙයි.</span></span> 
     </div> 
     <div class="q"> <span class="verse v14" data-usfm="PRO.26.14"><span class="content"> </span></span><span class="verse v15" data-usfm="PRO.26.15"><span class="label">15</span><span class="content">අලසයා බත් පිඬ ගන්න බඳුනට අත දමයි; එහෙත් එය කටට ගන්න වත් කම්මැළි ය.</span></span> 
     </div> 
     <div class="q"> <span class="verse v15" data-usfm="PRO.26.15"><span class="content"> </span></span><span class="verse v16" data-usfm="PRO.26.16"><span class="label">16</span><span class="content">නුවණැති ව පිළිතුරු දෙන සත්දෙනෙකුට වඩා ‘තමා නැණවතෙකැ’යි අලසයා සිතයි.</span></span> 
     </div> 
     <div class="q"> <span class="verse v16" data-usfm="PRO.26.16"><span class="content"> </span></span><span class="verse v17" data-usfm="PRO.26.17"><span class="label">17</span><span class="content">අනුන්ගේ දබරයකට ඇඟිලි ගසන්නා, පාරේ යන බල්ලෙකු උගේ කන් දෙකින් අල්ලාගන්නෙකු හා සමාන ය.</span></span> 
     </div> 
     <div class="q"> <span class="verse v17" data-usfm="PRO.26.17"><span class="content"> </span></span><span class="verse v18" data-usfm="PRO.26.18"><span class="label">18</span><span class="content">තමාගේ අසල්වැසියා රවටමින්,</span></span> 
     </div> 
     <div class="q"> <span class="verse v18" data-usfm="PRO.26.18"><span class="content"> </span></span><span class="verse v19" data-usfm="PRO.26.19"><span class="label">19</span><span class="content">“මම සෙල්ලමට එය කෙළෙමි”යි කියන මිනිසා, තමා වටකර බියකරු ගිනි පෙනෙලි ද මාරක ඊගස් ද විසි කරන පිස්සෙකු වැනි ය.</span></span> 
     </div> 
     <div class="q"> <span class="verse v19" data-usfm="PRO.26.19"><span class="content"> </span></span><span class="verse v20" data-usfm="PRO.26.20"><span class="label">20</span><span class="content">දර නැති තැන ගින්න නිවෙයි;</span></span> 
     </div> 
     <div class="q2"> <span class="verse v20" data-usfm="PRO.26.20"><span class="content">කේළාම් නැති තැන දබර නවතියි.</span></span> 
     </div> 
     <div class="q"> <span class="verse v20" data-usfm="PRO.26.20"><span class="content"> </span></span><span class="verse v21" data-usfm="PRO.26.21"><span class="label">21</span><span class="content">ගිනි අඟුරුවලට මයිනහමත්, ගින්නට දරත් යම් සේ ද දබරයක් ඇවිස්සීමට කලහකාරී මිනිසාත් එසේ ම ය.</span></span> 
     </div> 
     <div class="q"> <span class="verse v21" data-usfm="PRO.26.21"><span class="content"> </span></span><span class="verse v22" data-usfm="PRO.26.22"><span class="label">22</span><span class="content">කටකතා රසවත් අහරකි, එය ගිලගැනීමට කවුරුත් කැමැති ය.</span></span> 
     </div> 
     <div class="q"> <span class="verse v22" data-usfm="PRO.26.22"><span class="content"> </span></span><span class="verse v23" data-usfm="PRO.26.23"><span class="label">23</span><span class="content">නපුරු හදවත් සඟවාගෙන කරන සිනිඳු කතාව රිදී ගෑ මැටි බඳුනක් වැන්න.</span></span> 
     </div> 
     <div class="q"> <span class="verse v23" data-usfm="PRO.26.23"><span class="content"> </span></span><span class="verse v24" data-usfm="PRO.26.24"><span class="label">24</span><span class="content">කපටියා චාටු බස් මුවාවෙන් වෛරය වසාගනියි.</span></span> 
     </div> 
     <div class="q2"> <span class="verse v24" data-usfm="PRO.26.24"><span class="content">සතුරා මිහිරි බස් දොඩයි, එහෙත් හිත තුළ වෛරය තබාගනියි.</span></span> 
     </div> 
     <div class="q"> <span class="verse v24" data-usfm="PRO.26.24"><span class="content"> </span></span><span class="verse v25" data-usfm="PRO.26.25"><span class="label">25</span><span class="content">ඔහුගේ හදවත උතුරා යන තරම් නපුරෙන් පිරී ඇත, මිතුරු වචන කීවත් ඔහු විශ්වාස නොකරන්න.</span></span> 
     </div> 
     <div class="q"> <span class="verse v25" data-usfm="PRO.26.25"><span class="content"> </span></span><span class="verse v26" data-usfm="PRO.26.26"><span class="label">26</span><span class="content">තම නපුරුකම ව්‍යාජයෙන් වසාගත්තත්, ඔහුගේ දුෂ්ටකම සියල්ලන් හට හෙළි වනු ඇත.</span></span> 
     </div> 
     <div class="q"> <span class="verse v26" data-usfm="PRO.26.26"><span class="content"> </span></span><span class="verse v27" data-usfm="PRO.26.27"><span class="label">27</span><span class="content">ඔහු කණින වළෙහි ඔහු ම වැටෙන්නේ ය;</span></span> 
     </div> 
     <div class="q2"> <span class="verse v27" data-usfm="PRO.26.27"><span class="content">ඔහු පෙරළා හරින ගලට ඔහු ම යට වන්නේ ය.</span></span> 
     </div> 
     <div class="q"> <span class="verse v27" data-usfm="PRO.26.27"><span class="content"> </span></span><span class="verse v28" data-usfm="PRO.26.28"><span class="label">28</span><span class="content">මුසා බස් දොඩන්නා ඉන් හානි වූවන්ට වෛර කරයි, ඉච්චා බස් දොඩන්නා විනාශය ගෙන දෙයි.</span></span> 
     </div> 
    </div> 
   </div> 
  </div>
 </body>
</html>