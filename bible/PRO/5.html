<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch5" data-usfm="PRO.5">  
     <div class="s1"> <span class="heading"><b>පරදාර සේවනය ගැන අවවාද</b></span> 
     </div> 
     <div class="p"> <span class="content"> </span><span class="verse v1" data-usfm="PRO.5.1"><span class="label">1</span><span class="content">මාගේ පුත්‍රය, මාගේ ප්‍රඥා සම්පතට සිත යොමු කරන්න;</span></span> 
     </div> 
     <div class="q2"> <span class="verse v1" data-usfm="PRO.5.1"><span class="content">මාගේ විමංසන බුද්ධියට අවධානය යොමු කරන්න.</span></span> 
     </div> 
     <div class="q"> <span class="verse v1" data-usfm="PRO.5.1"><span class="content"> </span></span><span class="verse v2" data-usfm="PRO.5.2"><span class="label">2</span><span class="content">එවිට ඥාන සම්පතින් ඔබ රැකෙනු ඇත.</span></span> 
     </div> 
     <div class="q2"> <span class="verse v2" data-usfm="PRO.5.2"><span class="content">ඔබේ කතාව ප්‍රඥාසාර වනු ඇත.</span></span> 
     </div> 
     <div class="q"> <span class="verse v2" data-usfm="PRO.5.2"><span class="content"> </span></span><span class="verse v3" data-usfm="PRO.5.3"><span class="label">3</span><span class="content">වෙසඟනගේ දෙතොලින් මී පැණි වෑහෙයි;</span></span> 
     </div> 
     <div class="q2"> <span class="verse v3" data-usfm="PRO.5.3"><span class="content">ඇගේ තෙපුල් ඔලීව තෙලට වඩා සුමුදු ය;</span></span> 
     </div> 
     <div class="q"> <span class="verse v3" data-usfm="PRO.5.3"><span class="content"> </span></span><span class="verse v4" data-usfm="PRO.5.4"><span class="label">4</span><span class="content">එහෙත් ඒවා අවසානයේ දී දිවි කදුරු මෙන් තිත්ත වනු ඇත;</span></span> 
     </div> 
     <div class="q2"> <span class="verse v4" data-usfm="PRO.5.4"><span class="content">දෙපිට කැපෙන කඩුපතක් මෙන් තියුණු වනු ඇත.</span></span> 
     </div> 
     <div class="q"> <span class="verse v4" data-usfm="PRO.5.4"><span class="content"> </span></span><span class="verse v5" data-usfm="PRO.5.5"><span class="label">5</span><span class="content">ඇගේ දෙපා මරණය බලා යයි;</span></span> 
     </div> 
     <div class="q2"> <span class="verse v5" data-usfm="PRO.5.5"><span class="content">ඇගේ පියවර පාතාල ලෝකයට යයි;</span></span> 
     </div> 
     <div class="q"> <span class="verse v5" data-usfm="PRO.5.5"><span class="content"> </span></span><span class="verse v6" data-usfm="PRO.5.6"><span class="label">6</span><span class="content">ඇය ජීවන මාර්ගය ගැන නොසලකයි;</span></span> 
     </div> 
     <div class="q2"> <span class="verse v6" data-usfm="PRO.5.6"><span class="content">ඇගේ ක්‍රියා මාර්ග අස්ථිර ය, වගකීමෙන් තොර ය.</span></span> 
     </div> 
     <div class="q"> <span class="verse v6" data-usfm="PRO.5.6"><span class="content"> </span></span><span class="verse v7" data-usfm="PRO.5.7"><span class="label">7</span><span class="content">එබැවින් මාගේ පුත්‍රය, මට සවන් දෙන්න;</span></span> 
     </div> 
     <div class="q2"> <span class="verse v7" data-usfm="PRO.5.7"><span class="content">මා පවසන ඔවා වදනින් ඈත් ව නොසිටින්න.</span></span> 
     </div> 
     <div class="q"> <span class="verse v7" data-usfm="PRO.5.7"><span class="content"> </span></span><span class="verse v8" data-usfm="PRO.5.8"><span class="label">8</span><span class="content">එවැනි ගැහැණියකගෙන් දුරු වී සිටින්න;</span></span> 
     </div> 
     <div class="q2"> <span class="verse v8" data-usfm="PRO.5.8"><span class="content">ඇගේ දොරකඩට වත් නොයන්න.</span></span> 
     </div> 
     <div class="q"> <span class="verse v8" data-usfm="PRO.5.8"><span class="content"> </span></span><span class="verse v9" data-usfm="PRO.5.9"><span class="label">9</span><span class="content">එසේ යාමෙන්, ඔබේ ගෞරවය අනුන් ඉදිරියේ නැති කරගනු ඇත.</span></span> 
     </div> 
     <div class="q2"> <span class="verse v9" data-usfm="PRO.5.9"><span class="content">ඔබේ ආයු නපුරු අය නිසා කෙටි වනු ඇත.</span></span> 
     </div> 
     <div class="q"> <span class="verse v9" data-usfm="PRO.5.9"><span class="content"> </span></span><span class="verse v10" data-usfm="PRO.5.10"><span class="label">10</span><span class="content">ඔබේ සැපසම්පතින් වෙන අය තෘප්තියට පත් වනු ඇත.</span></span> 
     </div> 
     <div class="q2"> <span class="verse v10" data-usfm="PRO.5.10"><span class="content">ඔබ වැරවීරියෙන් උපයන දේ අන් ගෙදරකට අත් වනු ඇත.</span></span> 
     </div> 
     <div class="q"> <span class="verse v10" data-usfm="PRO.5.10"><span class="content"> </span></span><span class="verse v11" data-usfm="PRO.5.11"><span class="label">11</span><span class="content">අවසානයේ දී ඔබේ ඇඟපත දිරා ගොස්, ඔබ කෙඳිරිගානු ඇත.</span></span> 
     </div> 
     <div class="q"> <span class="verse v11" data-usfm="PRO.5.11"><span class="content"> </span></span><span class="verse v12" data-usfm="PRO.5.12"><span class="label">12</span><span class="content">එවිට ඔබ මෙසේ කියනු ඇත:</span></span> 
     </div> 
     <div class="q2"> <span class="verse v12" data-usfm="PRO.5.12"><span class="content">අනේ මා විනය දහමට ද්වේෂ කළ හැටි!</span></span> 
     </div> 
     <div class="q2"> <span class="verse v12" data-usfm="PRO.5.12"><span class="content">මාගේ සිතින් අවවාද සුළු කළ හැටි!</span></span> 
     </div> 
     <div class="q"> <span class="verse v12" data-usfm="PRO.5.12"><span class="content"> </span></span><span class="verse v13" data-usfm="PRO.5.13"><span class="label">13</span><span class="content">මම ධර්ම දේශකයන්ගේ බසට කීකරු නොවූයෙමි, ගුරු ඇදුරන්ගේ අවවාදයට කන් නුදුන්නෙමි.</span></span> 
     </div> 
     <div class="q"> <span class="verse v13" data-usfm="PRO.5.13"><span class="content"> </span></span><span class="verse v14" data-usfm="PRO.5.14"><span class="label">14</span><span class="content">හැම නපුරෙහි යෙදී නරක නමක් ලද්දෙමි, ප්‍රසිද්ධියේ ම මහ නින්දාවට පත් වුණෙමි.”</span></span> 
     </div> 
     <div class="q"> <span class="verse v14" data-usfm="PRO.5.14"><span class="content"> </span></span><span class="verse v15" data-usfm="PRO.5.15"><span class="label">15</span><span class="content">ඔබේ ම පොකුණේ ගලන ජලය ද ඔබේ ම ළිඳෙන් උනන වතුර ද බොන්න.</span></span> 
     </div> 
     <div class="q"> <span class="verse v15" data-usfm="PRO.5.15"><span class="content"> </span></span><span class="verse v16" data-usfm="PRO.5.16"><span class="label">16</span><span class="content">ඔබේ උල්පත පිටතට වත්, ජලධාරා වීදියට වත් ගලා යා යුතු නැත.</span></span> 
     </div> 
     <div class="q"> <span class="verse v16" data-usfm="PRO.5.16"><span class="content"> </span></span><span class="verse v17" data-usfm="PRO.5.17"><span class="label">17</span><span class="content">ඔබේ දූදරුවන් අන් අයට නොව, ඔබට ම සතු වස්තුවක් වේ වා!</span></span> 
     </div> 
     <div class="q"> <span class="verse v17" data-usfm="PRO.5.17"><span class="content"> </span></span><span class="verse v18" data-usfm="PRO.5.18"><span class="label">18</span><span class="content">ඔබේ උල්පත වන ප්‍රිය බිරිඳට සව්සිරි වේ වා!</span></span> 
     </div> 
     <div class="q2"> <span class="verse v18" data-usfm="PRO.5.18"><span class="content">ඔබේ යොවුන් වියේ ප්‍රියාව සමඟ ම ප්‍රීතිය ආස්වාදය කරන්න.</span></span> 
     </div> 
     <div class="q"> <span class="verse v18" data-usfm="PRO.5.18"><span class="content"> </span></span><span class="verse v19" data-usfm="PRO.5.19"><span class="label">19</span><span class="content">සුලලිත මුව දෙනක හා සුකොමල පැටියෙකු මෙන් වූ, ඇගේ පියයුරුවලින් විනෝද වන්න.</span></span> 
     </div> 
     <div class="q2"> <span class="verse v19" data-usfm="PRO.5.19"><span class="content">ඇගේ ආදරයෙහි සැමදා ම සතුටින් ඉපිළී යන්න.</span></span> 
     </div> 
     <div class="q"> <span class="verse v19" data-usfm="PRO.5.19"><span class="content"> </span></span><span class="verse v20" data-usfm="PRO.5.20"><span class="label">20</span><span class="content">මාගේ පුත්‍රය, ඔබ පරදාර සේවනයෙන් උමතු වන්නේ කුමට ද?</span></span> 
     </div> 
     <div class="q2"> <span class="verse v20" data-usfm="PRO.5.20"><span class="content">සල්ලාල ගැහැණියක වැළඳගන්නේ මන් ද?</span></span> 
     </div> 
     <div class="q"> <span class="verse v20" data-usfm="PRO.5.20"><span class="content"> </span></span><span class="verse v21" data-usfm="PRO.5.21"><span class="label">21</span><span class="content">මිනිසාගේ සියලු ක්‍රියා මාර්ග සමිඳාණන් අබිමුවෙහි ඇත.</span></span> 
     </div> 
     <div class="q2"> <span class="verse v21" data-usfm="PRO.5.21"><span class="content">ඔහුගේ සියලු මාවත් එතුමන්ගේ තියුණු බැල්මට ලක් වී ඇත.</span></span> 
     </div> 
     <div class="q"> <span class="verse v21" data-usfm="PRO.5.21"><span class="content"> </span></span><span class="verse v22" data-usfm="PRO.5.22"><span class="label">22</span><span class="content">දුදනාගේ පව්කම ඔහුට ම මලපතකි;</span></span> 
     </div> 
     <div class="q2"> <span class="verse v22" data-usfm="PRO.5.22"><span class="content">ඔහු සිය පාප දැලෙහි පැටලෙයි.</span></span> 
     </div> 
     <div class="q"> <span class="verse v22" data-usfm="PRO.5.22"><span class="content"> </span></span><span class="verse v23" data-usfm="PRO.5.23"><span class="label">23</span><span class="content">ආත්මදමනයෙන් තොර මිනිසා වැනසෙයි;</span></span> 
     </div> 
     <div class="q2"> <span class="verse v23" data-usfm="PRO.5.23"><span class="content">ඔහු නිම්හිම් නැති අනුවණකමින් මුළා වෙයි.</span></span> 
     </div> 
    </div> 
   </div> 
  </div>
 </body>
</html>