<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch29" data-usfm="PRO.29">  
     <div class="p"> <span class="content"> </span><span class="verse v1" data-usfm="PRO.29.1"><span class="label">1</span><span class="content">බොහෝ තරවටු ලැබ ලැබත් මුරණ්ඩු මිනිසාට ගැළවීමක් නැත;</span></span> 
     </div> 
     <div class="q2"> <span class="verse v1" data-usfm="PRO.29.1"><span class="content">එයින් ඔහුට හිටිහැටියේ විනාශය පැමිණෙයි.</span></span> 
     </div> 
     <div class="q"> <span class="verse v1" data-usfm="PRO.29.1"><span class="content"> </span></span><span class="verse v2" data-usfm="PRO.29.2"><span class="label">2</span><span class="content">දමිටු අය පාලකයන් වන විට රට වැසියෝ ප්‍රීති වෙති.</span></span> 
     </div> 
     <div class="q2"> <span class="verse v2" data-usfm="PRO.29.2"><span class="content">අදමිටු අය පාලනය කරන විට රට වැසියෝ දුකින් සුසුම්ලති.</span></span> 
     </div> 
     <div class="q"> <span class="verse v2" data-usfm="PRO.29.2"><span class="content"> </span></span><span class="verse v3" data-usfm="PRO.29.3"><span class="label">3</span><span class="content">ප්‍රඥාවට ගරු කරන්නා සිය පියාට ප්‍රීතිය ගෙන දෙයි;</span></span> 
     </div> 
     <div class="q2"> <span class="verse v3" data-usfm="PRO.29.3"><span class="content">වෙසඟනන් ඇසුරු කරන්නා ඔහුගේ ධනය කාදමයි.</span></span> 
     </div> 
     <div class="q"> <span class="verse v3" data-usfm="PRO.29.3"><span class="content"> </span></span><span class="verse v4" data-usfm="PRO.29.4"><span class="label">4</span><span class="content">යුක්තියෙන් පාලනය කරන රජෙක් රටට චිරස්ථිතිය ගෙන දෙයි, එහෙත් වැසියන් පෙළා අයබදු ගන්නා රට වනසයි.</span></span> 
     </div> 
     <div class="q"> <span class="verse v4" data-usfm="PRO.29.4"><span class="content"> </span></span><span class="verse v5" data-usfm="PRO.29.5"><span class="label">5</span><span class="content">අනුන්ට ඉච්චා බස් දොඩන තැනැත්තේ තමාගේ ම පාදවලට උගුලක් අටවයි.</span></span> 
     </div> 
     <div class="q"> <span class="verse v5" data-usfm="PRO.29.5"><span class="content"> </span></span><span class="verse v6" data-usfm="PRO.29.6"><span class="label">6</span><span class="content">දුදනාගේ අයුතු වැඩ ඔහුට ම මලපතකි;</span></span> 
     </div> 
     <div class="q2"> <span class="verse v6" data-usfm="PRO.29.6"><span class="content">සුදනා ගී ගයමින් තුටු පහටු වෙයි.</span></span> 
     </div> 
     <div class="q"> <span class="verse v6" data-usfm="PRO.29.6"><span class="content"> </span></span><span class="verse v7" data-usfm="PRO.29.7"><span class="label">7</span><span class="content">දැහැමියා දිළිඳාගේ හිමිකම් සලකයි;</span></span> 
     </div> 
     <div class="q2"> <span class="verse v7" data-usfm="PRO.29.7"><span class="content">දුදනා එවැනි අවබෝධයක් නොදක්වයි.</span></span> 
     </div> 
     <div class="q"> <span class="verse v7" data-usfm="PRO.29.7"><span class="content"> </span></span><span class="verse v8" data-usfm="PRO.29.8"><span class="label">8</span><span class="content">අනුන්ට ගරහන මිනිස්සු නගරයට ගිනි තබති.</span></span> 
     </div> 
     <div class="q2"> <span class="verse v8" data-usfm="PRO.29.8"><span class="content">එහෙත් නැණවත්හු උදහස් ගින්න නිවාදමති.</span></span> 
     </div> 
     <div class="q"> <span class="verse v8" data-usfm="PRO.29.8"><span class="content"> </span></span><span class="verse v9" data-usfm="PRO.29.9"><span class="label">9</span><span class="content">නුවණැතියා මෝඩයෙකු උසාවියට ගෙන ගියොත් තමා ම නින්දා අපහාස ලබනු මිස ඉන් වන වැඩක් නැත.</span></span> 
     </div> 
     <div class="q"> <span class="verse v9" data-usfm="PRO.29.9"><span class="content"> </span></span><span class="verse v10" data-usfm="PRO.29.10"><span class="label">10</span><span class="content">මිනීමරුවෝ නිදොස් අයට වෙර බඳිති;</span></span> 
     </div> 
     <div class="q2"> <span class="verse v10" data-usfm="PRO.29.10"><span class="content">එහෙත් දැහැමියෝ නිදොස් අය රැකගනිති.</span></span> 
     </div> 
     <div class="q"> <span class="verse v10" data-usfm="PRO.29.10"><span class="content"> </span></span><span class="verse v11" data-usfm="PRO.29.11"><span class="label">11</span><span class="content">අනුවණයා සිය උදහස නොවළහා හෙළි කරයි;</span></span> 
     </div> 
     <div class="q2"> <span class="verse v11" data-usfm="PRO.29.11"><span class="content">නැණවතා සිය උදහස වළකාගනියි.</span></span> 
     </div> 
     <div class="q"> <span class="verse v11" data-usfm="PRO.29.11"><span class="content"> </span></span><span class="verse v12" data-usfm="PRO.29.12"><span class="label">12</span><span class="content">පාලකයෙක් බොරු ප්‍රචාරවලට කන් දෙයි නම් ඔහුගේ නිලධාරීහු කුහකයෝ වෙති.</span></span> 
     </div> 
     <div class="q"> <span class="verse v12" data-usfm="PRO.29.12"><span class="content"> </span></span><span class="verse v13" data-usfm="PRO.29.13"><span class="label">13</span><span class="content">දිළින්දා හා ඔහු පෙළන අය අතර එක පොදු දෙයක් ඇත, ඒ දෙදෙනාට ම සෙත උදාවෙන්නේ සමිඳුන්ගෙනි.</span></span> 
     </div> 
     <div class="q"> <span class="verse v13" data-usfm="PRO.29.13"><span class="content"> </span></span><span class="verse v14" data-usfm="PRO.29.14"><span class="label">14</span><span class="content">සාධාරණකමින් දිළිඳුන් රක්නා රජුගේ සිහසුන සදහට ම තිරසර ය.</span></span> 
     </div> 
     <div class="q"> <span class="verse v14" data-usfm="PRO.29.14"><span class="content"> </span></span><span class="verse v15" data-usfm="PRO.29.15"><span class="label">15</span><span class="content">කෝටුව හා තරවටුව බුද්ධි වර්ධනය සලසයි;</span></span> 
     </div> 
     <div class="q2"> <span class="verse v15" data-usfm="PRO.29.15"><span class="content">හිතු හිතූ දේ කරන දරුවා මවට ලජ්ජාවකි.</span></span> 
     </div> 
     <div class="q"> <span class="verse v15" data-usfm="PRO.29.15"><span class="content"> </span></span><span class="verse v16" data-usfm="PRO.29.16"><span class="label">16</span><span class="content">දුදනන් පාලනයට පත් වන විට අපරාධ වැඩි වෙයි;</span></span> 
     </div> 
     <div class="q2"> <span class="verse v16" data-usfm="PRO.29.16"><span class="content">එහෙත් සුදනෝ දුදනන්ගේ වැටීම දකිති.</span></span> 
     </div> 
     <div class="q"> <span class="verse v16" data-usfm="PRO.29.16"><span class="content"> </span></span><span class="verse v17" data-usfm="PRO.29.17"><span class="label">17</span><span class="content">පුතු හික්මවන්න;</span></span> 
     </div> 
     <div class="q2"> <span class="verse v17" data-usfm="PRO.29.17"><span class="content">එවිට ඔබේ සිතට සහනය ද ප්‍රීතිය ද ලැබෙයි.</span></span> 
     </div> 
     <div class="q"> <span class="verse v17" data-usfm="PRO.29.17"><span class="content"> </span></span><span class="verse v18" data-usfm="PRO.29.18"><span class="label">18</span><span class="content">ජීවිත දර්ශනයක් නැති තැන විනයක් නැත.</span></span> 
     </div> 
     <div class="q2"> <span class="verse v18" data-usfm="PRO.29.18"><span class="content">විනය රක්නා අය වාසනාවන්ත ය.</span></span> 
     </div> 
     <div class="q"> <span class="verse v18" data-usfm="PRO.29.18"><span class="content"> </span></span><span class="verse v19" data-usfm="PRO.29.19"><span class="label">19</span><span class="content">මෙහෙකරුවා අවවාදයෙන් පමණක් නොහික්මෙයි;</span></span> 
     </div> 
     <div class="q2"> <span class="verse v19" data-usfm="PRO.29.19"><span class="content">අවවාදය තේරුම් ගියත් ඔහු එය නොපිළිගනියි.</span></span> 
     </div> 
     <div class="q"> <span class="verse v19" data-usfm="PRO.29.19"><span class="content"> </span></span><span class="verse v20" data-usfm="PRO.29.20"><span class="label">20</span><span class="content">හිතා මතා කතා නොකරන මිනිසෙක් ඇද් ද?</span></span> 
     </div> 
     <div class="q2"> <span class="verse v20" data-usfm="PRO.29.20"><span class="content">එවැන්නෙකුට වඩා අනුවණයෙකුට අනාගතයක් ඇත.</span></span> 
     </div> 
     <div class="q"> <span class="verse v20" data-usfm="PRO.29.20"><span class="content"> </span></span><span class="verse v21" data-usfm="PRO.29.21"><span class="label">21</span><span class="content">මෙහෙකරුවෙකු බාලවියේ සිට ම සව් සැප දී ඇති කළත්, අන්තිමේ දී ඔහු තුළ කළගුණ සැලකීමක් නැත.</span></span> 
     </div> 
     <div class="q"> <span class="verse v21" data-usfm="PRO.29.21"><span class="content"> </span></span><span class="verse v22" data-usfm="PRO.29.22"><span class="label">22</span><span class="content">කෝපාවිෂ්ට මිනිසා දබර උපදවයි;</span></span> 
     </div> 
     <div class="q2"> <span class="verse v22" data-usfm="PRO.29.22"><span class="content">උදහසට පෙළඹෙන මිනිසා හැමවිට ම වරදට වැටෙයි.</span></span> 
     </div> 
     <div class="q"> <span class="verse v22" data-usfm="PRO.29.22"><span class="content"> </span></span><span class="verse v23" data-usfm="PRO.29.23"><span class="label">23</span><span class="content">අහංකාරය මිනිසෙකුගේ පරිහානියට හේතු වේ;</span></span> 
     </div> 
     <div class="q2"> <span class="verse v23" data-usfm="PRO.29.23"><span class="content">එහෙත් නිහතමානී තැනැත්තා ගරු බුහුමන් ලබයි.</span></span> 
     </div> 
     <div class="q"> <span class="verse v23" data-usfm="PRO.29.23"><span class="content"> </span></span><span class="verse v24" data-usfm="PRO.29.24"><span class="label">24</span><span class="content">හොරෙකුට හවුල් වන්නා තමාගේ ම පරම සතුරෙකි;</span></span> 
     </div> 
     <div class="q2"> <span class="verse v24" data-usfm="PRO.29.24"><span class="content">දිවුරුම් දුන්නත්, හොරා ඇත්ත නොපවසයි.</span></span> 
     </div> 
     <div class="q"> <span class="verse v24" data-usfm="PRO.29.24"><span class="content"> </span></span><span class="verse v25" data-usfm="PRO.29.25"><span class="label">25</span><span class="content">මිනිසුන්ට බිය වීම ඔහුට මලපතක් වෙයි;</span></span> 
     </div> 
     <div class="q2"> <span class="verse v25" data-usfm="PRO.29.25"><span class="content">සමිඳුන් කෙරේ විශ්වාසය තැබීම ඔහුට රැකවරණය වෙයි.</span></span> 
     </div> 
     <div class="q"> <span class="verse v25" data-usfm="PRO.29.25"><span class="content"> </span></span><span class="verse v26" data-usfm="PRO.29.26"><span class="label">26</span><span class="content">පාලකයන්ගේ අනුග්‍රහය පතන්නෝ බොහෝ ය;</span></span> 
     </div> 
     <div class="q2"> <span class="verse v26" data-usfm="PRO.29.26"><span class="content">එහෙත් යුක්තිය පැමිණෙන්නේ සමිඳුන්ගෙනි.</span></span> 
     </div> 
     <div class="q"> <span class="verse v26" data-usfm="PRO.29.26"><span class="content"> </span></span><span class="verse v27" data-usfm="PRO.29.27"><span class="label">27</span><span class="content">අදමිටු අය දමිටුන්ට පිළිකුලකි;</span></span> 
     </div> 
     <div class="q2"> <span class="verse v27" data-usfm="PRO.29.27"><span class="content">දමිටු අය අදමිටුන්ට පිළිකුලකි.</span></span> 
     </div> 
    </div> 
   </div> 
  </div>
 </body>
</html>