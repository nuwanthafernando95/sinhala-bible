<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch12" data-usfm="PRO.12">  
     <div class="p"> <span class="content"> </span><span class="verse v1" data-usfm="PRO.12.1"><span class="label">1</span><span class="content">අවවාදය පිළිගන්නා දැනුමට පෙම් කරන්නෙකි;</span></span> 
     </div> 
     <div class="q2"> <span class="verse v1" data-usfm="PRO.12.1"><span class="content">එහෙත් තරවටුව නොඉවසන්නා මෝඩයෙකි.</span></span> 
     </div> 
     <div class="q"> <span class="verse v1" data-usfm="PRO.12.1"><span class="content"> </span></span><span class="verse v2" data-usfm="PRO.12.2"><span class="label">2</span><span class="content">සත්පුරුෂයා සමිඳුන්ගෙන් ප්‍රසාදය ලබයි;</span></span> 
     </div> 
     <div class="q2"> <span class="verse v2" data-usfm="PRO.12.2"><span class="content">එහෙත් දුෂ්ට උපා යොදන්නා එතුමාණෝ වරදට පත් කරන සේක.</span></span> 
     </div> 
     <div class="q"> <span class="verse v2" data-usfm="PRO.12.2"><span class="content"> </span></span><span class="verse v3" data-usfm="PRO.12.3"><span class="label">3</span><span class="content">දුෂ්ටකමින් මිනිසෙකුට ස්ථිර ජීවිතයක් නැත;</span></span> 
     </div> 
     <div class="q2"> <span class="verse v3" data-usfm="PRO.12.3"><span class="content">එහෙත් දැහැමියාගේ ගුණ කිසිදා මුලින් උදුරාදැමිය නොහැකි ය.</span></span> 
     </div> 
     <div class="q"> <span class="verse v3" data-usfm="PRO.12.3"><span class="content"> </span></span><span class="verse v4" data-usfm="PRO.12.4"><span class="label">4</span><span class="content">ගුණසම්පන්න වනිතාව ඇගේ ස්වාමි පුරුෂයාට කිරුළකි;</span></span> 
     </div> 
     <div class="q2"> <span class="verse v4" data-usfm="PRO.12.4"><span class="content">එහෙත් ඔහුට අවමන් ගෙන දෙන කාන්තාව ඔහුගේ ඇටකටුවලට පිළිකාවකි.</span></span> 
     </div> 
     <div class="q"> <span class="verse v4" data-usfm="PRO.12.4"><span class="content"> </span></span><span class="verse v5" data-usfm="PRO.12.5"><span class="label">5</span><span class="content">දැහැමියන්ගේ අදහස් යුක්ති සහගත ය;</span></span> 
     </div> 
     <div class="q2"> <span class="verse v5" data-usfm="PRO.12.5"><span class="content">දුෂ්ටයන්ගේ කුමන්ත්‍රණ වංචනික ය.</span></span> 
     </div> 
     <div class="q"> <span class="verse v5" data-usfm="PRO.12.5"><span class="content"> </span></span><span class="verse v6" data-usfm="PRO.12.6"><span class="label">6</span><span class="content">දුෂ්ටයන්ගේ වචන මරණ උගුලකි;</span></span> 
     </div> 
     <div class="q2"> <span class="verse v6" data-usfm="PRO.12.6"><span class="content">එහෙත් අවංක අයගේ බස් ගැළවීමකි.</span></span> 
     </div> 
     <div class="q"> <span class="verse v6" data-usfm="PRO.12.6"><span class="content"> </span></span><span class="verse v7" data-usfm="PRO.12.7"><span class="label">7</span><span class="content">දුෂ්ටයෝ වැටී නැත්තට ම නැති වෙති;</span></span> 
     </div> 
     <div class="q2"> <span class="verse v7" data-usfm="PRO.12.7"><span class="content">එහෙත් දැහැමියන්ගේ පරපුර සදහට ම පවතියි.</span></span> 
     </div> 
     <div class="q"> <span class="verse v7" data-usfm="PRO.12.7"><span class="content"> </span></span><span class="verse v8" data-usfm="PRO.12.8"><span class="label">8</span><span class="content">මිනිසෙකුගේ ප්‍රඥාවේ තරමට ඔහු කීර්තිය ලබයි;</span></span> 
     </div> 
     <div class="q2"> <span class="verse v8" data-usfm="PRO.12.8"><span class="content">එහෙත් වංක සිත අපකීර්තියට ලක් වෙයි.</span></span> 
     </div> 
     <div class="q"> <span class="verse v8" data-usfm="PRO.12.8"><span class="content"> </span></span><span class="verse v9" data-usfm="PRO.12.9"><span class="label">9</span><span class="content">පුහු මානය සොයමින් කුසගින්නෙන් පෙළීමට වඩා චාම් ගතියෙන් ජීවිකාව ගෙන යෑම යෙහෙකි.</span></span> 
     </div> 
     <div class="q"> <span class="verse v9" data-usfm="PRO.12.9"><span class="content"> </span></span><span class="verse v10" data-usfm="PRO.12.10"><span class="label">10</span><span class="content">දැහැමි අය සිය තිරිසන් සතුන්ගේ ප්‍රාණය ගැන සලකති;</span></span> 
     </div> 
     <div class="q2"> <span class="verse v10" data-usfm="PRO.12.10"><span class="content">අදමිටු අය උන්ට ක්‍රෑරතර ය.</span></span> 
     </div> 
     <div class="q"> <span class="verse v10" data-usfm="PRO.12.10"><span class="content"> </span></span><span class="verse v11" data-usfm="PRO.12.11"><span class="label">11</span><span class="content">වැර වීරියෙන් වගා කරන්නාට බතබුලත බහුල ය;</span></span> 
     </div> 
     <div class="q2"> <span class="verse v11" data-usfm="PRO.12.11"><span class="content">නිෂ්ඵල ව්‍යාපාරවල යෙදෙන්නා මෝඩයෙකි.</span></span> 
     </div> 
     <div class="q"> <span class="verse v11" data-usfm="PRO.12.11"><span class="content"> </span></span><span class="verse v12" data-usfm="PRO.12.12"><span class="label">12</span><span class="content">දුෂ්ටයාගේ බලකොටුව මැටි පවුරක් මෙන් බිඳ වැටෙයි;</span></span> 
     </div> 
     <div class="q2"> <span class="verse v12" data-usfm="PRO.12.12"><span class="content">එහෙත් දැහැමියන්ගේ පදනම් සදහට ම පවතියි.</span></span> 
     </div> 
     <div class="q"> <span class="verse v12" data-usfm="PRO.12.12"><span class="content"> </span></span><span class="verse v13" data-usfm="PRO.12.13"><span class="label">13</span><span class="content">දුෂ්ටයාගේ මුසා බස් ඔහුට ම මලපතක් වෙයි;</span></span> 
     </div> 
     <div class="q2"> <span class="verse v13" data-usfm="PRO.12.13"><span class="content">එහෙත් ධර්මිෂ්ඨයා විපතෙන් ජය ගනියි.</span></span> 
     </div> 
     <div class="q"> <span class="verse v13" data-usfm="PRO.12.13"><span class="content"> </span></span><span class="verse v14" data-usfm="PRO.12.14"><span class="label">14</span><span class="content">එක් මිනිසෙක් සිය වදනින් සඵලවත් වෙයි;</span></span> 
     </div> 
     <div class="q2"> <span class="verse v14" data-usfm="PRO.12.14"><span class="content">තව මිනිසෙක් තම ශ්‍රමයෙන් ප්‍රතිඵල ලබාගනියි.</span></span> 
     </div> 
     <div class="q"> <span class="verse v14" data-usfm="PRO.12.14"><span class="content"> </span></span><span class="verse v15" data-usfm="PRO.12.15"><span class="label">15</span><span class="content">අනුවණයා තමා හරි යයි සැම විට ම සිතාගනියි;</span></span> 
     </div> 
     <div class="q2"> <span class="verse v15" data-usfm="PRO.12.15"><span class="content">නුවණැත්තා ඔවා බසට සවන් දෙයි.</span></span> 
     </div> 
     <div class="q"> <span class="verse v15" data-usfm="PRO.12.15"><span class="content"> </span></span><span class="verse v16" data-usfm="PRO.12.16"><span class="label">16</span><span class="content">මෝඩයා සිය කෝපය වහා පෙන්වයි;</span></span> 
     </div> 
     <div class="q2"> <span class="verse v16" data-usfm="PRO.12.16"><span class="content">බුද්ධිමතා අපහාසය නොතකා හරියි.</span></span> 
     </div> 
     <div class="q"> <span class="verse v16" data-usfm="PRO.12.16"><span class="content"> </span></span><span class="verse v17" data-usfm="PRO.12.17"><span class="label">17</span><span class="content">ඇත්ත කියන්නා සත්‍යය දක්වයි;</span></span> 
     </div> 
     <div class="q2"> <span class="verse v17" data-usfm="PRO.12.17"><span class="content">බොරු සාක්ෂිකරු වංචාව ද දක්වයි.</span></span> 
     </div> 
     <div class="q"> <span class="verse v17" data-usfm="PRO.12.17"><span class="content"> </span></span><span class="verse v18" data-usfm="PRO.12.18"><span class="label">18</span><span class="content">කේලාම් බස් කඩුපතක් මෙන් තුවාළ කරයි;</span></span> 
     </div> 
     <div class="q2"> <span class="verse v18" data-usfm="PRO.12.18"><span class="content">නැණවතාගේ බස් සුව සෙත ගෙන දෙයි.</span></span> 
     </div> 
     <div class="q"> <span class="verse v18" data-usfm="PRO.12.18"><span class="content"> </span></span><span class="verse v19" data-usfm="PRO.12.19"><span class="label">19</span><span class="content">ඇත්ත කියන කට සදහට ම ස්ථිර ව ඇත;</span></span> 
     </div> 
     <div class="q2"> <span class="verse v19" data-usfm="PRO.12.19"><span class="content">බොරු කියන දිව එක මොහොතකට පමණි.</span></span> 
     </div> 
     <div class="q"> <span class="verse v19" data-usfm="PRO.12.19"><span class="content"> </span></span><span class="verse v20" data-usfm="PRO.12.20"><span class="label">20</span><span class="content">නපුරට මාන බලන්නාගේ සිතෙහි වංචාව ඇත;</span></span> 
     </div> 
     <div class="q2"> <span class="verse v20" data-usfm="PRO.12.20"><span class="content">සාම සම්මන්ත්‍රණ කරන්නන්ට ප්‍රීතිය ඇත.</span></span> 
     </div> 
     <div class="q"> <span class="verse v20" data-usfm="PRO.12.20"><span class="content"> </span></span><span class="verse v21" data-usfm="PRO.12.21"><span class="label">21</span><span class="content">දැහැමි අයට කිසිදු අනතුරක් සිදු නොවේ ම ය;</span></span> 
     </div> 
     <div class="q2"> <span class="verse v21" data-usfm="PRO.12.21"><span class="content">දුෂ්ටයන්ට සතර දිගින් විපත ගලා එයි.</span></span> 
     </div> 
     <div class="q"> <span class="verse v21" data-usfm="PRO.12.21"><span class="content"> </span></span><span class="verse v22" data-usfm="PRO.12.22"><span class="label">22</span><span class="content">බොරුකාර තොල් සමිඳුන් හට පිළිකුලකි;</span></span> 
     </div> 
     <div class="q2"> <span class="verse v22" data-usfm="PRO.12.22"><span class="content">අවංක අය සමිඳුන් හට ප්‍රියමනාප ය.</span></span> 
     </div> 
     <div class="q"> <span class="verse v22" data-usfm="PRO.12.22"><span class="content"> </span></span><span class="verse v23" data-usfm="PRO.12.23"><span class="label">23</span><span class="content">බුද්ධිමතා තම දැනුම ගැන පුරසාරම් නොදොඩයි;</span></span> 
     </div> 
     <div class="q2"> <span class="verse v23" data-usfm="PRO.12.23"><span class="content">අනුවණයෝ තම අනුවණකම් පතුරුවා හරිති.</span></span> 
     </div> 
     <div class="q"> <span class="verse v23" data-usfm="PRO.12.23"><span class="content"> </span></span><span class="verse v24" data-usfm="PRO.12.24"><span class="label">24</span><span class="content">කාර්යක්ෂම අත රට පාලනය කරයි;</span></span> 
     </div> 
     <div class="q2"> <span class="verse v24" data-usfm="PRO.12.24"><span class="content">අලසයෝ වහල් සේවයට යට වෙති.</span></span> 
     </div> 
     <div class="q"> <span class="verse v24" data-usfm="PRO.12.24"><span class="content"> </span></span><span class="verse v25" data-usfm="PRO.12.25"><span class="label">25</span><span class="content">සිත්තැවුල මිනිස් සිතට පීඩා කරයි.</span></span> 
     </div> 
     <div class="q2"> <span class="verse v25" data-usfm="PRO.12.25"><span class="content">කාරුණික වචනය සිතට ප්‍රීතිය දෙයි.</span></span> 
     </div> 
     <div class="q"> <span class="verse v25" data-usfm="PRO.12.25"><span class="content"> </span></span><span class="verse v26" data-usfm="PRO.12.26"><span class="label">26</span><span class="content">ධර්මිෂ්ඨයා සිය අසල්වැසියා හට මඟපෙන්වයි;</span></span> 
     </div> 
     <div class="q2"> <span class="verse v26" data-usfm="PRO.12.26"><span class="content">දුෂ්ටයන්ගේ මාර්ගය ඔවුන් මුළා කරයි.</span></span> 
     </div> 
     <div class="q"> <span class="verse v26" data-usfm="PRO.12.26"><span class="content"> </span></span><span class="verse v27" data-usfm="PRO.12.27"><span class="label">27</span><span class="content">අලසයා දඩයමේ ගියත් කෑමට මස් නොලබයි;</span></span> 
     </div> 
     <div class="q2"> <span class="verse v27" data-usfm="PRO.12.27"><span class="content">එහෙත් කඩිසර මිනිසා සාර අස්වැන්නක් ලබයි.</span></span> 
     </div> 
     <div class="q"> <span class="verse v27" data-usfm="PRO.12.27"><span class="content"> </span></span><span class="verse v28" data-usfm="PRO.12.28"><span class="label">28</span><span class="content">දැහැමි මාවතෙහි ජීවනය ඇත;</span></span> 
     </div> 
     <div class="q2"> <span class="verse v28" data-usfm="PRO.12.28"><span class="content">අදමිටු මඟෙහි මරණය ඇත.</span></span> 
     </div> 
    </div> 
   </div> 
  </div>
 </body>
</html>