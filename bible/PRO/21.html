<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch21" data-usfm="PRO.21">  
     <div class="p"> <span class="content"> </span><span class="verse v1" data-usfm="PRO.21.1"><span class="label">1</span><span class="content">රජුගේ සිතුම්පැතුම් සමිඳුන්ගේ පාලනය යටතේ ය, එතුමාණෝ ඒවා දිය පාරක් මෙන් රිසි අතට හරවන සේක.</span></span> 
     </div> 
     <div class="q"> <span class="verse v1" data-usfm="PRO.21.1"><span class="content"> </span></span><span class="verse v2" data-usfm="PRO.21.2"><span class="label">2</span><span class="content">මිනිසෙකුට තමන් කරන කොයි දෙයත් හරි යයි පෙනේ, එහෙත් සමිඳාණෝ මිනිස් හදවත කිරා බලන සේක.</span></span> 
     </div> 
     <div class="q"> <span class="verse v2" data-usfm="PRO.21.2"><span class="content"> </span></span><span class="verse v3" data-usfm="PRO.21.3"><span class="label">3</span><span class="content">දැහැමිකම හා යුක්තිය ඉටු කරන්න, එය පුද පඬුරුවලට වඩා සමිඳුන්ට ප්‍රසන්න ය.</span></span> 
     </div> 
     <div class="q"> <span class="verse v3" data-usfm="PRO.21.3"><span class="content"> </span></span><span class="verse v4" data-usfm="PRO.21.4"><span class="label">4</span><span class="content">උඩඟු බැල්ම ද අහංකාර සිත ද යන මේ පව් දුදනන්ගේ චරිත ලක්ෂණ වේ.</span></span> 
     </div> 
     <div class="q"> <span class="verse v4" data-usfm="PRO.21.4"><span class="content"> </span></span><span class="verse v5" data-usfm="PRO.21.5"><span class="label">5</span><span class="content">හිතා මතා, ක්‍රියාශීලී ව වැඩ කරන මිනිසාට සමෘද්ධිය නියත ය;</span></span> 
     </div> 
     <div class="q2"> <span class="verse v5" data-usfm="PRO.21.5"><span class="content">ඉක්මන්කාර මිනිසාට දිළිඳුකම සිකුරු ය.</span></span> 
     </div> 
     <div class="q"> <span class="verse v5" data-usfm="PRO.21.5"><span class="content"> </span></span><span class="verse v6" data-usfm="PRO.21.6"><span class="label">6</span><span class="content">වංචාවෙන් පොහොසත් වන මිනිසාගේ වස්තුව මීදුමක් මෙන් පහ ව යයි, ඔහු මරණයේ මලපත්වල ද පැටලේ.</span></span> 
     </div> 
     <div class="q"> <span class="verse v6" data-usfm="PRO.21.6"><span class="content"> </span></span><span class="verse v7" data-usfm="PRO.21.7"><span class="label">7</span><span class="content">යුක්තිය කරන්න අකමැති නිසා දුෂ්ටයෝ තමන්ගේ ම අපරාධවලින් වැනසෙති.</span></span> 
     </div> 
     <div class="q"> <span class="verse v7" data-usfm="PRO.21.7"><span class="content"> </span></span><span class="verse v8" data-usfm="PRO.21.8"><span class="label">8</span><span class="content">වරදකරුවන්ගේ මඟ ඇද ය;</span></span> 
     </div> 
     <div class="q2"> <span class="verse v8" data-usfm="PRO.21.8"><span class="content">නිදොස් අයගේ ක්‍රියා කෙළින් ය.</span></span> 
     </div> 
     <div class="q"> <span class="verse v8" data-usfm="PRO.21.8"><span class="content"> </span></span><span class="verse v9" data-usfm="PRO.21.9"><span class="label">9</span><span class="content">කලහකාරී බිරිඳක සමඟ ගෙදර විසීමට වඩා අටුවේ මුල්ලක විසීම හොඳ ය.</span></span> 
     </div> 
     <div class="q"> <span class="verse v9" data-usfm="PRO.21.9"><span class="content"> </span></span><span class="verse v10" data-usfm="PRO.21.10"><span class="label">10</span><span class="content">දුදනන්ගේ සිත නැමෙන්නේ නපුරට ම ය;</span></span> 
     </div> 
     <div class="q2"> <span class="verse v10" data-usfm="PRO.21.10"><span class="content">ඔවුන්ගෙන් කිසිවෙකුට කරුණාවක් නැත.</span></span> 
     </div> 
     <div class="q"> <span class="verse v10" data-usfm="PRO.21.10"><span class="content"> </span></span><span class="verse v11" data-usfm="PRO.21.11"><span class="label">11</span><span class="content">උඩඟු මිනිසාට තළන්න, එවිට නූගතා ගුරුකම් ලබයි.</span></span> 
     </div> 
     <div class="q2"> <span class="verse v11" data-usfm="PRO.21.11"><span class="content">නැණවතාට ඔවා බස් දෙන්න, එවිට ඔහු වැඩියෙනුත් දැනුම ලබයි.</span></span> 
     </div> 
     <div class="q"> <span class="verse v11" data-usfm="PRO.21.11"><span class="content"> </span></span><span class="verse v12" data-usfm="PRO.21.12"><span class="label">12</span><span class="content">දැහැමි දෙවිඳාණෝ දුදනන්ගේ පරපුර අවසන් කරන සේක;</span></span> 
     </div> 
     <div class="q2"> <span class="verse v12" data-usfm="PRO.21.12"><span class="content">දුදනන් විනාශ කර දමන සේක.</span></span> 
     </div> 
     <div class="q"> <span class="verse v12" data-usfm="PRO.21.12"><span class="content"> </span></span><span class="verse v13" data-usfm="PRO.21.13"><span class="label">13</span><span class="content">දිළිඳා මොරගසන කල, සවන් නොදෙන්නාගේ කන්නලව්වට සවන් දෙන කෙනෙක් නැත.</span></span> 
     </div> 
     <div class="q"> <span class="verse v13" data-usfm="PRO.21.13"><span class="content"> </span></span><span class="verse v14" data-usfm="PRO.21.14"><span class="label">14</span><span class="content">රහසින් දෙන තිළිණය කෝපය සංසිඳුවයි;</span></span> 
     </div> 
     <div class="q2"> <span class="verse v14" data-usfm="PRO.21.14"><span class="content">හොරෙන් දෙන අල්ලස කෝපාග්නිය නිවයි.</span></span> 
     </div> 
     <div class="q"> <span class="verse v14" data-usfm="PRO.21.14"><span class="content"> </span></span><span class="verse v15" data-usfm="PRO.21.15"><span class="label">15</span><span class="content">යුක්තිය ඉටු වන විට සුදනන්ට සතුට ද දුදනන්ට විපත ද පැමිණේ.</span></span> 
     </div> 
     <div class="q"> <span class="verse v15" data-usfm="PRO.21.15"><span class="content"> </span></span><span class="verse v16" data-usfm="PRO.21.16"><span class="label">16</span><span class="content">ප්‍රඥා මාවතෙන් මුළා ව යන මිනිසා මළවුන්ගේ ලෝකයෙහි වසයි.</span></span> 
     </div> 
     <div class="q"> <span class="verse v16" data-usfm="PRO.21.16"><span class="content"> </span></span><span class="verse v17" data-usfm="PRO.21.17"><span class="label">17</span><span class="content">සැප සෙල්ලමට ඇලුම් වන්නා හිඟමනට බසියි;</span></span> 
     </div> 
     <div class="q2"> <span class="verse v17" data-usfm="PRO.21.17"><span class="content">මත්පැනට හා සැප දිවියට ඇලුම් වන්නා කිසි කලෙක පොහොසත් නොවෙයි.</span></span> 
     </div> 
     <div class="q"> <span class="verse v17" data-usfm="PRO.21.17"><span class="content"> </span></span><span class="verse v18" data-usfm="PRO.21.18"><span class="label">18</span><span class="content">දුදනන් සුදනන් හට දෙන වද දුදනන් පිටට ම ආපසු පැමිණෙයි.</span></span> 
     </div> 
     <div class="q"> <span class="verse v18" data-usfm="PRO.21.18"><span class="content"> </span></span><span class="verse v19" data-usfm="PRO.21.19"><span class="label">19</span><span class="content">බැණ වදින, දබරකාරී බිරිඳක සමඟ විසීමට වඩා මරු කතරක තනියම විසීම හොඳ ය.</span></span> 
     </div> 
     <div class="q"> <span class="verse v19" data-usfm="PRO.21.19"><span class="content"> </span></span><span class="verse v20" data-usfm="PRO.21.20"><span class="label">20</span><span class="content">නැණවතාගේ නිවෙස සැපසම්පතින් පිරී ඇත.</span></span> 
     </div> 
     <div class="q2"> <span class="verse v20" data-usfm="PRO.21.20"><span class="content">එහෙත් අනුවණයා නාස්තිකාරයෙකි.</span></span> 
     </div> 
     <div class="q"> <span class="verse v20" data-usfm="PRO.21.20"><span class="content"> </span></span><span class="verse v21" data-usfm="PRO.21.21"><span class="label">21</span><span class="content">දැහැමි, කාරුණික ජීවිතයක් ගත කරන්න;</span></span> 
     </div> 
     <div class="q2"> <span class="verse v21" data-usfm="PRO.21.21"><span class="content">එවිට ඔබ ජීවනය ද යුක්තිය ද ගෞරවය ද ලබන්නෙහි ය.</span></span> 
     </div> 
     <div class="q"> <span class="verse v21" data-usfm="PRO.21.21"><span class="content"> </span></span><span class="verse v22" data-usfm="PRO.21.22"><span class="label">22</span><span class="content">උපායෙහි දක්ෂ සෙනෙවියා අවි ගත් බළ සෙබළුන් රකින නුවරකට නගියි.</span></span> 
     </div> 
     <div class="q2"> <span class="verse v22" data-usfm="PRO.21.22"><span class="content">ඔවුන් විශ්වාසය තැබූ කොටු පවුරු බිඳ හෙළයි.</span></span> 
     </div> 
     <div class="q"> <span class="verse v22" data-usfm="PRO.21.22"><span class="content"> </span></span><span class="verse v23" data-usfm="PRO.21.23"><span class="label">23</span><span class="content">විපතට නොවැටී සුරැකි ව ඉන්න නම් කට රැකගන්න.</span></span> 
     </div> 
     <div class="q"> <span class="verse v23" data-usfm="PRO.21.23"><span class="content"> </span></span><span class="verse v24" data-usfm="PRO.21.24"><span class="label">24</span><span class="content">ගර්විත උඩඟු මිනිසාගේ නම ‘ගරහන්නා’ යනුයි.</span></span> 
     </div> 
     <div class="q2"> <span class="verse v24" data-usfm="PRO.21.24"><span class="content">ඔහු උද්ධච්ඡ ව අහංකාරයෙන් ක්‍රියා කරයි.</span></span> 
     </div> 
     <div class="q"> <span class="verse v24" data-usfm="PRO.21.24"><span class="content"> </span></span><span class="verse v25" data-usfm="PRO.21.25"><span class="label">25</span><span class="content">දෑත වෙහෙසා වැඩ නොකරන අලසයා ඔහුගේ ම මරණයට මඟ පාදයි.</span></span> 
     </div> 
     <div class="q"> <span class="verse v25" data-usfm="PRO.21.25"><span class="content"> </span></span><span class="verse v26" data-usfm="PRO.21.26"><span class="label">26</span><span class="content">දවස පුරා ඔහු ආශා වන දෙය ඔහුට ලැබෙන්නේ නැත;</span></span> 
     </div> 
     <div class="q2"> <span class="verse v26" data-usfm="PRO.21.26"><span class="content">එහෙත් දැහැමි මිනිසා දෙයි, නොමසුරු ව ම දෙයි.</span></span> 
     </div> 
     <div class="q"> <span class="verse v26" data-usfm="PRO.21.26"><span class="content"> </span></span><span class="verse v27" data-usfm="PRO.21.27"><span class="label">27</span><span class="content">දුදනන් පුදන යාග පූජා සමිඳුන්ට පිළිකුලකි, වැරදි චේතනාවෙන් පුදන විට වැඩියෙනුත් පිළිකුලකි.</span></span> 
     </div> 
     <div class="q"> <span class="verse v27" data-usfm="PRO.21.27"><span class="content"> </span></span><span class="verse v28" data-usfm="PRO.21.28"><span class="label">28</span><span class="content">බොරු සාක්කිකරු වැනසී යයි;</span></span> 
     </div> 
     <div class="q2"> <span class="verse v28" data-usfm="PRO.21.28"><span class="content">සාවධාන ව සවන් දෙන්නාගේ වදන් සුරැකී පවතියි.</span></span> 
     </div> 
     <div class="q"> <span class="verse v28" data-usfm="PRO.21.28"><span class="content"> </span></span><span class="verse v29" data-usfm="PRO.21.29"><span class="label">29</span><span class="content">දුෂ්ටයා කපටි මුහුණක් පෙන්වයි;</span></span> 
     </div> 
     <div class="q2"> <span class="verse v29" data-usfm="PRO.21.29"><span class="content">අවංක මිනිසා තමා යන මඟ ගැන කල්පනාකාරී වෙයි.</span></span> 
     </div> 
     <div class="q"> <span class="verse v29" data-usfm="PRO.21.29"><span class="content"> </span></span><span class="verse v30" data-usfm="PRO.21.30"><span class="label">30</span><span class="content">ප්‍රඥාව, තීක්ෂණ ඥානය, අනුශාසනය, සමිඳුන්ට විරුද්ධ නම්, මේවායින් වැඩක් නැත.</span></span> 
     </div> 
     <div class="q"> <span class="verse v30" data-usfm="PRO.21.30"><span class="content"> </span></span><span class="verse v31" data-usfm="PRO.21.31"><span class="label">31</span><span class="content">යුද බිමෙහි අශ්ව සේනාව සැරසී සිටියත්, ජයශ්‍රීය එන්නේ සමිඳුන්ගෙනි.</span></span> 
     </div> 
    </div> 
   </div> 
  </div>
 </body>
</html>