<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch11" data-usfm="PRO.11">  
     <div class="p"> <span class="content"> </span><span class="verse v1" data-usfm="PRO.11.1"><span class="label">1</span><span class="content">හොර තරාදිය සමිඳුන්ට පිළිකුලකි;</span></span> 
     </div> 
     <div class="q2"> <span class="verse v1" data-usfm="PRO.11.1"><span class="content">හරි පඩි සමිඳුන්ට ප්‍රීතියකි.</span></span> 
     </div> 
     <div class="q"> <span class="verse v1" data-usfm="PRO.11.1"><span class="content"> </span></span><span class="verse v2" data-usfm="PRO.11.2"><span class="label">2</span><span class="content">අහංකාරය සමඟ නින්දාව එයි;</span></span> 
     </div> 
     <div class="q2"> <span class="verse v2" data-usfm="PRO.11.2"><span class="content">එහෙත් යටහතුන් වෙත ප්‍රඥාව ඇත.</span></span> 
     </div> 
     <div class="q"> <span class="verse v2" data-usfm="PRO.11.2"><span class="content"> </span></span><span class="verse v3" data-usfm="PRO.11.3"><span class="label">3</span><span class="content">අවංක අයට අවංකකම මඟපෙන්වයි.</span></span> 
     </div> 
     <div class="q2"> <span class="verse v3" data-usfm="PRO.11.3"><span class="content">ද්‍රෝහියා සිය ද්‍රෝහිකමින් විනාශ වෙයි.</span></span> 
     </div> 
     <div class="q"> <span class="verse v3" data-usfm="PRO.11.3"><span class="content"> </span></span><span class="verse v4" data-usfm="PRO.11.4"><span class="label">4</span><span class="content">මැරෙන දිනයේ දී සම්පතින් වැඩක් නැත;</span></span> 
     </div> 
     <div class="q2"> <span class="verse v4" data-usfm="PRO.11.4"><span class="content">එහෙත් දැහැමි ජීවිතය මරණින් මුදයි.</span></span> 
     </div> 
     <div class="q"> <span class="verse v4" data-usfm="PRO.11.4"><span class="content"> </span></span><span class="verse v5" data-usfm="PRO.11.5"><span class="label">5</span><span class="content">දැහැමිකමින් නිදොස් මිනිසාගේ ජීවිත ගමන පහසු වේ;</span></span> 
     </div> 
     <div class="q2"> <span class="verse v5" data-usfm="PRO.11.5"><span class="content">අදමිටුකමින් අදමිටුන්ගේ ම වැටීම සිදු වේ.</span></span> 
     </div> 
     <div class="q"> <span class="verse v5" data-usfm="PRO.11.5"><span class="content"> </span></span><span class="verse v6" data-usfm="PRO.11.6"><span class="label">6</span><span class="content">අවංක අය සිය දැහැමිකමින් ගැළවෙති;</span></span> 
     </div> 
     <div class="q2"> <span class="verse v6" data-usfm="PRO.11.6"><span class="content">එහෙත් ද්‍රෝහියෝ සිය කූටෝපායවලට අසු වෙති.</span></span> 
     </div> 
     <div class="q"> <span class="verse v6" data-usfm="PRO.11.6"><span class="content"> </span></span><span class="verse v7" data-usfm="PRO.11.7"><span class="label">7</span><span class="content">දුදනාගේ මරණය සමඟ ඔහුගේ පැතුම ද නැසෙයි;</span></span> 
     </div> 
     <div class="q2"> <span class="verse v7" data-usfm="PRO.11.7"><span class="content">අභක්තිකයන්ගේ ප්‍රාර්ථනා ද එසේ ම නැසෙයි.</span></span> 
     </div> 
     <div class="q"> <span class="verse v7" data-usfm="PRO.11.7"><span class="content"> </span></span><span class="verse v8" data-usfm="PRO.11.8"><span class="label">8</span><span class="content">ධර්මිෂ්ඨයා විපතෙන් මිදෙනු ඇත;</span></span> 
     </div> 
     <div class="q2"> <span class="verse v8" data-usfm="PRO.11.8"><span class="content">දුෂ්ටයා මිදෙනු වෙනුවට විපතට පත් වෙනු ඇත.</span></span> 
     </div> 
     <div class="q"> <span class="verse v8" data-usfm="PRO.11.8"><span class="content"> </span></span><span class="verse v9" data-usfm="PRO.11.9"><span class="label">9</span><span class="content">අභක්තිකයාගේ බසින් මිනිස්සු විනාශ වෙති;</span></span> 
     </div> 
     <div class="q2"> <span class="verse v9" data-usfm="PRO.11.9"><span class="content">එහෙත් දමිටු අය ප්‍රඥාවෙන් ගැළවෙති.</span></span> 
     </div> 
     <div class="q"> <span class="verse v9" data-usfm="PRO.11.9"><span class="content"> </span></span><span class="verse v10" data-usfm="PRO.11.10"><span class="label">10</span><span class="content">දැහැමි අයට සෙත සැලසෙන විට නගරය ප්‍රීති වෙයි;</span></span> 
     </div> 
     <div class="q2"> <span class="verse v10" data-usfm="PRO.11.10"><span class="content">නොදැහැමියන් නසින විට නගරය ඔල්වර හඬ නඟයි.</span></span> 
     </div> 
     <div class="q"> <span class="verse v10" data-usfm="PRO.11.10"><span class="content"> </span></span><span class="verse v11" data-usfm="PRO.11.11"><span class="label">11</span><span class="content">අවංක අයගේ ආශීර්වාදයෙන් නගරය උසස් වෙයි;</span></span> 
     </div> 
     <div class="q2"> <span class="verse v11" data-usfm="PRO.11.11"><span class="content">එහෙත් දුදනන්ගේ වදනින් එය බිඳ වැටෙයි.</span></span> 
     </div> 
     <div class="q"> <span class="verse v11" data-usfm="PRO.11.11"><span class="content"> </span></span><span class="verse v12" data-usfm="PRO.11.12"><span class="label">12</span><span class="content">සිය අසල්වැසියා හෙළා දකින්නා අනුවණයෙකි;</span></span> 
     </div> 
     <div class="q2"> <span class="verse v12" data-usfm="PRO.11.12"><span class="content">එහෙත් නුවණැත්තා නිහඬ ව සිටියි.</span></span> 
     </div> 
     <div class="q"> <span class="verse v12" data-usfm="PRO.11.12"><span class="content"> </span></span><span class="verse v13" data-usfm="PRO.11.13"><span class="label">13</span><span class="content">කේලාම් පතුරන්නා රහස් හෙළි කරයි.</span></span> 
     </div> 
     <div class="q2"> <span class="verse v13" data-usfm="PRO.11.13"><span class="content">එහෙත් විශ්වාසවන්තයා රහස් සඟවා තබාගනියි.</span></span> 
     </div> 
     <div class="q"> <span class="verse v13" data-usfm="PRO.11.13"><span class="content"> </span></span><span class="verse v14" data-usfm="PRO.11.14"><span class="label">14</span><span class="content">දක්ෂ නායකත්වය නැති තැන සෙනඟ පිරිහෙති;</span></span> 
     </div> 
     <div class="q2"> <span class="verse v14" data-usfm="PRO.11.14"><span class="content">එහෙත් අනුශාසකයන් රැසක් සිටියොත් රට සුරැකේ.</span></span> 
     </div> 
     <div class="q"> <span class="verse v14" data-usfm="PRO.11.14"><span class="content"> </span></span><span class="verse v15" data-usfm="PRO.11.15"><span class="label">15</span><span class="content">නොදන්න කෙනෙකුට ඇප වෙන්නා විපතට පැමිණෙයි;</span></span> 
     </div> 
     <div class="q2"> <span class="verse v15" data-usfm="PRO.11.15"><span class="content">එසේ ඇප නොවෙන්නා සුරැකි ව සිටියි.</span></span> 
     </div> 
     <div class="q"> <span class="verse v15" data-usfm="PRO.11.15"><span class="content"> </span></span><span class="verse v16" data-usfm="PRO.11.16"><span class="label">16</span><span class="content">විනීත වනිතාව ආත්ම ගෞරවය දිනාගනියි;</span></span> 
     </div> 
     <div class="q2"> <span class="verse v16" data-usfm="PRO.11.16"><span class="content">එහෙත් අවිනීත ස්ත්‍රිය නින්දාවකි.</span></span> 
     </div> 
     <div class="q2"> <span class="verse v16" data-usfm="PRO.11.16"><span class="content">අලසයා අත කිසි විටෙක මුදල් නැත;</span></span> 
     </div> 
     <div class="q2"> <span class="verse v16" data-usfm="PRO.11.16"><span class="content">උත්සාහවන්තයා ධනවත් වෙයි.</span></span> 
     </div> 
     <div class="q"> <span class="verse v16" data-usfm="PRO.11.16"><span class="content"> </span></span><span class="verse v17" data-usfm="PRO.11.17"><span class="label">17</span><span class="content">කාරුණික මිනිසා තමාගේ ම මිතුරා ය;</span></span> 
     </div> 
     <div class="q2"> <span class="verse v17" data-usfm="PRO.11.17"><span class="content">ක්‍රෑර මිනිසා තමාගේ ම සතුරා ය.</span></span> 
     </div> 
     <div class="q"> <span class="verse v17" data-usfm="PRO.11.17"><span class="content"> </span></span><span class="verse v18" data-usfm="PRO.11.18"><span class="label">18</span><span class="content">දුෂ්ටයා වංචාවෙන් ලබන දේ මායාවකි.</span></span> 
     </div> 
     <div class="q2"> <span class="verse v18" data-usfm="PRO.11.18"><span class="content">එහෙත් යහපත වපුරන්නාට අස්වැන්නක් නියත ය.</span></span> 
     </div> 
     <div class="q"> <span class="verse v18" data-usfm="PRO.11.18"><span class="content"> </span></span><span class="verse v19" data-usfm="PRO.11.19"><span class="label">19</span><span class="content">දැහැමි ජීවිතයෙහි පිහිටි අය ජීවනය ලබති;</span></span> 
     </div> 
     <div class="q2"> <span class="verse v19" data-usfm="PRO.11.19"><span class="content">නපුරු මඟ යන්නෝ මරණය ළඟා කර ගනිති.</span></span> 
     </div> 
     <div class="q"> <span class="verse v19" data-usfm="PRO.11.19"><span class="content"> </span></span><span class="verse v20" data-usfm="PRO.11.20"><span class="label">20</span><span class="content">වංක අය සමිඳුන් හට පිළිකුලකි;</span></span> 
     </div> 
     <div class="q2"> <span class="verse v20" data-usfm="PRO.11.20"><span class="content">අවංක අය එතුමන්ට සතුටකි.</span></span> 
     </div> 
     <div class="q"> <span class="verse v20" data-usfm="PRO.11.20"><span class="content"> </span></span><span class="verse v21" data-usfm="PRO.11.21"><span class="label">21</span><span class="content">දුෂ්ටයා දඬුවම් ලබනු සහතික ය;</span></span> 
     </div> 
     <div class="q2"> <span class="verse v21" data-usfm="PRO.11.21"><span class="content">එහෙත් සුදනන්ගේ පරපුර ඉන් නිදහස් වනු ඇත.</span></span> 
     </div> 
     <div class="q"> <span class="verse v21" data-usfm="PRO.11.21"><span class="content"> </span></span><span class="verse v22" data-usfm="PRO.11.22"><span class="label">22</span><span class="content">ඌරෙකුගේ හොම්බෙහි ලූ රන් මුදුව යම් සේ ද අනුවණ කාන්තාවගේ රූ සපුව ද එසේ ම ය.</span></span> 
     </div> 
     <div class="q"> <span class="verse v22" data-usfm="PRO.11.22"><span class="content"> </span></span><span class="verse v23" data-usfm="PRO.11.23"><span class="label">23</span><span class="content">දමිටුන්ගේ මන දොළ හුදෙක් යහපත සඳහා වේ;</span></span> 
     </div> 
     <div class="q2"> <span class="verse v23" data-usfm="PRO.11.23"><span class="content">දුදනන්ගේ පැතුමෙන් කිසි වැඩක් නැත.</span></span> 
     </div> 
     <div class="q"> <span class="verse v23" data-usfm="PRO.11.23"><span class="content"> </span></span><span class="verse v24" data-usfm="PRO.11.24"><span class="label">24</span><span class="content">කෙනෙක් අත මිට දිගහැර දෙතත් පොහොසත් වෙති;</span></span> 
     </div> 
     <div class="q2"> <span class="verse v24" data-usfm="PRO.11.24"><span class="content">තව කෙනෙක් දැඩි මසුරුකමින් දෙතත් දිළිඳු වෙති.</span></span> 
     </div> 
     <div class="q"> <span class="verse v24" data-usfm="PRO.11.24"><span class="content"> </span></span><span class="verse v25" data-usfm="PRO.11.25"><span class="label">25</span><span class="content">ත්‍යාගශීලී වන්න, එවිට ඔබ පොහොසතෙක් වන්නෙහි ය;</span></span> 
     </div> 
     <div class="q2"> <span class="verse v25" data-usfm="PRO.11.25"><span class="content">අන්‍යයන්ට ආධාර කරන්න, අන්‍යයෝ ඔබට ආධාර කරති.</span></span> 
     </div> 
     <div class="q"> <span class="verse v25" data-usfm="PRO.11.25"><span class="content"> </span></span><span class="verse v26" data-usfm="PRO.11.26"><span class="label">26</span><span class="content">අනුන්ට නො දී ධාන්‍ය රැස් කරන්නාට සෙනඟ සාප කරනු ඇත;</span></span> 
     </div> 
     <div class="q2"> <span class="verse v26" data-usfm="PRO.11.26"><span class="content">එහෙත් එය විකුණන්නා හට ආසිරි ලැබෙනු ඇත.</span></span> 
     </div> 
     <div class="q"> <span class="verse v26" data-usfm="PRO.11.26"><span class="content"> </span></span><span class="verse v27" data-usfm="PRO.11.27"><span class="label">27</span><span class="content">යහපත ගැන වීර්ය කරන්නා කරුණාව ලබයි;</span></span> 
     </div> 
     <div class="q2"> <span class="verse v27" data-usfm="PRO.11.27"><span class="content">එහෙත් නපුර සොයන්නා නපුර ම ලබයි.</span></span> 
     </div> 
     <div class="q"> <span class="verse v27" data-usfm="PRO.11.27"><span class="content"> </span></span><span class="verse v28" data-usfm="PRO.11.28"><span class="label">28</span><span class="content">වස්තුව කෙරේ විශ්වාසය තබන්නා වියළි කොළයක් මෙන් වැටෙයි;</span></span> 
     </div> 
     <div class="q2"> <span class="verse v28" data-usfm="PRO.11.28"><span class="content">එහෙත් ධර්මිෂ්ඨයා අමු කොළයක් මෙන් සශ්‍රීක වෙයි.</span></span> 
     </div> 
     <div class="q"> <span class="verse v28" data-usfm="PRO.11.28"><span class="content"> </span></span><span class="verse v29" data-usfm="PRO.11.29"><span class="label">29</span><span class="content">සිය පවුල අවුල් කරන්නාට හුළං බොන්න වෙයි;</span></span> 
     </div> 
     <div class="q2"> <span class="verse v29" data-usfm="PRO.11.29"><span class="content">මෝඩයා පැණවතා හට වහලෙකු වනු ඇත.</span></span> 
     </div> 
     <div class="q"> <span class="verse v29" data-usfm="PRO.11.29"><span class="content"> </span></span><span class="verse v30" data-usfm="PRO.11.30"><span class="label">30</span><span class="content">ධර්මිෂ්ඨයා ජීවන වෘක්ෂයක් මෙන් පල දරයි;</span></span> 
     </div> 
     <div class="q2"> <span class="verse v30" data-usfm="PRO.11.30"><span class="content">එහෙත් සැහැසි අයට එය නැති වී යයි.</span></span> 
     </div> 
     <div class="q"> <span class="verse v30" data-usfm="PRO.11.30"><span class="content"> </span></span><span class="verse v31" data-usfm="PRO.11.31"><span class="label">31</span><span class="content"> </span><span class="content"> බලන්න, ධර්මිෂ්ඨයා මොලොව දී හොඳ ප්‍රතිඵල ලබයි;</span></span> 
     </div> 
     <div class="q2"> <span class="verse v31" data-usfm="PRO.11.31"><span class="content">ඊට කොතරම් වැඩියෙන් දුෂ්ටයා හා පාපිෂ්ඨයා දුර්විපාක නොලබත් ද?</span></span> 
     </div> 
    </div> 
   </div> 
  </div>
 </body>
</html>