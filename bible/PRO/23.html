<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch23" data-usfm="PRO.23">  
     <div class="s2"> <span class="heading"><b>- 6 -</b></span> 
     </div> 
     <div class="q"> <span class="content"> </span><span class="verse v1" data-usfm="PRO.23.1"><span class="label">1</span><span class="content">ඔබ රජ කුමරෙකු සමඟ කෑමට හිඳින කල අබිමුවෙහි ඇති දේ ගැන කල්පනාකාරී වන්න.</span></span> 
     </div> 
     <div class="q"> <span class="verse v1" data-usfm="PRO.23.1"><span class="content"> </span></span><span class="verse v2" data-usfm="PRO.23.2"><span class="label">2</span><span class="content">ඔබ කෑදර නම් කෑදරකම දමනය කරගන්න.</span></span> 
     </div> 
     <div class="q"> <span class="verse v2" data-usfm="PRO.23.2"><span class="content"> </span></span><span class="verse v3" data-usfm="PRO.23.3"><span class="label">3</span><span class="content">ඔහුගේ රසවත් කෑමට ගිජු නොවන්න, මෙය ඔබ රැවටීමේ උපායක් වන්නට බැරි නැත.</span></span> 
     </div> 
     <div class="s2"> <span class="heading"><b>- 7 -</b></span> 
     </div> 
     <div class="q"> <span class="verse v3" data-usfm="PRO.23.3"><span class="content"> </span></span><span class="verse v4" data-usfm="PRO.23.4"><span class="label">4</span><span class="content">පොහොසත් වන්නට නොවෙහෙසෙන්න, ඒ අදහස ඔබේ සිතින් අත්හරින්න.</span></span> 
     </div> 
     <div class="q"> <span class="verse v4" data-usfm="PRO.23.4"><span class="content"> </span></span><span class="verse v5" data-usfm="PRO.23.5"><span class="label">5</span><span class="content">වස්තුව දෙස බලන විට ම එය පියාපත් මවාගෙන, රාජාලියෙකු මෙන් අහසට පියාඹා යනු ඇත.</span></span> 
     </div> 
     <div class="s2"> <span class="heading"><b>- 8 -</b></span> 
     </div> 
     <div class="q"> <span class="verse v5" data-usfm="PRO.23.5"><span class="content"> </span></span><span class="verse v6" data-usfm="PRO.23.6"><span class="label">6</span><span class="content">මසුරෙකු සමඟ කෑමට නොයන්න, ඔහුගේ ප්‍රණීත ආහාර වැළඳීමට ලොල් නොවන්න.</span></span> 
     </div> 
     <div class="q2"> <span class="verse v6" data-usfm="PRO.23.6"><span class="content">ඒ කෑම කෙස් රොදක් මෙන් උගුරේ හිර වෙනු ඇත.</span></span> 
     </div> 
     <div class="q"> <span class="verse v6" data-usfm="PRO.23.6"><span class="content"> </span></span><span class="verse v7" data-usfm="PRO.23.7"><span class="label">7</span><span class="content">“තව බෙදාගන්න, හොඳට කන්නැ”යි ඔහු කියතත්, ඔහුගේ සිත අවංක නැත.</span></span> 
     </div> 
     <div class="q"> <span class="verse v7" data-usfm="PRO.23.7"><span class="content"> </span></span><span class="verse v8" data-usfm="PRO.23.8"><span class="label">8</span><span class="content">එවිට ඔබ කෑ දෙය වමාරාලීමට ඔබට සිදු වනු ඇත.</span></span> 
     </div> 
     <div class="q2"> <span class="verse v8" data-usfm="PRO.23.8"><span class="content">ඔබ කළ ප්‍රශංසාවෙන් වැඩක් නොවනු ඇත.</span></span> 
     </div> 
     <div class="s2"> <span class="heading"><b>- 9 -</b></span> 
     </div> 
     <div class="q"> <span class="verse v8" data-usfm="PRO.23.8"><span class="content"> </span></span><span class="verse v9" data-usfm="PRO.23.9"><span class="label">9</span><span class="content">අනුවණයාට නුවණින් කතා කිරීමෙන් වැඩක් නැත;</span></span> 
     </div> 
     <div class="q2"> <span class="verse v9" data-usfm="PRO.23.9"><span class="content">ඔබේ කීම්වල අගය තේරුම්ගන්න ඔහු අපොහොසත් ය.</span></span> 
     </div> 
     <div class="s2"> <span class="heading"><b>- 10 -</b></span> 
     </div> 
     <div class="q"> <span class="verse v9" data-usfm="PRO.23.9"><span class="content"> </span></span><span class="verse v10" data-usfm="PRO.23.10"><span class="label">10</span><span class="content">පැරණි මායිම් ගල් කිසි දා වෙනස් නොකරන්න;</span></span> 
     </div> 
     <div class="q2"> <span class="verse v10" data-usfm="PRO.23.10"><span class="content">අනාථයන්ගේ වතුපිටි අල්ලා නොගන්න.</span></span> 
     </div> 
     <div class="q"> <span class="verse v10" data-usfm="PRO.23.10"><span class="content"> </span></span><span class="verse v11" data-usfm="PRO.23.11"><span class="label">11</span><span class="content">මන්ද, ඔවුන්ගේ මිදුම්කාරයාණෝ බලසම්පන්න ය;</span></span> 
     </div> 
     <div class="q2"> <span class="verse v11" data-usfm="PRO.23.11"><span class="content">එතුමාණන් උසාවියේ දී ඔබට විරුද්ධ ව පෙනී සිටිනු ඇත.</span></span> 
     </div> 
     <div class="s2"> <span class="heading"><b>- 11 -</b></span> 
     </div> 
     <div class="q"> <span class="verse v11" data-usfm="PRO.23.11"><span class="content"> </span></span><span class="verse v12" data-usfm="PRO.23.12"><span class="label">12</span><span class="content">ඔබේ සිත විනයට ද ඔබේ කන් ප්‍රඥාවට ද යොමු කරන්න.</span></span> 
     </div> 
     <div class="s2"> <span class="heading"><b>- 12 -</b></span> 
     </div> 
     <div class="q"> <span class="verse v12" data-usfm="PRO.23.12"><span class="content"> </span></span><span class="verse v13" data-usfm="PRO.23.13"><span class="label">13</span><span class="content">දරුවාට දඬුවම් කිරීමට අදිමදි නොකරන්න, කෝටු පාර දුන්නාට ඔහු මැරෙන එකක් නැත.</span></span> 
     </div> 
     <div class="q"> <span class="verse v13" data-usfm="PRO.23.13"><span class="content"> </span></span><span class="verse v14" data-usfm="PRO.23.14"><span class="label">14</span><span class="content">කෝටුවෙන් ඔහුට තළන්න, එයින් ඔහුගේ ජීවිතය රැකෙනු ඇත.</span></span> 
     </div> 
     <div class="s2"> <span class="heading"><b>- 13 -</b></span> 
     </div> 
     <div class="q"> <span class="verse v14" data-usfm="PRO.23.14"><span class="content"> </span></span><span class="verse v15" data-usfm="PRO.23.15"><span class="label">15</span><span class="content">මාගේ පුත්‍රය, ඔබ නැණවතෙකු වුණොත් මටත් කොතරම් ප්‍රීතියක් ද?</span></span> 
     </div> 
     <div class="q"> <span class="verse v15" data-usfm="PRO.23.15"><span class="content"> </span></span><span class="verse v16" data-usfm="PRO.23.16"><span class="label">16</span><span class="content">ඔබ නැණවත් දේ පවසන විට මාගේ හදවත පිනා යයි.</span></span> 
     </div> 
     <div class="s2"> <span class="heading"><b>- 14 -</b></span> 
     </div> 
     <div class="q"> <span class="verse v16" data-usfm="PRO.23.16"><span class="content"> </span></span><span class="verse v17" data-usfm="PRO.23.17"><span class="label">17</span><span class="content">පවිටුන් ආදර්ශයට නොගන්න, දිවා රෑ දෙක්හි සමිඳුන්ට ගරුබිය දක්වන්න.</span></span> 
     </div> 
     <div class="q"> <span class="verse v17" data-usfm="PRO.23.17"><span class="content"> </span></span><span class="verse v18" data-usfm="PRO.23.18"><span class="label">18</span><span class="content">එසේ කළොත්, ඔබට අනාගතයක් ඇත, එය දීප්තිමත් අනාගතයක් වනු ඇත.</span></span> 
     </div> 
     <div class="s2"> <span class="heading"><b>- 15 -</b></span> 
     </div> 
     <div class="q"> <span class="verse v18" data-usfm="PRO.23.18"><span class="content"> </span></span><span class="verse v19" data-usfm="PRO.23.19"><span class="label">19</span><span class="content">මාගේ පුත්‍රය, ම වදන් අසා නැණවත් වන්න;</span></span> 
     </div> 
     <div class="q2"> <span class="verse v19" data-usfm="PRO.23.19"><span class="content">හරි මඟ ගමන් කරන්න.</span></span> 
     </div> 
     <div class="q"> <span class="verse v19" data-usfm="PRO.23.19"><span class="content"> </span></span><span class="verse v20" data-usfm="PRO.23.20"><span class="label">20</span><span class="content">සුරා සොඬුන් ද මස් මාංසයට කෑදර වූවන් ද ඇසුරු නොකරන්න.</span></span> 
     </div> 
     <div class="q"> <span class="verse v20" data-usfm="PRO.23.20"><span class="content"> </span></span><span class="verse v21" data-usfm="PRO.23.21"><span class="label">21</span><span class="content">මන්ද, බේබද්දාත්, කෑදරයාත් දිළිඳු බවට පැමිණෙති.</span></span> 
     </div> 
     <div class="q2"> <span class="verse v21" data-usfm="PRO.23.21"><span class="content">ඔබත් වෙරිමතින් හිඟමනට බසිනු ඇත.</span></span> 
     </div> 
     <div class="s2"> <span class="heading"><b>- 16 -</b></span> 
     </div> 
     <div class="q"> <span class="verse v21" data-usfm="PRO.23.21"><span class="content"> </span></span><span class="verse v22" data-usfm="PRO.23.22"><span class="label">22</span><span class="content">ඔබට ජීවය දුන් පියාගේ බස් අසන්න;</span></span> 
     </div> 
     <div class="q2"> <span class="verse v22" data-usfm="PRO.23.22"><span class="content">මහලු වියට පත් ඔබේ මව සුළු නොකරන්න.</span></span> 
     </div> 
     <div class="q"> <span class="verse v22" data-usfm="PRO.23.22"><span class="content"> </span></span><span class="verse v23" data-usfm="PRO.23.23"><span class="label">23</span><span class="content">සත්‍යය ද ප්‍රඥාව ද උගත්කම ද නැණනුවණ ද මිල දී ගන්න, ගත් පසු, ඒවා කිසි ම දාක නොවිකුණන්න.</span></span> 
     </div> 
     <div class="q"> <span class="verse v23" data-usfm="PRO.23.23"><span class="content"> </span></span><span class="verse v24" data-usfm="PRO.23.24"><span class="label">24</span><span class="content">දැහැමි පුතෙකුගෙන් පියාට ප්‍රීතිය ඇත;</span></span> 
     </div> 
     <div class="q2"> <span class="verse v24" data-usfm="PRO.23.24"><span class="content">නැණවත් පුතෙකු ඇති පියා සතුටින් පිනා යයි.</span></span> 
     </div> 
     <div class="q"> <span class="verse v24" data-usfm="PRO.23.24"><span class="content"> </span></span><span class="verse v25" data-usfm="PRO.23.25"><span class="label">25</span><span class="content">ඔබේ පියාට ද මවට ද ආඩම්බරයක් වන්න;</span></span> 
     </div> 
     <div class="q2"> <span class="verse v25" data-usfm="PRO.23.25"><span class="content">ඔබගේ වැදූ මවට ඒ ප්‍රීතිය දෙන්න.</span></span> 
     </div> 
     <div class="s2"> <span class="heading"><b>- 17 -</b></span> 
     </div> 
     <div class="q"> <span class="verse v25" data-usfm="PRO.23.25"><span class="content"> </span></span><span class="verse v26" data-usfm="PRO.23.26"><span class="label">26</span><span class="content">මාගේ පුත්‍රය, ම වදන් සිතට ගන්න, මා දෙන ඔවාබස් පිළිගන්න.</span></span> 
     </div> 
     <div class="q"> <span class="verse v26" data-usfm="PRO.23.26"><span class="content"> </span></span><span class="verse v27" data-usfm="PRO.23.27"><span class="label">27</span><span class="content">වෙසඟන ගැඹුරු වළකි;</span></span> 
     </div> 
     <div class="q2"> <span class="verse v27" data-usfm="PRO.23.27"><span class="content">සලෙලු ලිය පටු ළිඳකි.</span></span> 
     </div> 
     <div class="q"> <span class="verse v27" data-usfm="PRO.23.27"><span class="content"> </span></span><span class="verse v28" data-usfm="PRO.23.28"><span class="label">28</span><span class="content">මොවුහු හොරුන් මෙන් සැඟවී බලා සිටිති, බොහෝ දෙන පරදාර සේවනයට පොළඹවති.</span></span> 
     </div> 
     <div class="s1"> <span class="heading"><b>බීමත්කමේ දුර්විපාක</b></span> 
     </div> 
     <div class="s2"> <span class="heading"><b>- 18 -</b></span> 
     </div> 
     <div class="q"> <span class="verse v28" data-usfm="PRO.23.28"><span class="content"> </span></span><span class="verse v29" data-usfm="PRO.23.29"><span class="label">29</span><span class="content">දුක කාට ද?</span></span> 
     </div> 
     <div class="q2"> <span class="verse v29" data-usfm="PRO.23.29"><span class="content">කාලකණ්ණිකම කාට ද?</span></span> 
     </div> 
     <div class="q2"> <span class="verse v29" data-usfm="PRO.23.29"><span class="content">අඬදබර කාට ද?</span></span> 
     </div> 
     <div class="q2"> <span class="verse v29" data-usfm="PRO.23.29"><span class="content">මැසිවිලි කාට ද?</span></span> 
     </div> 
     <div class="q2"> <span class="verse v29" data-usfm="PRO.23.29"><span class="content">නිකරුණේ තුවාළ කාට ද?</span></span> 
     </div> 
     <div class="q2"> <span class="verse v29" data-usfm="PRO.23.29"><span class="content">රතු ඇස් කාට ද?</span></span> 
     </div> 
     <div class="q"> <span class="verse v29" data-usfm="PRO.23.29"><span class="content"> </span></span><span class="verse v30" data-usfm="PRO.23.30"><span class="label">30</span><span class="content">සුරා බෝතලය ළඟ පමා වන මිනිසාට ය.</span></span> 
     </div> 
     <div class="q2"> <span class="verse v30" data-usfm="PRO.23.30"><span class="content">තව තවත් මත්පැන් බොන්න යන මිනිසාට ය.</span></span> 
     </div> 
     <div class="q"> <span class="verse v30" data-usfm="PRO.23.30"><span class="content"> </span></span><span class="verse v31" data-usfm="PRO.23.31"><span class="label">31</span><span class="content">මද්‍යසාරය රතට රතේ දිළිසෙන විට, වීදුරුවෙහි පෙණ දමන විට, ලස්සනට වැක්කෙරෙන විට, ඒ දෙස නොබලන්න.</span></span> 
     </div> 
     <div class="q"> <span class="verse v31" data-usfm="PRO.23.31"><span class="content"> </span></span><span class="verse v32" data-usfm="PRO.23.32"><span class="label">32</span><span class="content">අන්තිමේ දී එය, නයෙකු මෙන් සපා කයි;</span></span> 
     </div> 
     <div class="q2"> <span class="verse v32" data-usfm="PRO.23.32"><span class="content">පොළඟෙකු මෙන් දෂ්ට කරයි.</span></span> 
     </div> 
     <div class="q"> <span class="verse v32" data-usfm="PRO.23.32"><span class="content"> </span></span><span class="verse v33" data-usfm="PRO.23.33"><span class="label">33</span><span class="content">එවිට ඔබේ ඇස අද්භූත දේ දකියි;</span></span> 
     </div> 
     <div class="q2"> <span class="verse v33" data-usfm="PRO.23.33"><span class="content">ඔබේ කට විලම්බීත දොඩවයි.</span></span> 
     </div> 
     <div class="q"> <span class="verse v33" data-usfm="PRO.23.33"><span class="content"> </span></span><span class="verse v34" data-usfm="PRO.23.34"><span class="label">34</span><span class="content">එවිට ඔබ මුහුද මැද ඒ මේ අත පෙරළෙන කෙනෙකු මෙන් ද කුඹ ගස මුදුනේ නිදන්න හදන කෙනෙකු මෙන් ද වනු ඇත.</span></span> 
     </div> 
     <div class="q"> <span class="verse v34" data-usfm="PRO.23.34"><span class="content"> </span></span><span class="verse v35" data-usfm="PRO.23.35"><span class="label">35</span><span class="content">එවිට ඔබ මෙසේ කොඳුරනු ඇත:</span></span> 
     </div> 
     <div class="q2"> <span class="verse v35" data-usfm="PRO.23.35"><span class="content">“ ‘ඔවුන් මට පහර දෙන්නට ඇත, නමුත් මට රිදුණේ නැත.</span></span> 
     </div> 
     <div class="q2"> <span class="verse v35" data-usfm="PRO.23.35"><span class="content">ඔවුන් මට ගසන්නට ඇත, නමුත් මට දැනුණේ නැත.</span></span> 
     </div> 
     <div class="q2"> <span class="verse v35" data-usfm="PRO.23.35"><span class="content">කොයි වේලේ මා අවදි වේ ද?</span></span> 
     </div> 
     <div class="q2"> <span class="verse v35" data-usfm="PRO.23.35"><span class="content">එවිට මම තව උගුරක් බොමි.’ “</span></span> 
     </div> 
    </div> 
   </div> 
  </div>
 </body>
</html>