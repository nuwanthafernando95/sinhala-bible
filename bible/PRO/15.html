<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch15" data-usfm="PRO.15">  
     <div class="p"> <span class="content"> </span><span class="verse v1" data-usfm="PRO.15.1"><span class="label">1</span><span class="content">මුදු මොළොක් පිළිතුර කෝපය පහකරයි;</span></span> 
     </div> 
     <div class="q2"> <span class="verse v1" data-usfm="PRO.15.1"><span class="content">රළු පරුස වදන තරහ අවුස්සයි.</span></span> 
     </div> 
     <div class="q"> <span class="verse v1" data-usfm="PRO.15.1"><span class="content"> </span></span><span class="verse v2" data-usfm="PRO.15.2"><span class="label">2</span><span class="content">පැණවතාගේ බස් දැනුම පතුරුවයි;</span></span> 
     </div> 
     <div class="q2"> <span class="verse v2" data-usfm="PRO.15.2"><span class="content">අනුවණයාගේ මුවින් මෝඩකම ගලා යයි.</span></span> 
     </div> 
     <div class="q"> <span class="verse v2" data-usfm="PRO.15.2"><span class="content"> </span></span><span class="verse v3" data-usfm="PRO.15.3"><span class="label">3</span><span class="content">සමිඳාණෝ දිවැසින් මුළු ලොව නරඹන සේක, සුදනන් හා දුදදන් පිරික්සා බලන සේක.</span></span> 
     </div> 
     <div class="q"> <span class="verse v3" data-usfm="PRO.15.3"><span class="content"> </span></span><span class="verse v4" data-usfm="PRO.15.4"><span class="label">4</span><span class="content">මුදු මොළොක් වදන් දිවි රුකක් වැනි ය, එහෙත් කටුක වදන් මිනිස් සිත තුවාළ කරයි.</span></span> 
     </div> 
     <div class="q"> <span class="verse v4" data-usfm="PRO.15.4"><span class="content"> </span></span><span class="verse v5" data-usfm="PRO.15.5"><span class="label">5</span><span class="content">මෝඩයා තම පියාගේ ඔවා බස් හෙළා දකියි.</span></span> 
     </div> 
     <div class="q2"> <span class="verse v5" data-usfm="PRO.15.5"><span class="content">ඔහුගේ අවවාදය සලකන්නා නුවණැතියෙකි.</span></span> 
     </div> 
     <div class="q"> <span class="verse v5" data-usfm="PRO.15.5"><span class="content"> </span></span><span class="verse v6" data-usfm="PRO.15.6"><span class="label">6</span><span class="content">සුදනන්ගේ නිවසෙහි සම්පත් බොහෝ ය;</span></span> 
     </div> 
     <div class="q2"> <span class="verse v6" data-usfm="PRO.15.6"><span class="content">දුදනන්ගේ වස්තුව කරදර උපදවයි.</span></span> 
     </div> 
     <div class="q"> <span class="verse v6" data-usfm="PRO.15.6"><span class="content"> </span></span><span class="verse v7" data-usfm="PRO.15.7"><span class="label">7</span><span class="content">පැණවතුන්ගේ වචන දැනුම පතුරුවාලයි;</span></span> 
     </div> 
     <div class="q2"> <span class="verse v7" data-usfm="PRO.15.7"><span class="content">අඥානයන්ගේ වචනවලින් එවැන්නක් සිදු නොවෙයි.</span></span> 
     </div> 
     <div class="q"> <span class="verse v7" data-usfm="PRO.15.7"><span class="content"> </span></span><span class="verse v8" data-usfm="PRO.15.8"><span class="label">8</span><span class="content">දුදනන්ගේ පුද පූජා සමිඳුන්ට පිළිකුලකි;</span></span> 
     </div> 
     <div class="q2"> <span class="verse v8" data-usfm="PRO.15.8"><span class="content">සුදනන්ගේ යැදුම් එතුමන්ට සතුටකි.</span></span> 
     </div> 
     <div class="q"> <span class="verse v8" data-usfm="PRO.15.8"><span class="content"> </span></span><span class="verse v9" data-usfm="PRO.15.9"><span class="label">9</span><span class="content">දුදනන්ගේ ක්‍රියා කලාපය සමිඳුන්ට පිළිකුලකි;</span></span> 
     </div> 
     <div class="q2"> <span class="verse v9" data-usfm="PRO.15.9"><span class="content">යහ මඟ යන අයට එතුමාණෝ පෙම් කරන සේක.</span></span> 
     </div> 
     <div class="q"> <span class="verse v9" data-usfm="PRO.15.9"><span class="content"> </span></span><span class="verse v10" data-usfm="PRO.15.10"><span class="label">10</span><span class="content">යහ මඟ හැර යන අයට තද දඬුවම් ඇත;</span></span> 
     </div> 
     <div class="q2"> <span class="verse v10" data-usfm="PRO.15.10"><span class="content">අවවාදය නුරුස්සන අය නසිනු ඇත.</span></span> 
     </div> 
     <div class="q"> <span class="verse v10" data-usfm="PRO.15.10"><span class="content"> </span></span><span class="verse v11" data-usfm="PRO.15.11"><span class="label">11</span><span class="content">පාතාලය හා අපාය වුව ද සමිඳුන්ගේ බැල්මෙන් සැඟවී නැත;</span></span> 
     </div> 
     <div class="q2"> <span class="verse v11" data-usfm="PRO.15.11"><span class="content">එසේ නම් මිනිස් හදවත එතුමන්ගේ බැල්මෙන් සැඟවිය හැකි ද?</span></span> 
     </div> 
     <div class="q"> <span class="verse v11" data-usfm="PRO.15.11"><span class="content"> </span></span><span class="verse v12" data-usfm="PRO.15.12"><span class="label">12</span><span class="content">උඩඟු මිනිසා අවවාදය නුරුස්සයි;</span></span> 
     </div> 
     <div class="q2"> <span class="verse v12" data-usfm="PRO.15.12"><span class="content">ඔහු පැණවතුන්ගේ අදහස් නොවිමසයි.</span></span> 
     </div> 
     <div class="q"> <span class="verse v12" data-usfm="PRO.15.12"><span class="content"> </span></span><span class="verse v13" data-usfm="PRO.15.13"><span class="label">13</span><span class="content">සතුටු සිත මුහුණ එළිය කරයි;</span></span> 
     </div> 
     <div class="q2"> <span class="verse v13" data-usfm="PRO.15.13"><span class="content">සෝ දුක සිත දෙදරවයි.</span></span> 
     </div> 
     <div class="q"> <span class="verse v13" data-usfm="PRO.15.13"><span class="content"> </span></span><span class="verse v14" data-usfm="PRO.15.14"><span class="label">14</span><span class="content">නැණැතියෝ දැනුම සොයා යති;</span></span> 
     </div> 
     <div class="q2"> <span class="verse v14" data-usfm="PRO.15.14"><span class="content">අනුවණයෝ මෝඩකමින් තෘප්තියට පත් වෙති.</span></span> 
     </div> 
     <div class="q"> <span class="verse v14" data-usfm="PRO.15.14"><span class="content"> </span></span><span class="verse v15" data-usfm="PRO.15.15"><span class="label">15</span><span class="content">පීඩිතයන්ට හැම දවස ම අසුබ දිනයකි;</span></span> 
     </div> 
     <div class="q2"> <span class="verse v15" data-usfm="PRO.15.15"><span class="content">සතුටු සිත ඇති අයට හැමදා ම මඟුල් උළෙලකි.</span></span> 
     </div> 
     <div class="q"> <span class="verse v15" data-usfm="PRO.15.15"><span class="content"> </span></span><span class="verse v16" data-usfm="PRO.15.16"><span class="label">16</span><span class="content">කරදර සහිත විපුල සැප සම්පතට වඩා, සමිඳුන් කෙරේ ගරුබිය ඇති ව හිඟකම හොඳ ය.</span></span> 
     </div> 
     <div class="q"> <span class="verse v16" data-usfm="PRO.15.16"><span class="content"> </span></span><span class="verse v17" data-usfm="PRO.15.17"><span class="label">17</span><span class="content">වෛරය ඇති ව රස මස’වුළු බුදීමට වඩා, සෙනෙහස ඇති ව ලුණු කැඳ බීම හොඳ ය.</span></span> 
     </div> 
     <div class="q"> <span class="verse v17" data-usfm="PRO.15.17"><span class="content"> </span></span><span class="verse v18" data-usfm="PRO.15.18"><span class="label">18</span><span class="content">වහා කිපෙන සුලු මිනිසා කලහ උපදවයි;</span></span> 
     </div> 
     <div class="q2"> <span class="verse v18" data-usfm="PRO.15.18"><span class="content">ඉවසිලිවන්තයා කලහ සංසිඳුවයි.</span></span> 
     </div> 
     <div class="q"> <span class="verse v18" data-usfm="PRO.15.18"><span class="content"> </span></span><span class="verse v19" data-usfm="PRO.15.19"><span class="label">19</span><span class="content">අලසයාට පාර කටු මාවතකි;</span></span> 
     </div> 
     <div class="q2"> <span class="verse v19" data-usfm="PRO.15.19"><span class="content">අවංක අයට එය රජ මාවතකි.</span></span> 
     </div> 
     <div class="q"> <span class="verse v19" data-usfm="PRO.15.19"><span class="content"> </span></span><span class="verse v20" data-usfm="PRO.15.20"><span class="label">20</span><span class="content">නැණවත් පුතා පියා ප්‍රීතියෙන් පිනවයි;</span></span> 
     </div> 
     <div class="q2"> <span class="verse v20" data-usfm="PRO.15.20"><span class="content">එහෙත් අනුවණයා මව හෙළා දකියි;</span></span> 
     </div> 
     <div class="q"> <span class="verse v20" data-usfm="PRO.15.20"><span class="content"> </span></span><span class="verse v21" data-usfm="PRO.15.21"><span class="label">21</span><span class="content">අනුවණයා හට මෝඩකම ප්‍රීතියකි;</span></span> 
     </div> 
     <div class="q2"> <span class="verse v21" data-usfm="PRO.15.21"><span class="content">එහෙත් නැණවතා කෙළින් ඉදිරියට ම යයි.</span></span> 
     </div> 
     <div class="q"> <span class="verse v21" data-usfm="PRO.15.21"><span class="content"> </span></span><span class="verse v22" data-usfm="PRO.15.22"><span class="label">22</span><span class="content">උවදෙස් නැති ව හදන සැලැස්ම නිසරු වෙයි;</span></span> 
     </div> 
     <div class="q2"> <span class="verse v22" data-usfm="PRO.15.22"><span class="content">බොහෝ උවදෙස් ඇති විට එය සරු වෙයි.</span></span> 
     </div> 
     <div class="q"> <span class="verse v22" data-usfm="PRO.15.22"><span class="content"> </span></span><span class="verse v23" data-usfm="PRO.15.23"><span class="label">23</span><span class="content">සුදුසු පිළිතුරක් දීම මිනිසෙකුට ප්‍රීතියකි;</span></span> 
     </div> 
     <div class="q2"> <span class="verse v23" data-usfm="PRO.15.23"><span class="content">තැනට ඔබින වචනය පැවසීම ඊටත් වඩා ප්‍රීතියකි.</span></span> 
     </div> 
     <div class="q"> <span class="verse v23" data-usfm="PRO.15.23"><span class="content"> </span></span><span class="verse v24" data-usfm="PRO.15.24"><span class="label">24</span><span class="content">නැණවතා පාතාලය දෙස පහළට නොව, ජීවනය දෙස ඉහළට ගමන් කරයි.</span></span> 
     </div> 
     <div class="q"> <span class="verse v24" data-usfm="PRO.15.24"><span class="content"> </span></span><span class="verse v25" data-usfm="PRO.15.25"><span class="label">25</span><span class="content">සමිඳාණෝ උඩඟු වූවන්ගේ ගේදොර වනසන සේක;</span></span> 
     </div> 
     <div class="q2"> <span class="verse v25" data-usfm="PRO.15.25"><span class="content">වැන්දඹුවගේ ගෙවතු සීමා ආරක්ෂා කරන සේක.</span></span> 
     </div> 
     <div class="q"> <span class="verse v25" data-usfm="PRO.15.25"><span class="content"> </span></span><span class="verse v26" data-usfm="PRO.15.26"><span class="label">26</span><span class="content">දුදනන්ගේ අදහස් සමිඳුන් හට පිළිකුලකි;</span></span> 
     </div> 
     <div class="q2"> <span class="verse v26" data-usfm="PRO.15.26"><span class="content">පිවිතුරු සිත් ඇති අයගේ වචන එතුමන්ට ප්‍රීතියෙකි.</span></span> 
     </div> 
     <div class="q"> <span class="verse v26" data-usfm="PRO.15.26"><span class="content"> </span></span><span class="verse v27" data-usfm="PRO.15.27"><span class="label">27</span><span class="content">ධන ලෝභී මිනිසා සිය පවුලට කරදර ගෙන දෙයි;</span></span> 
     </div> 
     <div class="q2"> <span class="verse v27" data-usfm="PRO.15.27"><span class="content">අල්ලස් නුරුස්සන මිනිසා දිගායු වළඳයි.</span></span> 
     </div> 
     <div class="q"> <span class="verse v27" data-usfm="PRO.15.27"><span class="content"> </span></span><span class="verse v28" data-usfm="PRO.15.28"><span class="label">28</span><span class="content">දැහැමියා පිළිතුරක් දීමට පෙර සිතා බලයි;</span></span> 
     </div> 
     <div class="q2"> <span class="verse v28" data-usfm="PRO.15.28"><span class="content">නොදැහැමියා වහා පිළිතුරු දෙයි;</span></span> 
     </div> 
     <div class="q2"> <span class="verse v28" data-usfm="PRO.15.28"><span class="content">එයින් කරදර ගොඩක් ඇති වෙයි.</span></span> 
     </div> 
     <div class="q"> <span class="verse v28" data-usfm="PRO.15.28"><span class="content"> </span></span><span class="verse v29" data-usfm="PRO.15.29"><span class="label">29</span><span class="content">සමිඳාණෝ දුදනන් වෙතින් ඈත් ව සිටින සේක;</span></span> 
     </div> 
     <div class="q2"> <span class="verse v29" data-usfm="PRO.15.29"><span class="content">එහෙත් සුදනන්ගේ යැදුමට සවන් දෙන සේක.</span></span> 
     </div> 
     <div class="q"> <span class="verse v29" data-usfm="PRO.15.29"><span class="content"> </span></span><span class="verse v30" data-usfm="PRO.15.30"><span class="label">30</span><span class="content">සිනහා මුහුණ මන පිනවයි;</span></span> 
     </div> 
     <div class="q2"> <span class="verse v30" data-usfm="PRO.15.30"><span class="content">සුබ පුවත් ඇඟපතට සුව සැප දෙයි.</span></span> 
     </div> 
     <div class="q"> <span class="verse v30" data-usfm="PRO.15.30"><span class="content"> </span></span><span class="verse v31" data-usfm="PRO.15.31"><span class="label">31</span><span class="content">යහපත් අවවාදයට කන් දෙන තැනැත්තේ, නැණවතුන් අතර නැණවතෙකි.</span></span> 
     </div> 
     <div class="q"> <span class="verse v31" data-usfm="PRO.15.31"><span class="content"> </span></span><span class="verse v32" data-usfm="PRO.15.32"><span class="label">32</span><span class="content">අවවාද එපා කරන මිනිසා තමාට ම සතුරෙක් වෙයි.</span></span> 
     </div> 
     <div class="q2"> <span class="verse v32" data-usfm="PRO.15.32"><span class="content">උවදෙස් අසන්නා වැඩි වැඩියෙන් නැණනුවණ ලබයි.</span></span> 
     </div> 
     <div class="q"> <span class="verse v32" data-usfm="PRO.15.32"><span class="content"> </span></span><span class="verse v33" data-usfm="PRO.15.33"><span class="label">33</span><span class="content">දේව ගරුබිය ප්‍රඥාවේ පාසලකි;</span></span> 
     </div> 
     <div class="q2"> <span class="verse v33" data-usfm="PRO.15.33"><span class="content">යටහත්පහත්කම ගරු බුහුමන් ලැබීමට මඟකි.</span></span> 
     </div> 
    </div> 
   </div> 
  </div>
 </body>
</html>