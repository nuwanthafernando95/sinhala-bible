<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch2" data-usfm="PRO.2">  
     <div class="s1"> <span class="heading"><b>ප්‍රඥාව ගැන ප්‍රශංසා</b></span> 
     </div> 
     <div class="p"> <span class="content"> </span><span class="verse v1" data-usfm="PRO.2.1"><span class="label">1</span><span class="content">මාගේ පුත්‍රය, මාගේ ඔවා බස් හිතට ගන්න;</span></span> 
     </div> 
     <div class="q2"> <span class="verse v1" data-usfm="PRO.2.1"><span class="content">මාගේ උපදෙස් සිතෙහි නිදන් කරගන්න.</span></span> 
     </div> 
     <div class="q"> <span class="verse v1" data-usfm="PRO.2.1"><span class="content"> </span></span><span class="verse v2" data-usfm="PRO.2.2"><span class="label">2</span><span class="content">ප්‍රඥාවට සවන් දෙන්න, ඥානයට අවධානය යොමු කරන්න.</span></span> 
     </div> 
     <div class="q"> <span class="verse v2" data-usfm="PRO.2.2"><span class="content"> </span></span><span class="verse v3" data-usfm="PRO.2.3"><span class="label">3</span><span class="content">නුවණ ඉල්ලා සිටින්න, ඥානයට හඬගසා ඇය පතන්න.</span></span> 
     </div> 
     <div class="q"> <span class="verse v3" data-usfm="PRO.2.3"><span class="content"> </span></span><span class="verse v4" data-usfm="PRO.2.4"><span class="label">4</span><span class="content">රිදී සොයන්නාක් මෙන් ඇය සොයන්න;</span></span> 
     </div> 
     <div class="q2"> <span class="verse v4" data-usfm="PRO.2.4"><span class="content">සැඟවී ඇති නිධානයක් මෙන් ඇය ගැන විපරම් කරන්න.</span></span> 
     </div> 
     <div class="q"> <span class="verse v4" data-usfm="PRO.2.4"><span class="content"> </span></span><span class="verse v5" data-usfm="PRO.2.5"><span class="label">5</span><span class="content">එසේ කළොත්, දේව ගරුබිය කුමක් දැ යි ඔබට තේරුම් යයි.</span></span> 
     </div> 
     <div class="q2"> <span class="verse v5" data-usfm="PRO.2.5"><span class="content">දෙවියන් ගැන අවබෝධය ඔබට ලැබෙයි.</span></span> 
     </div> 
     <div class="q"> <span class="verse v5" data-usfm="PRO.2.5"><span class="content"> </span></span><span class="verse v6" data-usfm="PRO.2.6"><span class="label">6</span><span class="content">මන්ද, ප්‍රඥාව සමිඳුන්ගේ ම දීමනාවකි.</span></span> 
     </div> 
     <div class="q2"> <span class="verse v6" data-usfm="PRO.2.6"><span class="content">දැනුම හා ඥානය පහළ වන්නේ සමිඳුන්ගේ මුවෙනි.</span></span> 
     </div> 
     <div class="q"> <span class="verse v6" data-usfm="PRO.2.6"><span class="content"> </span></span><span class="verse v7" data-usfm="PRO.2.7"><span class="label">7</span><span class="content">සමිඳාණෝ අවංක වූවන් හට නියම ප්‍රඥාව දෙන සේක;</span></span> 
     </div> 
     <div class="q2"> <span class="verse v7" data-usfm="PRO.2.7"><span class="content">සත්‍යවාදී අයට එතුමාණෝ පලිහක් වන සේක.</span></span> 
     </div> 
     <div class="q"> <span class="verse v7" data-usfm="PRO.2.7"><span class="content"> </span></span><span class="verse v8" data-usfm="PRO.2.8"><span class="label">8</span><span class="content">සමිඳාණෝ යුක්ති මාවත ආරක්ෂා කරන සේක;</span></span> 
     </div> 
     <div class="q2"> <span class="verse v8" data-usfm="PRO.2.8"><span class="content">බැතිමතුන්ගේ මාර්ගය රැකවල් කරන සේක.</span></span> 
     </div> 
     <div class="q"> <span class="verse v8" data-usfm="PRO.2.8"><span class="content"> </span></span><span class="verse v9" data-usfm="PRO.2.9"><span class="label">9</span><span class="content">මෙසේ ඔබ, දැහැමිකම ද යුක්තිය ද සත්‍යවාදී බව ද යන සියලු යහ මඟ තේරුම්ගන්නෙහි ය.</span></span> 
     </div> 
     <div class="q"> <span class="verse v9" data-usfm="PRO.2.9"><span class="content"> </span></span><span class="verse v10" data-usfm="PRO.2.10"><span class="label">10</span><span class="content">ප්‍රඥාව ඔබේ මනසට පිවිසෙයි;</span></span> 
     </div> 
     <div class="q2"> <span class="verse v10" data-usfm="PRO.2.10"><span class="content">දැනුම ඔබේ සිතට ප්‍රීතිය ගෙන දෙයි.</span></span> 
     </div> 
     <div class="q"> <span class="verse v10" data-usfm="PRO.2.10"><span class="content"> </span></span><span class="verse v11" data-usfm="PRO.2.11"><span class="label">11</span><span class="content">සිහි නුවණ ඔබ රැකවල් කරයි;</span></span> 
     </div> 
     <div class="q2"> <span class="verse v11" data-usfm="PRO.2.11"><span class="content">තියුණු නැණ ඔබ රැකගනියි.</span></span> 
     </div> 
     <div class="q"> <span class="verse v11" data-usfm="PRO.2.11"><span class="content"> </span></span><span class="verse v12" data-usfm="PRO.2.12"><span class="label">12</span><span class="content">එය දුදනන්ගේ මාර්ගවලින් ද මිනිසුන්ගේ රැවටිලි කතාවෙන් ද ඔබ මුදාගනියි;</span></span> 
     </div> 
     <div class="q"> <span class="verse v12" data-usfm="PRO.2.12"><span class="content"> </span></span><span class="verse v13" data-usfm="PRO.2.13"><span class="label">13</span><span class="content">අන්ධකාර මාර්ගවල යන පිණිස, අවංක මාවත් හැර දමන්නන්ගෙන් ඔබ මුදාගනියි.</span></span> 
     </div> 
     <div class="q"> <span class="verse v13" data-usfm="PRO.2.13"><span class="content"> </span></span><span class="verse v14" data-usfm="PRO.2.14"><span class="label">14</span><span class="content">ඔවුන්ගේ සතුට නපුර කිරීමට ය;</span></span> 
     </div> 
     <div class="q2"> <span class="verse v14" data-usfm="PRO.2.14"><span class="content">ඔවුන්ගේ ප්‍රීතිය දුෂ්ට උපායවලට ය;</span></span> 
     </div> 
     <div class="q"> <span class="verse v14" data-usfm="PRO.2.14"><span class="content"> </span></span><span class="verse v15" data-usfm="PRO.2.15"><span class="label">15</span><span class="content">ඔවුන්ගේ ක්‍රියා වංක ය;</span></span> 
     </div> 
     <div class="q2"> <span class="verse v15" data-usfm="PRO.2.15"><span class="content">ඔවුන්ගේ මාවත් ඇද ය.</span></span> 
     </div> 
     <div class="q"> <span class="verse v15" data-usfm="PRO.2.15"><span class="content"> </span></span><span class="verse v16" data-usfm="PRO.2.16"><span class="label">16</span><span class="content">ඒ මඟින්, දුසිරිතට සිත දුන් ස්ත්‍රියකගෙන්, ඉච්චා බස් දොඩන ස්ත්‍රියකගෙන්,</span></span> 
     </div> 
     <div class="q"> <span class="verse v16" data-usfm="PRO.2.16"><span class="content"> </span></span><span class="verse v17" data-usfm="PRO.2.17"><span class="label">17</span><span class="content">පතිවත කඩන ස්ත්‍රියකගෙන්, දේව ගිවිසුම් කඩ කරන ස්ත්‍රියකගෙන්, ඔබ ගැළවෙන්නෙහි ය.</span></span> 
     </div> 
     <div class="q"> <span class="verse v17" data-usfm="PRO.2.17"><span class="content"> </span></span><span class="verse v18" data-usfm="PRO.2.18"><span class="label">18</span><span class="content">ඇගේ නිවස මරණයට බැස යන බෑවුමකි;</span></span> 
     </div> 
     <div class="q2"> <span class="verse v18" data-usfm="PRO.2.18"><span class="content">ඇගේ මාවත් මළවුන්ගේ ලෝකයට යන ගමනකි.</span></span> 
     </div> 
     <div class="q"> <span class="verse v18" data-usfm="PRO.2.18"><span class="content"> </span></span><span class="verse v19" data-usfm="PRO.2.19"><span class="label">19</span><span class="content">ඈ වෙතට යන්නෙකු ආපසු එන්නේ නැත;</span></span> 
     </div> 
     <div class="q2"> <span class="verse v19" data-usfm="PRO.2.19"><span class="content">ජීවන මාවත්වලට යළි පැමිණෙන්නේ නැත.</span></span> 
     </div> 
     <div class="q"> <span class="verse v19" data-usfm="PRO.2.19"><span class="content"> </span></span><span class="verse v20" data-usfm="PRO.2.20"><span class="label">20</span><span class="content">මෙය මා කියන්නේ, නුඹ යහ මඟ හැසිර, දැහැමි මඟ ඇවිදින පිණිස ය.</span></span> 
     </div> 
     <div class="q"> <span class="verse v20" data-usfm="PRO.2.20"><span class="content"> </span></span><span class="verse v21" data-usfm="PRO.2.21"><span class="label">21</span><span class="content">අවංක අය මිහි පිට දිගු කල් වසති;</span></span> 
     </div> 
     <div class="q2"> <span class="verse v21" data-usfm="PRO.2.21"><span class="content">නිදොස් අය එහි යෙහෙන් කල් යවනු ඇත.</span></span> 
     </div> 
     <div class="q"> <span class="verse v21" data-usfm="PRO.2.21"><span class="content"> </span></span><span class="verse v22" data-usfm="PRO.2.22"><span class="label">22</span><span class="content">එහෙත් දුදනෝ පොළොවෙන් පහකර දමනු ලබති;</span></span> 
     </div> 
     <div class="q2"> <span class="verse v22" data-usfm="PRO.2.22"><span class="content">ද්‍රෝහියෝ එයින් මුලිනුපුටා දමනු ලබති.</span></span> 
     </div> 
    </div> 
   </div> 
  </div>
 </body>
</html>