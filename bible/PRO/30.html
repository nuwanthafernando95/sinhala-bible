<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch30" data-usfm="PRO.30">  
     <div class="s1"> <span class="heading"><b>ආගුර්ගේ ඔවදන්</b></span> 
     </div> 
     <div class="p"> <span class="content"> </span><span class="verse v1" data-usfm="PRO.30.1"><span class="label">1</span><span class="content">පහත දැක්වෙන්නේ, ජාකේගේ පුත් ආගුර්ගේ විශිෂ්ට අවවාදානුශාසනා ය:</span></span> 
     </div> 
     <div class="q2"> <span class="verse v1" data-usfm="PRO.30.1"><span class="content">දෙවිඳුන් මා සමඟ නැත.</span></span> 
     </div> 
     <div class="q2"> <span class="verse v1" data-usfm="PRO.30.1"><span class="content">මා සමඟ නැත.</span></span> 
     </div> 
     <div class="q2"> <span class="verse v1" data-usfm="PRO.30.1"><span class="content">මම අසරණයෙක්මි.</span></span> 
     </div> 
     <div class="q"> <span class="verse v1" data-usfm="PRO.30.1"><span class="content"> </span></span><span class="verse v2" data-usfm="PRO.30.2"><span class="label">2</span><span class="content">මම මිනිසෙකු නොව, තිරිසනෙකු ව සිටිමි.</span></span> 
     </div> 
     <div class="q2"> <span class="verse v2" data-usfm="PRO.30.2"><span class="content">මිනිසෙකුට හිමි, මිනිස් ප්‍රඥාව මට නැත.</span></span> 
     </div> 
     <div class="q"> <span class="verse v2" data-usfm="PRO.30.2"><span class="content"> </span></span><span class="verse v3" data-usfm="PRO.30.3"><span class="label">3</span><span class="content">මම කවදාවත් ප්‍රඥාව දැන නොගතිමි;</span></span> 
     </div> 
     <div class="q2"> <span class="verse v3" data-usfm="PRO.30.3"><span class="content">දෙවිඳුන් පිළිබඳ දැනුමක් මට නැත.</span></span> 
     </div> 
     <div class="q"> <span class="verse v3" data-usfm="PRO.30.3"><span class="content"> </span></span><span class="verse v4" data-usfm="PRO.30.4"><span class="label">4</span><span class="content">සගලොවට නැඟී බැස ආවේ කවරෙක් ද?</span></span> 
     </div> 
     <div class="q2"> <span class="verse v4" data-usfm="PRO.30.4"><span class="content">සිය දෑතින් සුළඟ අල්ලාගත්තේ කවරෙක් ද?</span></span> 
     </div> 
     <div class="q2"> <span class="verse v4" data-usfm="PRO.30.4"><span class="content">සිය සළුවෙහි ජලය ඔතාගත්තේ කවරෙක් ද?</span></span> 
     </div> 
     <div class="q2"> <span class="verse v4" data-usfm="PRO.30.4"><span class="content">මහ පොළොවේ සීමා පිහිටෙව්වේ කවරෙක් ද?</span></span> 
     </div> 
     <div class="q2"> <span class="verse v4" data-usfm="PRO.30.4"><span class="content">ඔහුගේ නම කුමක් ද?</span></span> 
     </div> 
     <div class="q2"> <span class="verse v4" data-usfm="PRO.30.4"><span class="content">ඔහුගේ පුත්‍රයාගේ නම කුමක් ද?</span></span> 
     </div> 
     <div class="q2"> <span class="verse v4" data-usfm="PRO.30.4"><span class="content">නුඹ එවැනි කෙනෙකු දන්නෙහි ද?</span></span> 
     </div> 
     <div class="q"> <span class="verse v4" data-usfm="PRO.30.4"><span class="content"> </span></span><span class="verse v5" data-usfm="PRO.30.5"><span class="label">5</span><span class="content">දෙවිඳුන්ගේ හැම කියමනක් ම අත්දුටු සත්‍යය වේ;</span></span> 
     </div> 
     <div class="q2"> <span class="verse v5" data-usfm="PRO.30.5"><span class="content">දෙව් සරණ පතන අයට එතුමාණෝ පලිහක් වැනි ය.</span></span> 
     </div> 
     <div class="q"> <span class="verse v5" data-usfm="PRO.30.5"><span class="content"> </span></span><span class="verse v6" data-usfm="PRO.30.6"><span class="label">6</span><span class="content">එතුමන්ගේ වචනවලට කිසිවක් එක් නොකරන්න;</span></span> 
     </div> 
     <div class="q2"> <span class="verse v6" data-usfm="PRO.30.6"><span class="content">එසේ කළොත්, එතුමන් ඔබට තර්ජනය කරනු ඇත.</span></span> 
     </div> 
     <div class="q2"> <span class="verse v6" data-usfm="PRO.30.6"><span class="content">ඔබ බොරුකාරයෙකු බව පෙන්වනු ඇත.</span></span> 
     </div> 
     <div class="q"> <span class="verse v6" data-usfm="PRO.30.6"><span class="content"> </span></span><span class="verse v7" data-usfm="PRO.30.7"><span class="label">7</span><span class="content">මා ඔබ වෙත ගෙනා අයැදුම් දෙකක් ඇත;</span></span> 
     </div> 
     <div class="q2"> <span class="verse v7" data-usfm="PRO.30.7"><span class="content">මගේ දිවි ඇති තාක්, ඒවා ප්‍රතික්ෂේප නොකළ මැනව.</span></span> 
     </div> 
     <div class="q"> <span class="verse v7" data-usfm="PRO.30.7"><span class="content"> </span></span><span class="verse v8" data-usfm="PRO.30.8"><span class="label">8</span><span class="content">වංචාවත් මුසාවත් මා කෙරෙන් දුරු කළ මැනව.</span></span> 
     </div> 
     <div class="q2"> <span class="verse v8" data-usfm="PRO.30.8"><span class="content">මට දිළිඳුකම වත් පොහොසත්කම වත් නුදුන මැනව.</span></span> 
     </div> 
     <div class="q2"> <span class="verse v8" data-usfm="PRO.30.8"><span class="content">මට වුවමනා පමණට ආහාර දුන මැනව.</span></span> 
     </div> 
     <div class="q"> <span class="verse v8" data-usfm="PRO.30.8"><span class="content"> </span></span><span class="verse v9" data-usfm="PRO.30.9"><span class="label">9</span><span class="content">එසේ දිය යුත්තේ, මා සැප සම්පතින් පිරී, ඔබ හැරදමා, “ඔය කියන සමිඳාණෝ කවරෙක් දැ”යි නොකියන පිණිසත්, මා දිළිඳෙකු වී, සොරකමට වැටී, දෙවිඳුන්ගේ නාමයට අගෞරව නොකරන පිණිසත් ය.</span></span> 
     </div> 
     <div class="q"> <span class="verse v9" data-usfm="PRO.30.9"><span class="content"> </span></span><span class="verse v10" data-usfm="PRO.30.10"><span class="label">10</span><span class="content">මෙහෙකරුවෙකු ගැන හාම්පුතුට කේළාම් නොකියන්න, එසේ කළොත් සමහර විට ඔබ මෙහෙකරුගේ සාපය ලැබ දුක් විඳිනු ඇත.</span></span> 
     </div> 
     <div class="q"> <span class="verse v10" data-usfm="PRO.30.10"><span class="content"> </span></span><span class="verse v11" data-usfm="PRO.30.11"><span class="label">11</span><span class="content">සිය මුතුන්මිත්තන්ට දෙස් කියන, සිය මවුවරුන්ට සෙත් නොපතන, මිනිසුන් ඇත.</span></span> 
     </div> 
     <div class="q"> <span class="verse v11" data-usfm="PRO.30.11"><span class="content"> </span></span><span class="verse v12" data-usfm="PRO.30.12"><span class="label">12</span><span class="content">තමන්ගේ කිළිටි ගති සෝදා නොදමා, තමන් පවිත්‍ර යයි සිතන, මිනිසුන් ඇත.</span></span> 
     </div> 
     <div class="q"> <span class="verse v12" data-usfm="PRO.30.12"><span class="content"> </span></span><span class="verse v13" data-usfm="PRO.30.13"><span class="label">13</span><span class="content">අහංකාර, උඩඟු බැල්මක් ඇති මිනිසුන් ඇත.</span></span> 
     </div> 
     <div class="q"> <span class="verse v13" data-usfm="PRO.30.13"><span class="content"> </span></span><span class="verse v14" data-usfm="PRO.30.14"><span class="label">14</span><span class="content">මිහි පිට දිළිඳුන් ද ජනතාව අතරෙන් දුගීන් ද ගිලදැමීමට, කඩුපත් වැනි දත් හා පිහියා වැනි හකු ද ඇති මිනිසුන් ඇත.</span></span> 
     </div> 
     <div class="q"> <span class="verse v14" data-usfm="PRO.30.14"><span class="content"> </span></span><span class="verse v15" data-usfm="PRO.30.15"><span class="label">15</span><span class="content">“දෙන්න, දෙන්නැ”යි කියන, දූවරුන් දෙදෙනෙක් කූඩැල්ලාට ඇත.</span></span> 
     </div> 
     <div class="q2"> <span class="verse v15" data-usfm="PRO.30.15"><span class="content">“ඇති, ඇති” කියන, තෘප්තියට නොපැමිණෙන දේවල් තුන හතරක් ඇත.</span></span> 
     </div> 
     <div class="q"> <span class="verse v15" data-usfm="PRO.30.15"><span class="content"> </span></span><span class="verse v16" data-usfm="PRO.30.16"><span class="label">16</span><span class="content">එනම්, පාතාලය ද වඳ ගැබ ද පිපාසයෙන් පෙළෙන මහ පොළොව ද දැවෙන ගින්න ද යන මේවා ය.</span></span> 
     </div> 
     <div class="q"> <span class="verse v16" data-usfm="PRO.30.16"><span class="content"> </span></span><span class="verse v17" data-usfm="PRO.30.17"><span class="label">17</span><span class="content">පියාට ගරහන, මහලු මව හෙළා දකින අයගේ දෑස දෙණියේ කපුටන් කනු ඇත, ගිජු ලිහිණියන්ට ගොදුරු වනු ඇත.</span></span> 
     </div> 
     <div class="q"> <span class="verse v17" data-usfm="PRO.30.17"><span class="content"> </span></span><span class="verse v18" data-usfm="PRO.30.18"><span class="label">18</span><span class="content">මට තේරුම්ගත නොහැකි කාරණා තුන හතරක් ඇත.</span></span> 
     </div> 
     <div class="q"> <span class="verse v18" data-usfm="PRO.30.18"><span class="content"> </span></span><span class="verse v19" data-usfm="PRO.30.19"><span class="label">19</span><span class="content">එනම්, අහස් කුසෙහි රාජාලියා පියාඹන මාවත ද කඳු මත සර්පයා යන පාර ද මහ සයුරේ නැව් යන මඟ ද ළඳක සමඟ මිනිසෙකුගේ පෙම් මාවත ද යන මේවා ය.</span></span> 
     </div> 
     <div class="q"> <span class="verse v19" data-usfm="PRO.30.19"><span class="content"> </span></span><span class="verse v20" data-usfm="PRO.30.20"><span class="label">20</span><span class="content">වෙසඟනකගේ කල්ක්‍රියාව මෙසේ ය:</span></span> 
     </div> 
     <div class="q2"> <span class="verse v20" data-usfm="PRO.30.20"><span class="content">ඈ කම්සැපෙහි යෙදුණු පසු ඇඟපත සෝදාගෙන, “මා කළ වරදක් නැතැ”යි කියන්නී ය.</span></span> 
     </div> 
     <div class="q"> <span class="verse v20" data-usfm="PRO.30.20"><span class="content"> </span></span><span class="verse v21" data-usfm="PRO.30.21"><span class="label">21</span><span class="content">මහ පොළොව කම්පා කරවන, ඊට ඉසිලිය නොහැකි කරුණු තුන සතරක් ඇත.</span></span> 
     </div> 
     <div class="q"> <span class="verse v21" data-usfm="PRO.30.21"><span class="content"> </span></span><span class="verse v22" data-usfm="PRO.30.22"><span class="label">22</span><span class="content">එනම්, සේවකයෙකු රජ වීම ද මෝඩයෙකුට කෑම බීම බහුල වීම ද</span></span> 
     </div> 
     <div class="q"> <span class="verse v22" data-usfm="PRO.30.22"><span class="content"> </span></span><span class="verse v23" data-usfm="PRO.30.23"><span class="label">23</span><span class="content">පෙම් විරහිත කතක් විවාහ වීම ද ස්වාමිදුවගේ තැන සේවිකාව ගැනීම ද යන මේවා ය.</span></span> 
     </div> 
     <div class="q"> <span class="verse v23" data-usfm="PRO.30.23"><span class="content"> </span></span><span class="verse v24" data-usfm="PRO.30.24"><span class="label">24</span><span class="content">කුඩා වුව ද ඉතා නැණවත් ජාති සතරක් ලොව සිටිති.</span></span> 
     </div> 
     <div class="q"> <span class="verse v24" data-usfm="PRO.30.24"><span class="content"> </span></span><span class="verse v25" data-usfm="PRO.30.25"><span class="label">25</span><span class="content">කුරාකුහුඹුවෝ දුබල සත්තු ය;</span></span> 
     </div> 
     <div class="q2"> <span class="verse v25" data-usfm="PRO.30.25"><span class="content">එහෙත් ගිම්හානයේ දී උන් කෑම රැස් කර තබති.</span></span> 
     </div> 
     <div class="q"> <span class="verse v25" data-usfm="PRO.30.25"><span class="content"> </span></span><span class="verse v26" data-usfm="PRO.30.26"><span class="label">26</span><span class="content">බෙන් හාවෝ බෙලහීන සත්තු ය;</span></span> 
     </div> 
     <div class="q2"> <span class="verse v26" data-usfm="PRO.30.26"><span class="content">එහෙත් උන් සියල්ලෝ පර්වතවල සිය ගෙවල් තනාගනිති.</span></span> 
     </div> 
     <div class="q"> <span class="verse v26" data-usfm="PRO.30.26"><span class="content"> </span></span><span class="verse v27" data-usfm="PRO.30.27"><span class="label">27</span><span class="content">පළඟැටියන්ට රජෙක් නැත;</span></span> 
     </div> 
     <div class="q2"> <span class="verse v27" data-usfm="PRO.30.27"><span class="content">එහෙත් උන් සියල්ලෝ පෙළ ගැසී ගමන් කරති.</span></span> 
     </div> 
     <div class="q"> <span class="verse v27" data-usfm="PRO.30.27"><span class="content"> </span></span><span class="verse v28" data-usfm="PRO.30.28"><span class="label">28</span><span class="content">හූනා අතින් අල්ලාගත හැකි සතෙකි;</span></span> 
     </div> 
     <div class="q2"> <span class="verse v28" data-usfm="PRO.30.28"><span class="content">එහෙත් ඌ රජ මැදුරුවල සැරිසරයි.</span></span> 
     </div> 
     <div class="q"> <span class="verse v28" data-usfm="PRO.30.28"><span class="content"> </span></span><span class="verse v29" data-usfm="PRO.30.29"><span class="label">29</span><span class="content">අභිමාන ලෙස පියවර තබන තුන් වර්ගයක් සිටිති.</span></span> 
     </div> 
     <div class="q2"> <span class="verse v29" data-usfm="PRO.30.29"><span class="content">අලංකාර ලෙස ඇවිදින තුන් හතර වර්ගයක් වෙති.</span></span> 
     </div> 
     <div class="q"> <span class="verse v29" data-usfm="PRO.30.29"><span class="content"> </span></span><span class="verse v30" data-usfm="PRO.30.30"><span class="label">30</span><span class="content">එනම්, මෘගයන් අතර ඉතා බලවත්, කිසිවෙකු වෙතින් අහකට හැරී නොයන සිංහ රාජයා ද</span></span> 
     </div> 
     <div class="q"> <span class="verse v30" data-usfm="PRO.30.30"><span class="content"> </span></span><span class="verse v31" data-usfm="PRO.30.31"><span class="label">31</span><span class="content">කිකිළියන් මැද නටන කුකුළා ද රැළට පෙරටු ව යන එළුවා ද සිව්රඟ සෙනඟ පිරිවරා යන රජ ද යන මොවුහු ය.</span></span> 
     </div> 
     <div class="q"> <span class="verse v31" data-usfm="PRO.30.31"><span class="content"> </span></span><span class="verse v32" data-usfm="PRO.30.32"><span class="label">32</span><span class="content">නුඹ මෝඩකමින් උඩඟු වී නපුරු බස් දොඩන්න පෙළෙඹෙන විට කට පියාගෙන නිහඬ වන්න.</span></span> 
     </div> 
     <div class="q"> <span class="verse v32" data-usfm="PRO.30.32"><span class="content"> </span></span><span class="verse v33" data-usfm="PRO.30.33"><span class="label">33</span><span class="content">කිරි කැලැත්තීමෙන් වෙඬරු සෑදෙයි, නහය මිරිකීමෙන් ලේ ගලා එයි, උදහස ඇවිස්සීමෙන් අඬදබර හටගනියි.</span></span> 
     </div> 
    </div> 
   </div> 
  </div>
 </body>
</html>