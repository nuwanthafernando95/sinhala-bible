<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch16" data-usfm="PRO.16">  
     <div class="p"> <span class="content"> </span><span class="verse v1" data-usfm="PRO.16.1"><span class="label">1</span><span class="content">සිතුවිලි සැලැස්ම මිනිසා සතු ය;</span></span> 
     </div> 
     <div class="q2"> <span class="verse v1" data-usfm="PRO.16.1"><span class="content">අවසන් තීරණය සමිඳුන් වෙත ය.</span></span> 
     </div> 
     <div class="q"> <span class="verse v1" data-usfm="PRO.16.1"><span class="content"> </span></span><span class="verse v2" data-usfm="PRO.16.2"><span class="label">2</span><span class="content">තම ක්‍රියාවලිය හරි යයි මිනිසා සිතයි;</span></span> 
     </div> 
     <div class="q2"> <span class="verse v2" data-usfm="PRO.16.2"><span class="content">එහෙත් සමිඳාණෝ ඔහුගේ ඇතුළාන්තය විමසන සේක.</span></span> 
     </div> 
     <div class="q"> <span class="verse v2" data-usfm="PRO.16.2"><span class="content"> </span></span><span class="verse v3" data-usfm="PRO.16.3"><span class="label">3</span><span class="content">ඔබේ ක්‍රියාවලිය සමිඳුන් හට කැප කරන්න;</span></span> 
     </div> 
     <div class="q2"> <span class="verse v3" data-usfm="PRO.16.3"><span class="content">එවිට ඔබේ අරමුණු ඉටු වනු ඇත.</span></span> 
     </div> 
     <div class="q"> <span class="verse v3" data-usfm="PRO.16.3"><span class="content"> </span></span><span class="verse v4" data-usfm="PRO.16.4"><span class="label">4</span><span class="content">සමිඳුන් මැවූ හැම දෙයට ම ඉරණමක් ඇත;</span></span> 
     </div> 
     <div class="q2"> <span class="verse v4" data-usfm="PRO.16.4"><span class="content">දුදනන්ගේ ඉරණම විනාශය වේ.</span></span> 
     </div> 
     <div class="q"> <span class="verse v4" data-usfm="PRO.16.4"><span class="content"> </span></span><span class="verse v5" data-usfm="PRO.16.5"><span class="label">5</span><span class="content">උඩඟු සිත් ඇති අය සමිඳුන්ට පිළිකුලකි.</span></span> 
     </div> 
     <div class="q2"> <span class="verse v5" data-usfm="PRO.16.5"><span class="content">ඔවුන්ට දඬුවම සිකුරු ය.</span></span> 
     </div> 
     <div class="q"> <span class="verse v5" data-usfm="PRO.16.5"><span class="content"> </span></span><span class="verse v6" data-usfm="PRO.16.6"><span class="label">6</span><span class="content">දෙවිඳුන් කෙරේ පක්ෂපාත ව විශ්වාසී ව සිටින්න;</span></span> 
     </div> 
     <div class="q2"> <span class="verse v6" data-usfm="PRO.16.6"><span class="content">දෙවිතුම ඔබේ පව් කමා කරනු ඇත.</span></span> 
     </div> 
     <div class="q2"> <span class="verse v6" data-usfm="PRO.16.6"><span class="content">සමිඳුන් කෙරේ ගරුබිය දක්වන්න, කිසි නපුරක් ඔබට නොවනු ඇත.</span></span> 
     </div> 
     <div class="q"> <span class="verse v6" data-usfm="PRO.16.6"><span class="content"> </span></span><span class="verse v7" data-usfm="PRO.16.7"><span class="label">7</span><span class="content">මිනිසෙකුගේ කල්ක්‍රියාවලට සමිඳුන් සතුටු වන විට, ඔහුගේ සතුරෝ වුවද මිතුරන් වනු ඇත.</span></span> 
     </div> 
     <div class="q"> <span class="verse v7" data-usfm="PRO.16.7"><span class="content"> </span></span><span class="verse v8" data-usfm="PRO.16.8"><span class="label">8</span><span class="content">වංකකමින් ලබන සැප සම්පත් රාශියට වඩා අවංකකමින් උපයන අල්පයක් වුව ද යහපත.</span></span> 
     </div> 
     <div class="q"> <span class="verse v8" data-usfm="PRO.16.8"><span class="content"> </span></span><span class="verse v9" data-usfm="PRO.16.9"><span class="label">9</span><span class="content">මිනිසා සැලැස්ම සාදයි, සමිඳාණෝ ඔහුගේ ගමන හසුරුවන සේක.</span></span> 
     </div> 
     <div class="q"> <span class="verse v9" data-usfm="PRO.16.9"><span class="content"> </span></span><span class="verse v10" data-usfm="PRO.16.10"><span class="label">10</span><span class="content">රජ තෙම දෙවි අනුහසින් කතා කරයි.</span></span> 
     </div> 
     <div class="q2"> <span class="verse v10" data-usfm="PRO.16.10"><span class="content">එබැවින් ඔහුගේ තීරණ නිවැරදි ය.</span></span> 
     </div> 
     <div class="q"> <span class="verse v10" data-usfm="PRO.16.10"><span class="content"> </span></span><span class="verse v11" data-usfm="PRO.16.11"><span class="label">11</span><span class="content">තුලා සහ තරාදි හරි ව තිබීම දෙවි තුමන්ගේ කැමැත්ත ය, හරි පඩි භාවිතය එතුමන්ගේ අදහස ය.</span></span> 
     </div> 
     <div class="q"> <span class="verse v11" data-usfm="PRO.16.11"><span class="content"> </span></span><span class="verse v12" data-usfm="PRO.16.12"><span class="label">12</span><span class="content">පව්කම් නිරිඳුන්ට පිළිකුලකි, සිහසුන රඳන්නේ දැහැමිකම මත ය.</span></span> 
     </div> 
     <div class="q"> <span class="verse v12" data-usfm="PRO.16.12"><span class="content"> </span></span><span class="verse v13" data-usfm="PRO.16.13"><span class="label">13</span><span class="content">අවංක කතාබහ රාජ ප්‍රසාදය දිනයි;</span></span> 
     </div> 
     <div class="q2"> <span class="verse v13" data-usfm="PRO.16.13"><span class="content">ඇත්ත පවසන අයට රජවරු ප්‍රසන්න ය.</span></span> 
     </div> 
     <div class="q"> <span class="verse v13" data-usfm="PRO.16.13"><span class="content"> </span></span><span class="verse v14" data-usfm="PRO.16.14"><span class="label">14</span><span class="content">රජුගේ උදහස මාර දූතයෙකු වැන්න, නැණවතා ඒ උදහස සංසිඳුවයි.</span></span> 
     </div> 
     <div class="q"> <span class="verse v14" data-usfm="PRO.16.14"><span class="content"> </span></span><span class="verse v15" data-usfm="PRO.16.15"><span class="label">15</span><span class="content">රජුගේ මුහුණේ බැබළෙන එළියෙහි ජීවනය ඇත;</span></span> 
     </div> 
     <div class="q2"> <span class="verse v15" data-usfm="PRO.16.15"><span class="content">රාජ ප්‍රසාදය වසන්තයේ වැහි වලාකුළක් වැන්න.</span></span> 
     </div> 
     <div class="q"> <span class="verse v15" data-usfm="PRO.16.15"><span class="content"> </span></span><span class="verse v16" data-usfm="PRO.16.16"><span class="label">16</span><span class="content">රනට වඩා පැණ ද රිදියට වඩා නැණ ද ප්‍රසන්න ය.</span></span> 
     </div> 
     <div class="q"> <span class="verse v16" data-usfm="PRO.16.16"><span class="content"> </span></span><span class="verse v17" data-usfm="PRO.16.17"><span class="label">17</span><span class="content">නපුරෙන් වැළකීම අවංක අයගේ රාජ මාවත ය;</span></span> 
     </div> 
     <div class="q2"> <span class="verse v17" data-usfm="PRO.16.17"><span class="content">ඔබේ ක්‍රියා මාර්ග ගැන ප්‍රවේසම් වී දිවි රැකගන්න.</span></span> 
     </div> 
     <div class="q"> <span class="verse v17" data-usfm="PRO.16.17"><span class="content"> </span></span><span class="verse v18" data-usfm="PRO.16.18"><span class="label">18</span><span class="content">විපතට පෙරටුවෙන් අහංකාරය ද වැටීමට පෙරටුවෙන් උඩඟුව ද යයි.</span></span> 
     </div> 
     <div class="q"> <span class="verse v18" data-usfm="PRO.16.18"><span class="content"> </span></span><span class="verse v19" data-usfm="PRO.16.19"><span class="label">19</span><span class="content">උඩඟු අය සමඟ කොල්ලය බෙදාගැනීමට වඩා, යටහත් සිතින් දිළිඳුන් ඇසුරු කිරීම යහපත.</span></span> 
     </div> 
     <div class="q"> <span class="verse v19" data-usfm="PRO.16.19"><span class="content"> </span></span><span class="verse v20" data-usfm="PRO.16.20"><span class="label">20</span><span class="content">දෙව් වදන් සලකන අයට සව් සැපත ද සමිඳුන් අදහන අයට වාසනාව ද ඇත.</span></span> 
     </div> 
     <div class="q"> <span class="verse v20" data-usfm="PRO.16.20"><span class="content"> </span></span><span class="verse v21" data-usfm="PRO.16.21"><span class="label">21</span><span class="content">සිතෙහි ප්‍රඥාව ඇත්තා නැණවතෙකි;</span></span> 
     </div> 
     <div class="q2"> <span class="verse v21" data-usfm="PRO.16.21"><span class="content">සිය මියුරු බසින් අන් අය නම්මා ගනියි.</span></span> 
     </div> 
     <div class="q"> <span class="verse v21" data-usfm="PRO.16.21"><span class="content"> </span></span><span class="verse v22" data-usfm="PRO.16.22"><span class="label">22</span><span class="content">නුවණැත්තාගේ ප්‍රඥාව ඔහුට ජීවන උල්පතකි.</span></span> 
     </div> 
     <div class="q2"> <span class="verse v22" data-usfm="PRO.16.22"><span class="content">එහෙත් අනුවණයාට ඉගැන්වීමෙන් වැඩක් නැත.</span></span> 
     </div> 
     <div class="q"> <span class="verse v22" data-usfm="PRO.16.22"><span class="content"> </span></span><span class="verse v23" data-usfm="PRO.16.23"><span class="label">23</span><span class="content">නැණවතා කතාවට පෙර සිතා බලයි;</span></span> 
     </div> 
     <div class="q2"> <span class="verse v23" data-usfm="PRO.16.23"><span class="content">ඔහු පවසන දෙයින් දැනුම දියුණු වෙයි.</span></span> 
     </div> 
     <div class="q"> <span class="verse v23" data-usfm="PRO.16.23"><span class="content"> </span></span><span class="verse v24" data-usfm="PRO.16.24"><span class="label">24</span><span class="content">ප්‍රිය වදන මී වදය මෙන් කටට රස ය, ඇඟට ගුණ ය,</span></span> 
     </div> 
     <div class="q"> <span class="verse v24" data-usfm="PRO.16.24"><span class="content"> </span></span><span class="verse v25" data-usfm="PRO.16.25"><span class="label">25</span><span class="content"> </span><span class="content">මිනිසෙකුට හරි යයි පෙනෙන මඟ වුව ද, මරණයෙන් අවසන් විය හැකි ය.</span></span> 
     </div> 
     <div class="q"> <span class="verse v25" data-usfm="PRO.16.25"><span class="content"> </span></span><span class="verse v26" data-usfm="PRO.16.26"><span class="label">26</span><span class="content">සාගින්න කම්කරුවා වැඩට යවයි;</span></span> 
     </div> 
     <div class="q2"> <span class="verse v26" data-usfm="PRO.16.26"><span class="content">සාගින්න නිවාගැනීම ඔහුගේ අරමුණ වෙයි.</span></span> 
     </div> 
     <div class="q"> <span class="verse v26" data-usfm="PRO.16.26"><span class="content"> </span></span><span class="verse v27" data-usfm="PRO.16.27"><span class="label">27</span><span class="content">දුදනා නපුරු කටකතා පතුරුවයි:</span></span> 
     </div> 
     <div class="q2"> <span class="verse v27" data-usfm="PRO.16.27"><span class="content">ඔහුගේ දිව, දැවෙන ගින්නකි.</span></span> 
     </div> 
     <div class="q"> <span class="verse v27" data-usfm="PRO.16.27"><span class="content"> </span></span><span class="verse v28" data-usfm="PRO.16.28"><span class="label">28</span><span class="content">කලහකාරී අය වාද භේද පතුරුවති;</span></span> 
     </div> 
     <div class="q2"> <span class="verse v28" data-usfm="PRO.16.28"><span class="content">කේළාම් කියන්නෝ මිතුරුදම් බිඳලති.</span></span> 
     </div> 
     <div class="q"> <span class="verse v28" data-usfm="PRO.16.28"><span class="content"> </span></span><span class="verse v29" data-usfm="PRO.16.29"><span class="label">29</span><span class="content">දාමරිකයෝ මිතුරන් මුළා කරති;</span></span> 
     </div> 
     <div class="q2"> <span class="verse v29" data-usfm="PRO.16.29"><span class="content">ඔවුන්ගේ විනාශයට මඟ පාදති.</span></span> 
     </div> 
     <div class="q"> <span class="verse v29" data-usfm="PRO.16.29"><span class="content"> </span></span><span class="verse v30" data-usfm="PRO.16.30"><span class="label">30</span><span class="content">දෙතොල තද කරගන්නා විපත ගෙන දෙයි;</span></span> 
     </div> 
     <div class="q2"> <span class="verse v30" data-usfm="PRO.16.30"><span class="content">ඇස් කොණකින් ඉඟි කරන්නා නපුර සිතයි.</span></span> 
     </div> 
     <div class="q"> <span class="verse v30" data-usfm="PRO.16.30"><span class="content"> </span></span><span class="verse v31" data-usfm="PRO.16.31"><span class="label">31</span><span class="content">පැසුණු හිස තෙද කිරුළකි, එය ලැබෙන්නේ දැහැමි ජීවිතයකිනි.</span></span> 
     </div> 
     <div class="q"> <span class="verse v31" data-usfm="PRO.16.31"><span class="content"> </span></span><span class="verse v32" data-usfm="PRO.16.32"><span class="label">32</span><span class="content">ඉවසීම, බලතලවලට වඩා ප්‍රශස්ත ය;</span></span> 
     </div> 
     <div class="q2"> <span class="verse v32" data-usfm="PRO.16.32"><span class="content">ආත්මදමනය, නුවරක් යටත් කරගැනීමට වඩා අගනේ ය.</span></span> 
     </div> 
     <div class="q"> <span class="verse v32" data-usfm="PRO.16.32"><span class="content"> </span></span><span class="verse v33" data-usfm="PRO.16.33"><span class="label">33</span><span class="content">තීරණයක් ගැනීමට පස ඇට දමනු ලැබේ;</span></span> 
     </div> 
     <div class="q2"> <span class="verse v33" data-usfm="PRO.16.33"><span class="content">තීරණය දෙන්නේ සමිඳාණෝ ය.</span></span> 
     </div> 
    </div> 
   </div> 
  </div>
 </body>
</html>