<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch31" data-usfm="PRO.31">  
     <div class="s1"> <span class="heading"><b>මවගෙන් රජුට ඔවාබස්</b></span> 
     </div> 
     <div class="p"> <span class="content"> </span><span class="verse v1" data-usfm="PRO.31.1"><span class="label">1</span><span class="content">මස්සාහි ලෙමුවෙල් රජුගේ මව ඔහුට දුන් උපදේශ මේ ය:</span></span> 
     </div> 
     <div class="q"> <span class="verse v1" data-usfm="PRO.31.1"><span class="content"> </span></span><span class="verse v2" data-usfm="PRO.31.2"><span class="label">2</span><span class="content">මාගේ ප්‍රියාදර පුත්‍ර රත්නය, මාගේ යැදුම් නිසා, මාගේ කුසෙන් බිහි වූ පුත් රුවන, මට සවන් දෙන්න.</span></span> 
     </div> 
     <div class="q"> <span class="verse v2" data-usfm="PRO.31.2"><span class="content"> </span></span><span class="verse v3" data-usfm="PRO.31.3"><span class="label">3</span><span class="content">ඔබේ මුළු කාය ශක්තිය කම්සැපට ම කැප නොකරන්න;</span></span> 
     </div> 
     <div class="q2"> <span class="verse v3" data-usfm="PRO.31.3"><span class="content">ඔබේ සම්පත රජුන් වනසන කතුන් උදෙසා නාස්ති නොකරන්න.</span></span> 
     </div> 
     <div class="q"> <span class="verse v3" data-usfm="PRO.31.3"><span class="content"> </span></span><span class="verse v4" data-usfm="PRO.31.4"><span class="label">4</span><span class="content">ලෙමුවෙල්, මෙය අසන්න:</span></span> 
     </div> 
     <div class="q2"> <span class="verse v4" data-usfm="PRO.31.4"><span class="content">රජුන්ට මද්‍යපානය ද රජ කුමරුන්ට සුරා ලෝලය ද නොහොබියි.</span></span> 
     </div> 
     <div class="q"> <span class="verse v4" data-usfm="PRO.31.4"><span class="content"> </span></span><span class="verse v5" data-usfm="PRO.31.5"><span class="label">5</span><span class="content">සුරාමතින් වෙරි වී ඔව්හු සමහර විට නීතිය අමතක කරති:</span></span> 
     </div> 
     <div class="q2"> <span class="verse v5" data-usfm="PRO.31.5"><span class="content">පීඩිතයන්ගේ නඩු අවනඩු කරති.</span></span> 
     </div> 
     <div class="q"> <span class="verse v5" data-usfm="PRO.31.5"><span class="content"> </span></span><span class="verse v6" data-usfm="PRO.31.6"><span class="label">6</span><span class="content">මත්පැන් දිය යුත්තේ මරණාසන්න අයට ය;</span></span> 
     </div> 
     <div class="q2"> <span class="verse v6" data-usfm="PRO.31.6"><span class="content">සුරාව දිය යුත්තේ ජීවිතය තිත්ත වූ අයට ය.</span></span> 
     </div> 
     <div class="q"> <span class="verse v6" data-usfm="PRO.31.6"><span class="content"> </span></span><span class="verse v7" data-usfm="PRO.31.7"><span class="label">7</span><span class="content">එවැනි අය මත්පැන් බී සිය දිළිඳුකම හා අවාසනාව අමතක කෙරෙත් වා.</span></span> 
     </div> 
     <div class="q"> <span class="verse v7" data-usfm="PRO.31.7"><span class="content"> </span></span><span class="verse v8" data-usfm="PRO.31.8"><span class="label">8</span><span class="content">තමන් උදෙසා කතා කළ නොහැකි අය වෙනුවෙන් කතා කරන්න;</span></span> 
     </div> 
     <div class="q2"> <span class="verse v8" data-usfm="PRO.31.8"><span class="content">අනාථ වූවන්ගේ අයිතිවාසිකම් උදෙසා ඉදිරිපත් වන්න.</span></span> 
     </div> 
     <div class="q"> <span class="verse v8" data-usfm="PRO.31.8"><span class="content"> </span></span><span class="verse v9" data-usfm="PRO.31.9"><span class="label">9</span><span class="content">ඔවුන් උදෙසා කතා කොට සාධාරණ විනිශ්චයක් දෙන්න;</span></span> 
     </div> 
     <div class="q2"> <span class="verse v9" data-usfm="PRO.31.9"><span class="content">අසරණයින්ට හා දිළිඳුන්ට යුක්තිය ඉටු කරන්න.</span></span> 
     </div> 
     <div class="s1"> <span class="heading"><b>සත්ගුණවත් බිරිඳ</b></span> 
     </div> 
     <div class="p"> <span class="verse v9" data-usfm="PRO.31.9"><span class="content"> </span></span><span class="verse v10" data-usfm="PRO.31.10"><span class="label">10</span><span class="content">කාර්යක්ෂ ම බිරිඳක කොහෙන් සොයාගත හැකි ද?</span></span> 
     </div> 
     <div class="q2"> <span class="verse v10" data-usfm="PRO.31.10"><span class="content">ඇගේ අගය මුතුමැණික්වලට වැඩි ය.</span></span> 
     </div> 
     <div class="q"> <span class="verse v10" data-usfm="PRO.31.10"><span class="content"> </span></span><span class="verse v11" data-usfm="PRO.31.11"><span class="label">11</span><span class="content">සිය සැමියා ඇය කෙරෙහි මුළු විශ්වාසය තබයි.</span></span> 
     </div> 
     <div class="q2"> <span class="verse v11" data-usfm="PRO.31.11"><span class="content">ඔහුට සැප සම්පතින් අඩුවක් නැත.</span></span> 
     </div> 
     <div class="q"> <span class="verse v11" data-usfm="PRO.31.11"><span class="content"> </span></span><span class="verse v12" data-usfm="PRO.31.12"><span class="label">12</span><span class="content">දිවි ඇති තාක් ම ඈ ඔහුට අයහපත නොව යහපත කරන්නී ය.</span></span> 
     </div> 
     <div class="q"> <span class="verse v12" data-usfm="PRO.31.12"><span class="content"> </span></span><span class="verse v13" data-usfm="PRO.31.13"><span class="label">13</span><span class="content">ඈ ලොම් හා හණ සපයාගෙන සතොසින් අත්කම්වල යෙදෙයි.</span></span> 
     </div> 
     <div class="q"> <span class="verse v13" data-usfm="PRO.31.13"><span class="content"> </span></span><span class="verse v14" data-usfm="PRO.31.14"><span class="label">14</span><span class="content">ඈ වෙළඳ නැවක් මෙනි, ඇගේ ආහාර දුරකතරින් ගෙන්වාගනියි.</span></span> 
     </div> 
     <div class="q"> <span class="verse v14" data-usfm="PRO.31.14"><span class="content"> </span></span><span class="verse v15" data-usfm="PRO.31.15"><span class="label">15</span><span class="content">ඈ හිරු උදාවට පෙර නැඟිට පවුලේ උදවියට කෑම පිළියෙළ කරයි;</span></span> 
     </div> 
     <div class="q2"> <span class="verse v15" data-usfm="PRO.31.15"><span class="content">දාසීන්ට වැඩ නියම කරයි.</span></span> 
     </div> 
     <div class="q"> <span class="verse v15" data-usfm="PRO.31.15"><span class="content"> </span></span><span class="verse v16" data-usfm="PRO.31.16"><span class="label">16</span><span class="content">ඈ කෙතක් ගැන සොයා බලා, එය මිලට ගනියි;</span></span> 
     </div> 
     <div class="q2"> <span class="verse v16" data-usfm="PRO.31.16"><span class="content">ඇගේ ශ්‍රමයෙන් ලත් ආදායමින් ඈ මිදි වත්තක් වවයි.</span></span> 
     </div> 
     <div class="q"> <span class="verse v16" data-usfm="PRO.31.16"><span class="content"> </span></span><span class="verse v17" data-usfm="PRO.31.17"><span class="label">17</span><span class="content">ඈ කඩිසර ව වැඩ කරන්නී ය;</span></span> 
     </div> 
     <div class="q2"> <span class="verse v17" data-usfm="PRO.31.17"><span class="content">වැඩට මුළු හිත යොදන්නී ය;</span></span> 
     </div> 
     <div class="q2"> <span class="verse v17" data-usfm="PRO.31.17"><span class="content">ඇගේ දෑත සවිමත් කරගනියි.</span></span> 
     </div> 
     <div class="q"> <span class="verse v17" data-usfm="PRO.31.17"><span class="content"> </span></span><span class="verse v18" data-usfm="PRO.31.18"><span class="label">18</span><span class="content">සිය වෙළඳ ව්‍යාපාරවලින් ලාභ ඇති බව ඈ දනියි;</span></span> 
     </div> 
     <div class="q2"> <span class="verse v18" data-usfm="PRO.31.18"><span class="content">රෑ යාමවල ඇගේ පහන නොනිවී දැල්වෙයි.</span></span> 
     </div> 
     <div class="q"> <span class="verse v18" data-usfm="PRO.31.18"><span class="content"> </span></span><span class="verse v19" data-usfm="PRO.31.19"><span class="label">19</span><span class="content">ඈ ඉද්දට ඇගේ අත් පොවා, දෑතින් වවුන්න අල්ලයි.</span></span> 
     </div> 
     <div class="q"> <span class="verse v19" data-usfm="PRO.31.19"><span class="content"> </span></span><span class="verse v20" data-usfm="PRO.31.20"><span class="label">20</span><span class="content">ඇගේ නොමසුරු අත දිළිඳුන් වෙත දිගු කර ඇත;</span></span> 
     </div> 
     <div class="q2"> <span class="verse v20" data-usfm="PRO.31.20"><span class="content">එය යාචකාදීන් වෙත විදහා ඇත.</span></span> 
     </div> 
     <div class="q"> <span class="verse v20" data-usfm="PRO.31.20"><span class="content"> </span></span><span class="verse v21" data-usfm="PRO.31.21"><span class="label">21</span><span class="content">හිම වැටෙන කල එන විට පවුල ගැන ඇයට බියක් නැත;</span></span> 
     </div> 
     <div class="q2"> <span class="verse v21" data-usfm="PRO.31.21"><span class="content">පවුලේ හැම අයට ම උණුසුම් වස්ත්‍ර ඇත.</span></span> 
     </div> 
     <div class="q"> <span class="verse v21" data-usfm="PRO.31.21"><span class="content"> </span></span><span class="verse v22" data-usfm="PRO.31.22"><span class="label">22</span><span class="content">ඈ ඇඳ ඇතිරිලි සාදාගනියි;</span></span> 
     </div> 
     <div class="q2"> <span class="verse v22" data-usfm="PRO.31.22"><span class="content">ඇගේ ඇඳුම් සිහින් හණ හා රත්නිල් රෙද්දෙන් මසා ඇත.</span></span> 
     </div> 
     <div class="q"> <span class="verse v22" data-usfm="PRO.31.22"><span class="content"> </span></span><span class="verse v23" data-usfm="PRO.31.23"><span class="label">23</span><span class="content">ඇගේ සැමියා ප්‍රජා මූලිකයන් අතර අසුන්ගනියි;</span></span> 
     </div> 
     <div class="q2"> <span class="verse v23" data-usfm="PRO.31.23"><span class="content">නගර වැසියන්ගෙන් ගරු බුහුමන් ලබයි.</span></span> 
     </div> 
     <div class="q"> <span class="verse v23" data-usfm="PRO.31.23"><span class="content"> </span></span><span class="verse v24" data-usfm="PRO.31.24"><span class="label">24</span><span class="content">ඈ සිහින් හණ රෙදි වියා ඒවා විකුණයි;</span></span> 
     </div> 
     <div class="q2"> <span class="verse v24" data-usfm="PRO.31.24"><span class="content">වෙළෙඳුන්ට බඳපටි සපයා දෙයි.</span></span> 
     </div> 
     <div class="q"> <span class="verse v24" data-usfm="PRO.31.24"><span class="content"> </span></span><span class="verse v25" data-usfm="PRO.31.25"><span class="label">25</span><span class="content">ගෞරවයෙන් හා ශක්තියෙන් ඈ සමලංකෘත වී සිටියි.</span></span> 
     </div> 
     <div class="q2"> <span class="verse v25" data-usfm="PRO.31.25"><span class="content">අනාගතය ගැන ඈට බිය සැක නැත.</span></span> 
     </div> 
     <div class="q"> <span class="verse v25" data-usfm="PRO.31.25"><span class="content"> </span></span><span class="verse v26" data-usfm="PRO.31.26"><span class="label">26</span><span class="content">ඈ නැණනුවණින් කතා බස් කරයි;</span></span> 
     </div> 
     <div class="q2"> <span class="verse v26" data-usfm="PRO.31.26"><span class="content">කාරුණික ලෙස ගුරුහරුකම් දෙයි.</span></span> 
     </div> 
     <div class="q"> <span class="verse v26" data-usfm="PRO.31.26"><span class="content"> </span></span><span class="verse v27" data-usfm="PRO.31.27"><span class="label">27</span><span class="content">ඈ අලසකමින් තොර ව ක්‍රියා කරයි;</span></span> 
     </div> 
     <div class="q2"> <span class="verse v27" data-usfm="PRO.31.27"><span class="content">පවුලේ කටයුතු මැනවින් සංවිධාන කරයි.</span></span> 
     </div> 
     <div class="q"> <span class="verse v27" data-usfm="PRO.31.27"><span class="content"> </span></span><span class="verse v28" data-usfm="PRO.31.28"><span class="label">28</span><span class="content">ඇගේ දූදරුවෝ ඇයට ආසිරි පතති.</span></span> 
     </div> 
     <div class="q2"> <span class="verse v28" data-usfm="PRO.31.28"><span class="content">ඇගේ සැමියා ද ඇය පසසයි.</span></span> 
     </div> 
     <div class="q"> <span class="verse v28" data-usfm="PRO.31.28"><span class="content"> </span></span><span class="verse v29" data-usfm="PRO.31.29"><span class="label">29</span><span class="content">“අති ප්‍රශංසනීය කාන්තාවෝ තවත් ඇත;</span></span> 
     </div> 
     <div class="q2"> <span class="verse v29" data-usfm="PRO.31.29"><span class="content">එහෙත් ඔවුන් අතර මුදුන් මල්කඩ ඔබ ය”යි ඔහු කියයි.</span></span> 
     </div> 
     <div class="q"> <span class="verse v29" data-usfm="PRO.31.29"><span class="content"> </span></span><span class="verse v30" data-usfm="PRO.31.30"><span class="label">30</span><span class="content">රූසිරිය මායාවකි, රූසපුව පහවන්නකි;</span></span> 
     </div> 
     <div class="q2"> <span class="verse v30" data-usfm="PRO.31.30"><span class="content">එහෙත් දේව ගරුබිය ඇති කතට ගරු පැසසුම් ඇත.</span></span> 
     </div> 
     <div class="q"> <span class="verse v30" data-usfm="PRO.31.30"><span class="content"> </span></span><span class="verse v31" data-usfm="PRO.31.31"><span class="label">31</span><span class="content">ඇගේ වැඩ කටයුතුවල සඵලය වර්ණනා කරන්න;</span></span> 
     </div> 
     <div class="q2"> <span class="verse v31" data-usfm="PRO.31.31"><span class="content">ඇගේ වැර වීරිය ජනතාවගේ පැසසුමට ලක් කරන්න.</span></span> 
     </div> 
    </div> 
   </div> 
  </div>
 </body>
</html>