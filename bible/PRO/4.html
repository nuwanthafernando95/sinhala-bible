<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch4" data-usfm="PRO.4">  
     <div class="s1"> <span class="heading"><b>ප්‍රඥාවේ ඵල</b></span> 
     </div> 
     <div class="p"> <span class="content"> </span><span class="verse v1" data-usfm="PRO.4.1"><span class="label">1</span><span class="content">මාගේ පුත්‍රයෙනි, පියාගේ අවවාදයට සවන් දෙන්න;</span></span> 
     </div> 
     <div class="q2"> <span class="verse v1" data-usfm="PRO.4.1"><span class="content">නැණනුවණ ලැබීමට කන් යොමු කරන්න.</span></span> 
     </div> 
     <div class="q"> <span class="verse v1" data-usfm="PRO.4.1"><span class="content"> </span></span><span class="verse v2" data-usfm="PRO.4.2"><span class="label">2</span><span class="content">මන්ද, මම මනා උවදෙස් ඔබට දෙමි;</span></span> 
     </div> 
     <div class="q2"> <span class="verse v2" data-usfm="PRO.4.2"><span class="content">මාගේ ඔවා බස් ඉවත නොදමන්න.</span></span> 
     </div> 
     <div class="q"> <span class="verse v2" data-usfm="PRO.4.2"><span class="content"> </span></span><span class="verse v3" data-usfm="PRO.4.3"><span class="label">3</span><span class="content">මම මාගේ පියාගේ ද මවගේ ද ළදබොළඳ ප්‍රියාදර එක ම පුත් රුවන වූයෙමි.</span></span> 
     </div> 
     <div class="q"> <span class="verse v3" data-usfm="PRO.4.3"><span class="content"> </span></span><span class="verse v4" data-usfm="PRO.4.4"><span class="label">4</span><span class="content">මාගේ පියා මට මෙසේ අවවාද කෙළේ ය:</span></span> 
     </div> 
     <div class="q2"> <span class="verse v4" data-usfm="PRO.4.4"><span class="content">“මේ මා කියන දේ ඔබේ සිතේ නිදන් කරගන්න;</span></span> 
     </div> 
     <div class="q2"> <span class="verse v4" data-usfm="PRO.4.4"><span class="content">මාගේ උපදෙස් රැක ජීවිත ලාභය විඳින්න.</span></span> 
     </div> 
     <div class="q"> <span class="verse v4" data-usfm="PRO.4.4"><span class="content"> </span></span><span class="verse v5" data-usfm="PRO.4.5"><span class="label">5</span><span class="content">ප්‍රඥාව ලබාගන්න, නැණනුවණ ලබාගන්න;</span></span> 
     </div> 
     <div class="q2"> <span class="verse v5" data-usfm="PRO.4.5"><span class="content">එය අමතක නොකරන්න;</span></span> 
     </div> 
     <div class="q2"> <span class="verse v5" data-usfm="PRO.4.5"><span class="content">මා පවසන උපදේශවලින් ඉවත් ව නොයන්න.</span></span> 
     </div> 
     <div class="q"> <span class="verse v5" data-usfm="PRO.4.5"><span class="content"> </span></span><span class="verse v6" data-usfm="PRO.4.6"><span class="label">6</span><span class="content">ප්‍රඥා සම්පත ඉවත නොදමන්න;</span></span> 
     </div> 
     <div class="q2"> <span class="verse v6" data-usfm="PRO.4.6"><span class="content">එවිට ඈ ඔබ සුරක්ෂිත ව තබනු ඇත.</span></span> 
     </div> 
     <div class="q2"> <span class="verse v6" data-usfm="PRO.4.6"><span class="content">ඇයට සෙනෙහස දක්වන්න;</span></span> 
     </div> 
     <div class="q2"> <span class="verse v6" data-usfm="PRO.4.6"><span class="content">ඈ ඔබ ආරක්ෂා කරනු ඇත.</span></span> 
     </div> 
     <div class="q"> <span class="verse v6" data-usfm="PRO.4.6"><span class="content"> </span></span><span class="verse v7" data-usfm="PRO.4.7"><span class="label">7</span><span class="content">ප්‍රඥා සම්පත හැම සම්පතට ම වඩා උදාර ය;</span></span> 
     </div> 
     <div class="q2"> <span class="verse v7" data-usfm="PRO.4.7"><span class="content">ඔබ රැස් කරගන්න සකල සම්පතට වඩා නැණනුවණ ලබාගන්න.</span></span> 
     </div> 
     <div class="q"> <span class="verse v7" data-usfm="PRO.4.7"><span class="content"> </span></span><span class="verse v8" data-usfm="PRO.4.8"><span class="label">8</span><span class="content">ඇයට ගරු සම්මාන පිරිනමන්න, එවිට ඈ ඔබ උසස් කරනු ඇත.</span></span> 
     </div> 
     <div class="q2"> <span class="verse v8" data-usfm="PRO.4.8"><span class="content">ඇය සෙනෙහසින් වැළඳගන්න, එවිට ඈ ඔබ ගෞරවයට පමුණුවනු ඇත.</span></span> 
     </div> 
     <div class="q"> <span class="verse v8" data-usfm="PRO.4.8"><span class="content"> </span></span><span class="verse v9" data-usfm="PRO.4.9"><span class="label">9</span><span class="content">ඈ ඔබේ සිරසෙහි දිමුතු මල් මාලාවක් තබනු ඇත;</span></span> 
     </div> 
     <div class="q2"> <span class="verse v9" data-usfm="PRO.4.9"><span class="content">තේජස් කිරුළක් පළඳවනු ඇත.”</span></span> 
     </div> 
     <div class="q"> <span class="verse v9" data-usfm="PRO.4.9"><span class="content"> </span></span><span class="verse v10" data-usfm="PRO.4.10"><span class="label">10</span><span class="content">මාගේ පුත්‍රය, සවන් දී, මේ මාගේ අවවාද මුළු සිතින් පිළිගන්න.</span></span> 
     </div> 
     <div class="q2"> <span class="verse v10" data-usfm="PRO.4.10"><span class="content">එවිට ඔබ දිගායු වළඳනු ඇත.</span></span> 
     </div> 
     <div class="q"> <span class="verse v10" data-usfm="PRO.4.10"><span class="content"> </span></span><span class="verse v11" data-usfm="PRO.4.11"><span class="label">11</span><span class="content">ප්‍රඥාවේ මාර්ගය මම ඔබට උගන්වමි;</span></span> 
     </div> 
     <div class="q2"> <span class="verse v11" data-usfm="PRO.4.11"><span class="content">හරි මාවත්වල මම ඔබ ගෙන යමි.</span></span> 
     </div> 
     <div class="q"> <span class="verse v11" data-usfm="PRO.4.11"><span class="content"> </span></span><span class="verse v12" data-usfm="PRO.4.12"><span class="label">12</span><span class="content">එවිට ඔබ ඇවිදින කල ඔබට අවහිරයක් නොවනු ඇත;</span></span> 
     </div> 
     <div class="q2"> <span class="verse v12" data-usfm="PRO.4.12"><span class="content">ඔබ දුවන කල පැකිළීමක් නොවනු ඇත.</span></span> 
     </div> 
     <div class="q"> <span class="verse v12" data-usfm="PRO.4.12"><span class="content"> </span></span><span class="verse v13" data-usfm="PRO.4.13"><span class="label">13</span><span class="content">මාගේ උපදෙස් තරයේ පිළිගෙන, ඉවත නොලා, රැකගන්න.</span></span> 
     </div> 
     <div class="q2"> <span class="verse v13" data-usfm="PRO.4.13"><span class="content">ඒවා ඔබට ජීවන සම්පත වේ.</span></span> 
     </div> 
     <div class="q"> <span class="verse v13" data-usfm="PRO.4.13"><span class="content"> </span></span><span class="verse v14" data-usfm="PRO.4.14"><span class="label">14</span><span class="content">අදමිටුන්ගේ මාවතෙහි පා නොතබන්න;</span></span> 
     </div> 
     <div class="q2"> <span class="verse v14" data-usfm="PRO.4.14"><span class="content">දුදනන්ගේ පාරෙහි නොයන්න.</span></span> 
     </div> 
     <div class="q"> <span class="verse v14" data-usfm="PRO.4.14"><span class="content"> </span></span><span class="verse v15" data-usfm="PRO.4.15"><span class="label">15</span><span class="content">නපුරෙන් වළකින්න, එයට ඉඩ නොදෙන්න;</span></span> 
     </div> 
     <div class="q2"> <span class="verse v15" data-usfm="PRO.4.15"><span class="content">එය දුරින් දුරු කොට, ඉදිරියට යන්න.</span></span> 
     </div> 
     <div class="q"> <span class="verse v15" data-usfm="PRO.4.15"><span class="content"> </span></span><span class="verse v16" data-usfm="PRO.4.16"><span class="label">16</span><span class="content">නපුරක් නොකළොත්, දුදනන්ට නින්දක් නැත;</span></span> 
     </div> 
     <div class="q2"> <span class="verse v16" data-usfm="PRO.4.16"><span class="content">යමෙකු පාගා නොදැමුවොත්, ඔවුන්ට නින්දක් නැත.</span></span> 
     </div> 
     <div class="q"> <span class="verse v16" data-usfm="PRO.4.16"><span class="content"> </span></span><span class="verse v17" data-usfm="PRO.4.17"><span class="label">17</span><span class="content">කුරිරුකම ඔවුන්ගේ ආහාරය වේ, සැහැසිකම ඔවුන්ගේ පානය වේ.</span></span> 
     </div> 
     <div class="q"> <span class="verse v17" data-usfm="PRO.4.17"><span class="content"> </span></span><span class="verse v18" data-usfm="PRO.4.18"><span class="label">18</span><span class="content">එහෙත් දැහැමියන්ගේ මාවත උදේ පායන හිරු මෙන් ය, එය මද්දහනය දක්වා දීප්තියෙන් වැඩි වේගෙන යයි.</span></span> 
     </div> 
     <div class="q"> <span class="verse v18" data-usfm="PRO.4.18"><span class="content"> </span></span><span class="verse v19" data-usfm="PRO.4.19"><span class="label">19</span><span class="content">දුදනන්ගේ මඟ ගනඳුරින් වැසී ඇත;</span></span> 
     </div> 
     <div class="q2"> <span class="verse v19" data-usfm="PRO.4.19"><span class="content">තමන් කුමක පැටලෙත් දැ යි ඔව්හු නොදනිති.</span></span> 
     </div> 
     <div class="q"> <span class="verse v19" data-usfm="PRO.4.19"><span class="content"> </span></span><span class="verse v20" data-usfm="PRO.4.20"><span class="label">20</span><span class="content">මාගේ පුත්‍රය, මා කියන දෙයට සවන් දෙන්න, මාගේ අවවාදයට කන් යොමු කරන්න.</span></span> 
     </div> 
     <div class="q"> <span class="verse v20" data-usfm="PRO.4.20"><span class="content"> </span></span><span class="verse v21" data-usfm="PRO.4.21"><span class="label">21</span><span class="content">ඒවා ඔබේ සිතින් පහ නොවේ වා;</span></span> 
     </div> 
     <div class="q2"> <span class="verse v21" data-usfm="PRO.4.21"><span class="content">ඒවා ඔබේ හදවතෙහි නිදන් කර තබන්න.</span></span> 
     </div> 
     <div class="q"> <span class="verse v21" data-usfm="PRO.4.21"><span class="content"> </span></span><span class="verse v22" data-usfm="PRO.4.22"><span class="label">22</span><span class="content">ඒවායින් ඔබට ජීවන සම්පත ද ඔබේ සර්වාංගයට සුව සැපත ද අත් වේ.</span></span> 
     </div> 
     <div class="q"> <span class="verse v22" data-usfm="PRO.4.22"><span class="content"> </span></span><span class="verse v23" data-usfm="PRO.4.23"><span class="label">23</span><span class="content">අන් හැම දෙයට ම වඩා ඔබේ සිත රැකගන්න;</span></span> 
     </div> 
     <div class="q2"> <span class="verse v23" data-usfm="PRO.4.23"><span class="content">මන්ද, ඔබේ දිවි මඟ හැඩගැසෙන්නේ එයිනි.</span></span> 
     </div> 
     <div class="q"> <span class="verse v23" data-usfm="PRO.4.23"><span class="content"> </span></span><span class="verse v24" data-usfm="PRO.4.24"><span class="label">24</span><span class="content">රැවටිලිකාර කියමන් ඔබෙන් පහකරන්න.</span></span> 
     </div> 
     <div class="q2"> <span class="verse v24" data-usfm="PRO.4.24"><span class="content">කෛරාටික වදන් ඔබෙන් දුරලන්න.</span></span> 
     </div> 
     <div class="q"> <span class="verse v24" data-usfm="PRO.4.24"><span class="content"> </span></span><span class="verse v25" data-usfm="PRO.4.25"><span class="label">25</span><span class="content">දෙසිත් නැති ව එක එල්ලේ කෙළින් බලන්න;</span></span> 
     </div> 
     <div class="q2"> <span class="verse v25" data-usfm="PRO.4.25"><span class="content">දෙගිඩියාවෙන් තොර ව ඉදිරිය බලා යන්න.</span></span> 
     </div> 
     <div class="q"> <span class="verse v25" data-usfm="PRO.4.25"><span class="content"> </span></span><span class="verse v26" data-usfm="PRO.4.26"><span class="label">26</span><span class="content"> </span><span class="content"> ඔබ යා යුතු මඟ හිතාමතා සලසාගන්න;</span></span> 
     </div> 
     <div class="q2"> <span class="verse v26" data-usfm="PRO.4.26"><span class="content">එවිට ඔබ කරන සියල්ල ස්ථිර වනු ඇත.</span></span> 
     </div> 
     <div class="q"> <span class="verse v26" data-usfm="PRO.4.26"><span class="content"> </span></span><span class="verse v27" data-usfm="PRO.4.27"><span class="label">27</span><span class="content">හරි මඟින් දකුණට හෝ වමට හෝ නොහැරෙන්න;</span></span> 
     </div> 
     <div class="q2"> <span class="verse v27" data-usfm="PRO.4.27"><span class="content">ඔබේ දෙපා නපුරෙන් දුරු කරගන්න.</span></span> 
     </div> 
    </div> 
   </div> 
  </div>
 </body>
</html>