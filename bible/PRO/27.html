<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch27" data-usfm="PRO.27">  
     <div class="p"> <span class="content"> </span><span class="verse v1" data-usfm="PRO.27.1"><span class="label">1</span><span class="content"> </span><span class="content">“අද කුමක් වේ දැ”යි කියා වත් නොදන්න ඔබ, හෙට ගැන පාරට්ටු නොකරන්න.</span></span> 
     </div> 
     <div class="q"> <span class="verse v1" data-usfm="PRO.27.1"><span class="content"> </span></span><span class="verse v2" data-usfm="PRO.27.2"><span class="label">2</span><span class="content">අන්‍යයෝ ඔබට ප්‍රශංසා කරත් වා;</span></span> 
     </div> 
     <div class="q2"> <span class="verse v2" data-usfm="PRO.27.2"><span class="content">අමුත්තෝ වුව ද ඔබට ප්‍රශංසා කරත් වා, එහෙත් ඔබ ඔබට ම ප්‍රශංසා කර නොගන්න.</span></span> 
     </div> 
     <div class="q"> <span class="verse v2" data-usfm="PRO.27.2"><span class="content"> </span></span><span class="verse v3" data-usfm="PRO.27.3"><span class="label">3</span><span class="content">ගල් බර ය, වැලිත් බර ය, අනුවණයාගෙන් ඇති වන දුක් ගැහැට ඒ දෙකට ම වඩා බර ය.</span></span> 
     </div> 
     <div class="q"> <span class="verse v3" data-usfm="PRO.27.3"><span class="content"> </span></span><span class="verse v4" data-usfm="PRO.27.4"><span class="label">4</span><span class="content">කෝපය කුරිරු ය;</span></span> 
     </div> 
     <div class="q2"> <span class="verse v4" data-usfm="PRO.27.4"><span class="content">ක්‍රෝධය රුදුරු ය;</span></span> 
     </div> 
     <div class="q2"> <span class="verse v4" data-usfm="PRO.27.4"><span class="content">එහෙත් ඊර්ෂ්‍යාව ඉවසිය හැක්කේ කාට ද?</span></span> 
     </div> 
     <div class="q"> <span class="verse v4" data-usfm="PRO.27.4"><span class="content"> </span></span><span class="verse v5" data-usfm="PRO.27.5"><span class="label">5</span><span class="content">කෙළින් තරවටු කිරීම ක්‍රියාවෙන් නොපෙන්වන ප්‍රේමයට වඩා අගනේ ය.</span></span> 
     </div> 
     <div class="q"> <span class="verse v5" data-usfm="PRO.27.5"><span class="content"> </span></span><span class="verse v6" data-usfm="PRO.27.6"><span class="label">6</span><span class="content">මිතුරාගෙන් වන රිදුම හිතවත්කමේ ලකුණකි.</span></span> 
     </div> 
     <div class="q2"> <span class="verse v6" data-usfm="PRO.27.6"><span class="content">සතුරාගෙන් ලැබෙන සිඹීම විපතේ පෙර නිමිත්තකි.</span></span> 
     </div> 
     <div class="q"> <span class="verse v6" data-usfm="PRO.27.6"><span class="content"> </span></span><span class="verse v7" data-usfm="PRO.27.7"><span class="label">7</span><span class="content">කුස පුරා කෑ අයට මී වදයත් එපා වේ;</span></span> 
     </div> 
     <div class="q2"> <span class="verse v7" data-usfm="PRO.27.7"><span class="content">සාගිනි ඇති අයට තිත්ත කදුරුත් මිහිරි වේ.</span></span> 
     </div> 
     <div class="q"> <span class="verse v7" data-usfm="PRO.27.7"><span class="content"> </span></span><span class="verse v8" data-usfm="PRO.27.8"><span class="label">8</span><span class="content">සිය රට හැර යන මනුෂ්‍යයා කැදැල්ල හැර පියාඹන කුරුල්ලා වැනි ය.</span></span> 
     </div> 
     <div class="q"> <span class="verse v8" data-usfm="PRO.27.8"><span class="content"> </span></span><span class="verse v9" data-usfm="PRO.27.9"><span class="label">9</span><span class="content">සඳුන්, කපුරු, සුවඳ විලවුන් මන පිනවයි;</span></span> 
     </div> 
     <div class="q2"> <span class="verse v9" data-usfm="PRO.27.9"><span class="content">හිරිහැර, කරදර සිත දෙදරවයි.</span></span> 
     </div> 
     <div class="q"> <span class="verse v9" data-usfm="PRO.27.9"><span class="content"> </span></span><span class="verse v10" data-usfm="PRO.27.10"><span class="label">10</span><span class="content">ඔබේ ම මිත්‍රයා ද පියාගේ මිත්‍රයා ද අත් නාරින්න.</span></span> 
     </div> 
     <div class="q2"> <span class="verse v10" data-usfm="PRO.27.10"><span class="content">විපතේ දී නෑයින් වෙත නොයන්න.</span></span> 
     </div> 
     <div class="q2"> <span class="verse v10" data-usfm="PRO.27.10"><span class="content">ළඟ සිටින මිතුරා දුර සිටින නෑයාට වඩා අගනේ ය.</span></span> 
     </div> 
     <div class="q"> <span class="verse v10" data-usfm="PRO.27.10"><span class="content"> </span></span><span class="verse v11" data-usfm="PRO.27.11"><span class="label">11</span><span class="content">මාගේ පුත්‍රය, මට ගරහන අයට උත්තර දෙන පිණිස නැණවත් ව ම සිතට සතුට දෙන්න.</span></span> 
     </div> 
     <div class="q"> <span class="verse v11" data-usfm="PRO.27.11"><span class="content"> </span></span><span class="verse v12" data-usfm="PRO.27.12"><span class="label">12</span><span class="content">නුවණැතියා විපත දුර තියා දැක අයින් වෙයි;</span></span> 
     </div> 
     <div class="q2"> <span class="verse v12" data-usfm="PRO.27.12"><span class="content">අනුවණයා එය ඉදිරියට ගොස් දුක් විඳියි.</span></span> 
     </div> 
     <div class="q"> <span class="verse v12" data-usfm="PRO.27.12"><span class="content"> </span></span><span class="verse v13" data-usfm="PRO.27.13"><span class="label">13</span><span class="content">අමුත්තෙකුට ඇප වන විට ඇප වන්නාගේ ඇඳුම ඇපයට ගන්න, එය ඔහුගේ අත්තිකාරම මෙන් තබාගන්න.</span></span> 
     </div> 
     <div class="q"> <span class="verse v13" data-usfm="PRO.27.13"><span class="content"> </span></span><span class="verse v14" data-usfm="PRO.27.14"><span class="label">14</span><span class="content">ආචාර කිරීමට සිය මිතුරා අලුයම අවදි කිරීම ඔහුට සාප කිරීමක් වැනි ය.</span></span> 
     </div> 
     <div class="q"> <span class="verse v14" data-usfm="PRO.27.14"><span class="content"> </span></span><span class="verse v15" data-usfm="PRO.27.15"><span class="label">15</span><span class="content">කලහකාරී කතගේ කන්දොස්කිරියාව නොනැවතී වසින වැස්සක් වැන්න.</span></span> 
     </div> 
     <div class="q"> <span class="verse v15" data-usfm="PRO.27.15"><span class="content"> </span></span><span class="verse v16" data-usfm="PRO.27.16"><span class="label">16</span><span class="content">ඇය නැවැත්වීමට තැත් කිරීම සුළඟ අල්ලාගැනීම වැනි ය.</span></span> 
     </div> 
     <div class="q2"> <span class="verse v16" data-usfm="PRO.27.16"><span class="content">තෙල් අහුරක් ගැනීම වැනි ය.</span></span> 
     </div> 
     <div class="q"> <span class="verse v16" data-usfm="PRO.27.16"><span class="content"> </span></span><span class="verse v17" data-usfm="PRO.27.17"><span class="label">17</span><span class="content">යකඩින් යකඩ මුවහත් වෙයි;</span></span> 
     </div> 
     <div class="q2"> <span class="verse v17" data-usfm="PRO.27.17"><span class="content">එසේ ම මනසින් මනස දියුණු තියුණු වෙයි.</span></span> 
     </div> 
     <div class="q"> <span class="verse v17" data-usfm="PRO.27.17"><span class="content"> </span></span><span class="verse v18" data-usfm="PRO.27.18"><span class="label">18</span><span class="content">අත්තික්කා ගස බලාගන්නා එහි ගෙඩි කයි;</span></span> 
     </div> 
     <div class="q2"> <span class="verse v18" data-usfm="PRO.27.18"><span class="content">තම හිමියාට සලකන්නා ගෞරවය ලබයි.</span></span> 
     </div> 
     <div class="q"> <span class="verse v18" data-usfm="PRO.27.18"><span class="content"> </span></span><span class="verse v19" data-usfm="PRO.27.19"><span class="label">19</span><span class="content">වතුරෙහි පිළිබිඹු වන්නේ ඔබේ ම මුහුණ ය;</span></span> 
     </div> 
     <div class="q2"> <span class="verse v19" data-usfm="PRO.27.19"><span class="content">සිතෙහි පිළිබිඹු වන්නේ ඔබේ ම චරිතය ය.</span></span> 
     </div> 
     <div class="q"> <span class="verse v19" data-usfm="PRO.27.19"><span class="content"> </span></span><span class="verse v20" data-usfm="PRO.27.20"><span class="label">20</span><span class="content">පාතාලය හා අවීචිය කවදාවත් තෘප්තියට නොපැමිණෙයි;</span></span> 
     </div> 
     <div class="q2"> <span class="verse v20" data-usfm="PRO.27.20"><span class="content">මිනිසාගේ තෘෂ්ණාව ද කවදාවත් සෑහීමට පත් නොවෙයි.</span></span> 
     </div> 
     <div class="q"> <span class="verse v20" data-usfm="PRO.27.20"><span class="content"> </span></span><span class="verse v21" data-usfm="PRO.27.21"><span class="label">21</span><span class="content">රිදී, කෝවයෙන් දැනගනිති;</span></span> 
     </div> 
     <div class="q2"> <span class="verse v21" data-usfm="PRO.27.21"><span class="content">රන්, ගිනි උදුනෙන් දැනගනිති;</span></span> 
     </div> 
     <div class="q2"> <span class="verse v21" data-usfm="PRO.27.21"><span class="content">මිනිසා, පැසසුමෙන් දැනගනිති.</span></span> 
     </div> 
     <div class="q"> <span class="verse v21" data-usfm="PRO.27.21"><span class="content"> </span></span><span class="verse v22" data-usfm="PRO.27.22"><span class="label">22</span><span class="content">මෝඩයෙකු වංගෙඩියක දමා මෝල් ගහෙන් කෙටුවත් මෝඩයාගෙන් මෝඩකම වෙන් කළ හැකි ද?</span></span> 
     </div> 
     <div class="q"> <span class="verse v22" data-usfm="PRO.27.22"><span class="content"> </span></span><span class="verse v23" data-usfm="PRO.27.23"><span class="label">23</span><span class="content">ඔබේ ගව පට්ටිවල තත්ත්වය මැනවින් දැනගන්න;</span></span> 
     </div> 
     <div class="q2"> <span class="verse v23" data-usfm="PRO.27.23"><span class="content">ඔබේ ගව රැළට මුළු සිත දෙන්න.</span></span> 
     </div> 
     <div class="q"> <span class="verse v23" data-usfm="PRO.27.23"><span class="content"> </span></span><span class="verse v24" data-usfm="PRO.27.24"><span class="label">24</span><span class="content">ධන සම්පත් සදහට ම පවතින්නේ නැත.</span></span> 
     </div> 
     <div class="q2"> <span class="verse v24" data-usfm="PRO.27.24"><span class="content">රජකම ද පරපුරෙන් පරපුරට පවතින්නේ නැත.</span></span> 
     </div> 
     <div class="q"> <span class="verse v24" data-usfm="PRO.27.24"><span class="content"> </span></span><span class="verse v25" data-usfm="PRO.27.25"><span class="label">25</span><span class="content">තණපත් මැලවුණ විට ළා තණ නැගෙයි.</span></span> 
     </div> 
     <div class="q2"> <span class="verse v25" data-usfm="PRO.27.25"><span class="content">කඳු මත පලා ජාති එක්රැස් කරනු ලැබෙයි.</span></span> 
     </div> 
     <div class="q"> <span class="verse v25" data-usfm="PRO.27.25"><span class="content"> </span></span><span class="verse v26" data-usfm="PRO.27.26"><span class="label">26</span><span class="content">ඔබේ රෙදිපිළි පිණිස බැටළු පැටවුන් ද කෙතේ සම්පත පිණිස එළුවන් ද ඇත.</span></span> 
     </div> 
     <div class="q"> <span class="verse v26" data-usfm="PRO.27.26"><span class="content"> </span></span><span class="verse v27" data-usfm="PRO.27.27"><span class="label">27</span><span class="content">ඔබේ ද ඔබේ ගෙයි වැසියන්ගේ ද කෑම පිණිසත්, ඔබේ සේවිකාවන්ගේ නඩත්තුව පිණිසත්, සෑහෙන තරම් එළු කිරි ලැබෙනු ඇත.</span></span> 
     </div> 
    </div> 
   </div> 
  </div>
 </body>
</html>