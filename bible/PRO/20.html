<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch20" data-usfm="PRO.20">  
     <div class="p"> <span class="content"> </span><span class="verse v1" data-usfm="PRO.20.1"><span class="label">1</span><span class="content">මද්‍යපානය කේලාම්කරුවෙකි;</span></span> 
     </div> 
     <div class="q2"> <span class="verse v1" data-usfm="PRO.20.1"><span class="content">සුරාපානය කලහකරුවෙකි;</span></span> 
     </div> 
     <div class="q2"> <span class="verse v1" data-usfm="PRO.20.1"><span class="content">බීමත්කමින් මුළාවෙන්නා මෝඩයෙකි.</span></span> 
     </div> 
     <div class="q"> <span class="verse v1" data-usfm="PRO.20.1"><span class="content"> </span></span><span class="verse v2" data-usfm="PRO.20.2"><span class="label">2</span><span class="content">රාජ කෝපය සිංහ රාජයෙකුගේ ගර්ජනාව මෙන් බියකරු ය;</span></span> 
     </div> 
     <div class="q2"> <span class="verse v2" data-usfm="PRO.20.2"><span class="content">රජුන් කෝප කරන්නා සිය පණට හානියක් පමුණුවාගනියි.</span></span> 
     </div> 
     <div class="q"> <span class="verse v2" data-usfm="PRO.20.2"><span class="content"> </span></span><span class="verse v3" data-usfm="PRO.20.3"><span class="label">3</span><span class="content">ඕනෑ ම මෝඩයෙකුට දබරයක් ඇරඹිය හැකි ය;</span></span> 
     </div> 
     <div class="q2"> <span class="verse v3" data-usfm="PRO.20.3"><span class="content">ඉන් වැළකී සිටීම මිනිසෙකුට ගෞරවයකි.</span></span> 
     </div> 
     <div class="q"> <span class="verse v3" data-usfm="PRO.20.3"><span class="content"> </span></span><span class="verse v4" data-usfm="PRO.20.4"><span class="label">4</span><span class="content">නියම කන්නයේ දී වැපිරීමට අලස වන ගොවියාට කපන කාලයේ දී අස්වැන්නක් නැත.</span></span> 
     </div> 
     <div class="q"> <span class="verse v4" data-usfm="PRO.20.4"><span class="content"> </span></span><span class="verse v5" data-usfm="PRO.20.5"><span class="label">5</span><span class="content">මිනිස් සිතේ අදහස් ගැඹුරු ළිඳක වතුර වැනි ය;</span></span> 
     </div> 
     <div class="q2"> <span class="verse v5" data-usfm="PRO.20.5"><span class="content">නැණනුවණ ඇති අය එය ඇදගනිති.</span></span> 
     </div> 
     <div class="q"> <span class="verse v5" data-usfm="PRO.20.5"><span class="content"> </span></span><span class="verse v6" data-usfm="PRO.20.6"><span class="label">6</span><span class="content">සිය පක්ෂපාතකම ගැන පුරසාරම් දොඩන අය බොහෝ ය,</span></span> 
     </div> 
     <div class="q2"> <span class="verse v6" data-usfm="PRO.20.6"><span class="content">එහෙත් සැබෑ විශ්වාසී කෙනෙකු සෙවීම කළුනික සෙවීමකි.</span></span> 
     </div> 
     <div class="q"> <span class="verse v6" data-usfm="PRO.20.6"><span class="content"> </span></span><span class="verse v7" data-usfm="PRO.20.7"><span class="label">7</span><span class="content">සත්ගුණවත් අවංක පියෙකුගේ දරුවෝ භාග්‍යවන්තයෝ ය.</span></span> 
     </div> 
     <div class="q"> <span class="verse v7" data-usfm="PRO.20.7"><span class="content"> </span></span><span class="verse v8" data-usfm="PRO.20.8"><span class="label">8</span><span class="content">සිහසුන් අරා නඩු අසන රජෙක් සිය නැණැසින් හරි වැරදි විසඳයි.</span></span> 
     </div> 
     <div class="q"> <span class="verse v8" data-usfm="PRO.20.8"><span class="content"> </span></span><span class="verse v9" data-usfm="PRO.20.9"><span class="label">9</span><span class="content">“මගේ සිත පිරිසිදු ය;</span></span> 
     </div> 
     <div class="q2"> <span class="verse v9" data-usfm="PRO.20.9"><span class="content">මගේ පව් සේදී ඇතැ”යි කිය හැකි කෙනෙක් මොලොව ඇද් ද?</span></span> 
     </div> 
     <div class="q"> <span class="verse v9" data-usfm="PRO.20.9"><span class="content"> </span></span><span class="verse v10" data-usfm="PRO.20.10"><span class="label">10</span><span class="content">දෙයාකාර තරාදි ද දෙයාකාර කලන් පඩි ද ඇත.</span></span> 
     </div> 
     <div class="q2"> <span class="verse v10" data-usfm="PRO.20.10"><span class="content">ඒවා සමිඳුන් හට පිළිකුලකි.</span></span> 
     </div> 
     <div class="q"> <span class="verse v10" data-usfm="PRO.20.10"><span class="content"> </span></span><span class="verse v11" data-usfm="PRO.20.11"><span class="label">11</span><span class="content">ළමයෙකුගේ ක්‍රියාවලින් ඔහුගේ චරිතය හෙළි වේ, එයින් ඔහුගේ අවංකකම ද පිරිසිදුකම ද දැනගත හැකි ය.</span></span> 
     </div> 
     <div class="q"> <span class="verse v11" data-usfm="PRO.20.11"><span class="content"> </span></span><span class="verse v12" data-usfm="PRO.20.12"><span class="label">12</span><span class="content">ඇසීමට කණ ද, බැලීමට ඇස ද යන දෙක ම මැවුයේ සමිඳාණෝ ය.</span></span> 
     </div> 
     <div class="q"> <span class="verse v12" data-usfm="PRO.20.12"><span class="content"> </span></span><span class="verse v13" data-usfm="PRO.20.13"><span class="label">13</span><span class="content">නින්දට ප්‍රිය වුවහොත් ඔබට දිළිඳුකම ඇත.</span></span> 
     </div> 
     <div class="q2"> <span class="verse v13" data-usfm="PRO.20.13"><span class="content">නොනිදා අවදි ව සිටියොත් කුස පුරා කෑම ඇත.</span></span> 
     </div> 
     <div class="q"> <span class="verse v13" data-usfm="PRO.20.13"><span class="content"> </span></span><span class="verse v14" data-usfm="PRO.20.14"><span class="label">14</span><span class="content">පාරිභෝගිකයා ගිනි ගණන් ගැන වෙළෙඳාට දොස් නඟයි,</span></span> 
     </div> 
     <div class="q2"> <span class="verse v14" data-usfm="PRO.20.14"><span class="content">එහෙත් එතැනින් ගිය විට තම වාසිය ගැන කයිවාරු කියයි.</span></span> 
     </div> 
     <div class="q"> <span class="verse v14" data-usfm="PRO.20.14"><span class="content"> </span></span><span class="verse v15" data-usfm="PRO.20.15"><span class="label">15</span><span class="content">ලොවෙහි රන්මුතු කොතරම් ඇතත් නැණවත් කියමන දුර්ලභ මැණිකකි.</span></span> 
     </div> 
     <div class="q"> <span class="verse v15" data-usfm="PRO.20.15"><span class="content"> </span></span><span class="verse v16" data-usfm="PRO.20.16"><span class="label">16</span><span class="content">අමුත්තෙකුට ඇප වන විට ඇපවන්නාගේ ඇඳුම ගන්න;</span></span> 
     </div> 
     <div class="q2"> <span class="verse v16" data-usfm="PRO.20.16"><span class="content">එය ඔහුගේ අත්තිකාරම මෙන් තබාගන්න.</span></span> 
     </div> 
     <div class="q"> <span class="verse v16" data-usfm="PRO.20.16"><span class="content"> </span></span><span class="verse v17" data-usfm="PRO.20.17"><span class="label">17</span><span class="content">සොරාගත් කෑම කටට රස ය, එහෙත් පසු ව එය කටේ පස් මෙන් ය.</span></span> 
     </div> 
     <div class="q"> <span class="verse v17" data-usfm="PRO.20.17"><span class="content"> </span></span><span class="verse v18" data-usfm="PRO.20.18"><span class="label">18</span><span class="content">හොඳ අවවාද ඇති විට ඔබට සඵලය ඇත;</span></span> 
     </div> 
     <div class="q2"> <span class="verse v18" data-usfm="PRO.20.18"><span class="content">සියුම් සැලසුම නැති ව රණබිමට නොයන්න.</span></span> 
     </div> 
     <div class="q"> <span class="verse v18" data-usfm="PRO.20.18"><span class="content"> </span></span><span class="verse v19" data-usfm="PRO.20.19"><span class="label">19</span><span class="content">වාචාලයා රහස් එළිදරව් කරයි;</span></span> 
     </div> 
     <div class="q2"> <span class="verse v19" data-usfm="PRO.20.19"><span class="content">දොඩමලු අයගෙන් ඈත් වන්න.</span></span> 
     </div> 
     <div class="q"> <span class="verse v19" data-usfm="PRO.20.19"><span class="content"> </span></span><span class="verse v20" data-usfm="PRO.20.20"><span class="label">20</span><span class="content">පියාට හෝ මවට හෝ දොස් කියන අයගේ ජීවිතය ගන’ඳුරේ නිවී යන පහනක් වැනි ය.</span></span> 
     </div> 
     <div class="q"> <span class="verse v20" data-usfm="PRO.20.20"><span class="content"> </span></span><span class="verse v21" data-usfm="PRO.20.21"><span class="label">21</span><span class="content">මුල දී වහා ගොඩනඟන සම්පතින් අන්තිමේ දී වැඩි සෙතක් නැත.</span></span> 
     </div> 
     <div class="q"> <span class="verse v21" data-usfm="PRO.20.21"><span class="content"> </span></span><span class="verse v22" data-usfm="PRO.20.22"><span class="label">22</span><span class="content">නපුරට නපුර කරමි යි නොකියන්න, සමිඳුන් කෙරේ විශ්වාසය තබන්න, එතුමාණෝ නුඹ සුරකින සේක.</span></span> 
     </div> 
     <div class="q"> <span class="verse v22" data-usfm="PRO.20.22"><span class="content"> </span></span><span class="verse v23" data-usfm="PRO.20.23"><span class="label">23</span><span class="content">දෙයාකාර කලන් පඩි සමිඳුන්ට පිළිකුලකි, හොර තරාදි සුදුසු නැත.</span></span> 
     </div> 
     <div class="q"> <span class="verse v23" data-usfm="PRO.20.23"><span class="content"> </span></span><span class="verse v24" data-usfm="PRO.20.24"><span class="label">24</span><span class="content">මිනිසෙකුගේ ගමන් මඟ සමිඳාණෝ මෙහෙය වන සේක, එසේ නම්, යමෙකුට තමා යන මඟ තේරුම්ගත හැකි ද?</span></span> 
     </div> 
     <div class="q"> <span class="verse v24" data-usfm="PRO.20.24"><span class="content"> </span></span><span class="verse v25" data-usfm="PRO.20.25"><span class="label">25</span><span class="content">බාරයක් වෙන්න පෙර සිතා බලන්න,</span></span> 
     </div> 
     <div class="q2"> <span class="verse v25" data-usfm="PRO.20.25"><span class="content">බාර වීමෙන් පසු ළතැවීමෙන් පලක් නැත.</span></span> 
     </div> 
     <div class="q"> <span class="verse v25" data-usfm="PRO.20.25"><span class="content"> </span></span><span class="verse v26" data-usfm="PRO.20.26"><span class="label">26</span><span class="content">නැණවත් නිරිඳා වරදකරුවන් සොයා බලා, දයා විරහිත ව දැඩි දඬුවම් දෙයි.</span></span> 
     </div> 
     <div class="q"> <span class="verse v26" data-usfm="PRO.20.26"><span class="content"> </span></span><span class="verse v27" data-usfm="PRO.20.27"><span class="label">27</span><span class="content">මිනිසාගේ හෘදයසාක්ෂිය සමිඳාණන් දැල්වූ පහනකි;</span></span> 
     </div> 
     <div class="q2"> <span class="verse v27" data-usfm="PRO.20.27"><span class="content">එයින් ඔහුගේ මුළු අභ්‍යන්තරය විනිවිද පෙනෙයි.</span></span> 
     </div> 
     <div class="q"> <span class="verse v27" data-usfm="PRO.20.27"><span class="content"> </span></span><span class="verse v28" data-usfm="PRO.20.28"><span class="label">28</span><span class="content">කරුණාව හා අවංකකම රජුට ආරක්ෂාව සලසයි;</span></span> 
     </div> 
     <div class="q2"> <span class="verse v28" data-usfm="PRO.20.28"><span class="content">දැහැමි බව ඔහුගේ සිහසුන තහවුරු කරවයි.</span></span> 
     </div> 
     <div class="q"> <span class="verse v28" data-usfm="PRO.20.28"><span class="content"> </span></span><span class="verse v29" data-usfm="PRO.20.29"><span class="label">29</span><span class="content">යෞවනයන්ගේ අලංකාරය ඔවුන්ගේ කාය ශක්තිය වේ;</span></span> 
     </div> 
     <div class="q2"> <span class="verse v29" data-usfm="PRO.20.29"><span class="content">වෘද්ධයන්ගේ ගෞරවය ඔවුන්ගේ පැසුණු හිස වේ.</span></span> 
     </div> 
     <div class="q"> <span class="verse v29" data-usfm="PRO.20.29"><span class="content"> </span></span><span class="verse v30" data-usfm="PRO.20.30"><span class="label">30</span><span class="content">වැරදි මඟ හරි මඟ කරගැනීමට නම් ඇතැම් විට දුක් බර අත්දැකීම් අවශ්‍ය වේ.</span></span> 
     </div> 
    </div> 
   </div> 
  </div>
 </body>
</html>