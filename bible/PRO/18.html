<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch18" data-usfm="PRO.18">  
     <div class="p"> <span class="content"> </span><span class="verse v1" data-usfm="PRO.18.1"><span class="label">1</span><span class="content">හුදකලාව වසන මිනිසා තම මතය ම අනුගමනය කරයි;</span></span> 
     </div> 
     <div class="q2"> <span class="verse v1" data-usfm="PRO.18.1"><span class="content">කවර උවදෙසකට වුව ද කිපෙයි.</span></span> 
     </div> 
     <div class="q"> <span class="verse v1" data-usfm="PRO.18.1"><span class="content"> </span></span><span class="verse v2" data-usfm="PRO.18.2"><span class="label">2</span><span class="content">අනුවණයා යමක් තේරුම්ගැනීමට කැමැත්තක් නොදක්වයි;</span></span> 
     </div> 
     <div class="q2"> <span class="verse v2" data-usfm="PRO.18.2"><span class="content">ඔහුගේ එක ම කැමැත්ත තම පණ්ඩිතකම හුවා දැක්වීමයි.</span></span> 
     </div> 
     <div class="q"> <span class="verse v2" data-usfm="PRO.18.2"><span class="content"> </span></span><span class="verse v3" data-usfm="PRO.18.3"><span class="label">3</span><span class="content">දුෂ්ටකම ඇති තැන නින්දාව ඇත;</span></span> 
     </div> 
     <div class="q2"> <span class="verse v3" data-usfm="PRO.18.3"><span class="content">ගෞරවය නැති තැන ලජ්ජාව ඇත.</span></span> 
     </div> 
     <div class="q"> <span class="verse v3" data-usfm="PRO.18.3"><span class="content"> </span></span><span class="verse v4" data-usfm="PRO.18.4"><span class="label">4</span><span class="content">මිනිසාගේ කියමන්, මහ සයුර මෙන් ගැඹුරු ය, ගලා යන දොළක් වැනි ය, නොසිඳෙන උල්පතක් වැනි ය.</span></span> 
     </div> 
     <div class="q"> <span class="verse v4" data-usfm="PRO.18.4"><span class="content"> </span></span><span class="verse v5" data-usfm="PRO.18.5"><span class="label">5</span><span class="content">විනිශ්චයේ දී, දුදනන්ට වාසිය සැලසීම ද සුදනන්ගෙන් යුක්තිය පැහැරගැනීම ද හරි නැත.</span></span> 
     </div> 
     <div class="q"> <span class="verse v5" data-usfm="PRO.18.5"><span class="content"> </span></span><span class="verse v6" data-usfm="PRO.18.6"><span class="label">6</span><span class="content">මෝඩයාගේ කතාබහින් වාද විවාද ඇති වෙයි, ඔහුගේ කට නිසා ගුටි බැට ලබයි.</span></span> 
     </div> 
     <div class="q"> <span class="verse v6" data-usfm="PRO.18.6"><span class="content"> </span></span><span class="verse v7" data-usfm="PRO.18.7"><span class="label">7</span><span class="content">අඥානයාගේ කට ඔහුගේ විනාශය වේ;</span></span> 
     </div> 
     <div class="q2"> <span class="verse v7" data-usfm="PRO.18.7"><span class="content">ඔහුගේ ම වචන ඔහුට ම උගුලක් වේ.</span></span> 
     </div> 
     <div class="q"> <span class="verse v7" data-usfm="PRO.18.7"><span class="content"> </span></span><span class="verse v8" data-usfm="PRO.18.8"><span class="label">8</span><span class="content">කටකතා රසවත් අහරකි, එය ගිලගැනීමට කවුරුත් කැමැති ය.</span></span> 
     </div> 
     <div class="q"> <span class="verse v8" data-usfm="PRO.18.8"><span class="content"> </span></span><span class="verse v9" data-usfm="PRO.18.9"><span class="label">9</span><span class="content">අලසයා හා නාස්තිකාරයා එක වල්ලේ පොල් වැනි ය.</span></span> 
     </div> 
     <div class="q"> <span class="verse v9" data-usfm="PRO.18.9"><span class="content"> </span></span><span class="verse v10" data-usfm="PRO.18.10"><span class="label">10</span><span class="content">සමිඳුන්ගේ නාමය මහ බලකොටුවකි;</span></span> 
     </div> 
     <div class="q2"> <span class="verse v10" data-usfm="PRO.18.10"><span class="content">දැහැමියෝ එහි දුව ගොස් සුරැකෙති.</span></span> 
     </div> 
     <div class="q"> <span class="verse v10" data-usfm="PRO.18.10"><span class="content"> </span></span><span class="verse v11" data-usfm="PRO.18.11"><span class="label">11</span><span class="content">පොහොසතා, තම ධනසම්පත බලවත් නගරයක් වටා දුවන උස් කොටු පවුරක් ලෙස සිතයි.</span></span> 
     </div> 
     <div class="q"> <span class="verse v11" data-usfm="PRO.18.11"><span class="content"> </span></span><span class="verse v12" data-usfm="PRO.18.12"><span class="label">12</span><span class="content">විනාශයට පෙරටුවෙන් උඩඟුකම ඇත;</span></span> 
     </div> 
     <div class="q2"> <span class="verse v12" data-usfm="PRO.18.12"><span class="content">ගෞරවයට පෙරටුවෙන් යටහත්කම ඇත.</span></span> 
     </div> 
     <div class="q"> <span class="verse v12" data-usfm="PRO.18.12"><span class="content"> </span></span><span class="verse v13" data-usfm="PRO.18.13"><span class="label">13</span><span class="content">පිළිතුරු දීමට පෙර සවන් දෙන්න;</span></span> 
     </div> 
     <div class="q2"> <span class="verse v13" data-usfm="PRO.18.13"><span class="content">නැත්නම් ඔබ මෝඩ නින්දිත කෙනෙක් වනු ඇත.</span></span> 
     </div> 
     <div class="q"> <span class="verse v13" data-usfm="PRO.18.13"><span class="content"> </span></span><span class="verse v14" data-usfm="PRO.18.14"><span class="label">14</span><span class="content">මිනිසෙක් සිය ආත්ම ශක්තියෙන් ලෙඩ දුක් උසුලයි;</span></span> 
     </div> 
     <div class="q2"> <span class="verse v14" data-usfm="PRO.18.14"><span class="content">එය බිඳ වැටුණොත් කවරෙකුට එය ඉසිලිය හැකි ද?</span></span> 
     </div> 
     <div class="q"> <span class="verse v14" data-usfm="PRO.18.14"><span class="content"> </span></span><span class="verse v15" data-usfm="PRO.18.15"><span class="label">15</span><span class="content">බුද්ධිමත් සිත දැනුම ලබාගනියි;</span></span> 
     </div> 
     <div class="q2"> <span class="verse v15" data-usfm="PRO.18.15"><span class="content">නැණවතාගේ අවධානය ප්‍රඥාව දෙසට ය.</span></span> 
     </div> 
     <div class="q"> <span class="verse v15" data-usfm="PRO.18.15"><span class="content"> </span></span><span class="verse v16" data-usfm="PRO.18.16"><span class="label">16</span><span class="content">ඔබ දෙන ත්‍යාගය ඔබට අලුත් දොරවල් ඇර දෙයි;</span></span> 
     </div> 
     <div class="q2"> <span class="verse v16" data-usfm="PRO.18.16"><span class="content">ප්‍රභූවරයන් වෙත යාමට අවස්ථාව ද සලසයි.</span></span> 
     </div> 
     <div class="q"> <span class="verse v16" data-usfm="PRO.18.16"><span class="content"> </span></span><span class="verse v17" data-usfm="PRO.18.17"><span class="label">17</span><span class="content">උසාවියේ දී විත්තිය හරස් ප්‍රශ්න අසන තුරු පැමිණිල්ල සාධාරණ යයි පෙනේ.</span></span> 
     </div> 
     <div class="q"> <span class="verse v17" data-usfm="PRO.18.17"><span class="content"> </span></span><span class="verse v18" data-usfm="PRO.18.18"><span class="label">18</span><span class="content">පස ඇට දැමීමෙන් උසාවියේ නඩුවක් විසඳිය හැකි ය, බලවත් දෙගොල්ලක් අතර සාමය ඇති කළ හැකි ය.</span></span> 
     </div> 
     <div class="q"> <span class="verse v18" data-usfm="PRO.18.18"><span class="content"> </span></span><span class="verse v19" data-usfm="PRO.18.19"><span class="label">19</span><span class="content">සොහොයුරාට අත දෙන සොහොයුරා බලකොටුවක් වැනි ය;</span></span> 
     </div> 
     <div class="q2"> <span class="verse v19" data-usfm="PRO.18.19"><span class="content">සොහොයුරා සමඟ දබර කළොත් ඔහු ඔබට දොර වසනු ඇත.</span></span> 
     </div> 
     <div class="q"> <span class="verse v19" data-usfm="PRO.18.19"><span class="content"> </span></span><span class="verse v20" data-usfm="PRO.18.20"><span class="label">20</span><span class="content">මිනිසෙකු පවසන දේ ගැන වගකීම ඔහු ම දැරිය යුතු ය.</span></span> 
     </div> 
     <div class="q2"> <span class="verse v20" data-usfm="PRO.18.20"><span class="content">ඒ පිට ඔහුගේ ප්‍රගතිය රඳා ඇත.</span></span> 
     </div> 
     <div class="q"> <span class="verse v20" data-usfm="PRO.18.20"><span class="content"> </span></span><span class="verse v21" data-usfm="PRO.18.21"><span class="label">21</span><span class="content">ජීවිතය හා මරණය ඔබේ වචන මත රඳා ඇත;</span></span> 
     </div> 
     <div class="q2"> <span class="verse v21" data-usfm="PRO.18.21"><span class="content">ඒවායේ ප්‍රතිවිපාක ඔබේ ම වගකීම ය.</span></span> 
     </div> 
     <div class="q"> <span class="verse v21" data-usfm="PRO.18.21"><span class="content"> </span></span><span class="verse v22" data-usfm="PRO.18.22"><span class="label">22</span><span class="content">බිරිඳක සොයා ගන්නා යහපතක් සොයා ගනී;</span></span> 
     </div> 
     <div class="q2"> <span class="verse v22" data-usfm="PRO.18.22"><span class="content">දෙවිඳුන්ගෙන් ලත් ප්‍රසාදයකි.</span></span> 
     </div> 
     <div class="q"> <span class="verse v22" data-usfm="PRO.18.22"><span class="content"> </span></span><span class="verse v23" data-usfm="PRO.18.23"><span class="label">23</span><span class="content">දිළිඳා නම් බැගෑපත් ව අයැදියි;</span></span> 
     </div> 
     <div class="q2"> <span class="verse v23" data-usfm="PRO.18.23"><span class="content">ධනවතා නම් රළු පිළිතුරක් දෙයි.</span></span> 
     </div> 
     <div class="q"> <span class="verse v23" data-usfm="PRO.18.23"><span class="content"> </span></span><span class="verse v24" data-usfm="PRO.18.24"><span class="label">24</span><span class="content">සමහර මිතුරෝ කලකට පමණ ය.</span></span> 
     </div> 
     <div class="q2"> <span class="verse v24" data-usfm="PRO.18.24"><span class="content">සමහර මිතුරෝ සොහොයුරන්ටත් වඩා හිතවත් ය.</span></span> 
     </div> 
    </div> 
   </div> 
  </div>
 </body>
</html>