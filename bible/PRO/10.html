<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch10" data-usfm="PRO.10">  
     <div class="s1"> <span class="heading"><b>දමිටු හා අදමිටු සමාජය</b></span> 
     </div> 
     <div class="p"> <span class="content"> </span><span class="verse v1" data-usfm="PRO.10.1"><span class="label">1</span><span class="content">සලමොන් නිරිඳුන්ගේ හිතෝපදේශ මේ ය:</span></span> 
     </div> 
     <div class="q2"> <span class="verse v1" data-usfm="PRO.10.1"><span class="content">නැණවත් පුතා පියා හට ප්‍රීතියකි, අනුවණ පුතා මවට ශෝකයකි.</span></span> 
     </div> 
     <div class="q"> <span class="verse v1" data-usfm="PRO.10.1"><span class="content"> </span></span><span class="verse v2" data-usfm="PRO.10.2"><span class="label">2</span><span class="content">වංකකමින් ලබන වස්තුව නිෂ්ඵල වෙයි;</span></span> 
     </div> 
     <div class="q2"> <span class="verse v2" data-usfm="PRO.10.2"><span class="content">එහෙත් අවංකකම මරණින් මුදයි.</span></span> 
     </div> 
     <div class="q"> <span class="verse v2" data-usfm="PRO.10.2"><span class="content"> </span></span><span class="verse v3" data-usfm="PRO.10.3"><span class="label">3</span><span class="content">සමිඳාණෝ දැහැමි දනා හාමතට නොහරින සේක;</span></span> 
     </div> 
     <div class="q2"> <span class="verse v3" data-usfm="PRO.10.3"><span class="content">එහෙත් දුදනන්ගේ මන දොළ නිෂ්ඵල කරන සේක.</span></span> 
     </div> 
     <div class="q"> <span class="verse v3" data-usfm="PRO.10.3"><span class="content"> </span></span><span class="verse v4" data-usfm="PRO.10.4"><span class="label">4</span><span class="content">අලසකමින් දිළිඳුකම උපදියි;</span></span> 
     </div> 
     <div class="q2"> <span class="verse v4" data-usfm="PRO.10.4"><span class="content">කඩිසරකමින් ධනය උපදියි.</span></span> 
     </div> 
     <div class="q"> <span class="verse v4" data-usfm="PRO.10.4"><span class="content"> </span></span><span class="verse v5" data-usfm="PRO.10.5"><span class="label">5</span><span class="content">ගිම්හානයෙහි අස්වැන්න රැස් කරන්නා නැණවත් පුතෙකි;</span></span> 
     </div> 
     <div class="q2"> <span class="verse v5" data-usfm="PRO.10.5"><span class="content">අස්වැන්න කාලයෙහි නිදන්නා නින්දිත පුතෙකි.</span></span> 
     </div> 
     <div class="q"> <span class="verse v5" data-usfm="PRO.10.5"><span class="content"> </span></span><span class="verse v6" data-usfm="PRO.10.6"><span class="label">6</span><span class="content">දැහැමියන්ගේ හිස මත ආසිරි පැතිරෙයි;</span></span> 
     </div> 
     <div class="q2"> <span class="verse v6" data-usfm="PRO.10.6"><span class="content">දුදනන්ගේ වචනවල සැහැසිකම සැඟවෙයි.</span></span> 
     </div> 
     <div class="q"> <span class="verse v6" data-usfm="PRO.10.6"><span class="content"> </span></span><span class="verse v7" data-usfm="PRO.10.7"><span class="label">7</span><span class="content">දැහැමි දනා සැමරීම වාසනාවකි;</span></span> 
     </div> 
     <div class="q2"> <span class="verse v7" data-usfm="PRO.10.7"><span class="content">එහෙත් දුදනන්ගේ නාමය පිළිකුලකි.</span></span> 
     </div> 
     <div class="q"> <span class="verse v7" data-usfm="PRO.10.7"><span class="content"> </span></span><span class="verse v8" data-usfm="PRO.10.8"><span class="label">8</span><span class="content">පැණවතා අණපණත් පිළිගනියි;</span></span> 
     </div> 
     <div class="q2"> <span class="verse v8" data-usfm="PRO.10.8"><span class="content">නන්දොඩන මෝඩයා වැනසී යයි.</span></span> 
     </div> 
     <div class="q"> <span class="verse v8" data-usfm="PRO.10.8"><span class="content"> </span></span><span class="verse v9" data-usfm="PRO.10.9"><span class="label">9</span><span class="content">අවංක ව හැසිරෙන්නා සුව සේ වසයි;</span></span> 
     </div> 
     <div class="q2"> <span class="verse v9" data-usfm="PRO.10.9"><span class="content">වංක මඟෙහි යන්නාගේ ක්‍රියා එළි වෙයි.</span></span> 
     </div> 
     <div class="q"> <span class="verse v9" data-usfm="PRO.10.9"><span class="content"> </span></span><span class="verse v10" data-usfm="PRO.10.10"><span class="label">10</span><span class="content">වපර ඇසින් වරද දෙස බලන්නා කරදර උපදවයි;</span></span> 
     </div> 
     <div class="q2"> <span class="verse v10" data-usfm="PRO.10.10"><span class="content">එහෙත් නිර්භය විවේචනය කරන්නා සාමය ගෙන දෙයි.</span></span> 
     </div> 
     <div class="q"> <span class="verse v10" data-usfm="PRO.10.10"><span class="content"> </span></span><span class="verse v11" data-usfm="PRO.10.11"><span class="label">11</span><span class="content">සුදනන්ගේ කතාව ජීවන උල්පතකි;</span></span> 
     </div> 
     <div class="q2"> <span class="verse v11" data-usfm="PRO.10.11"><span class="content">දුදනන්ගේ වචනවල සැහැසිකම සැඟවී ඇත.</span></span> 
     </div> 
     <div class="q"> <span class="verse v11" data-usfm="PRO.10.11"><span class="content"> </span></span><span class="verse v12" data-usfm="PRO.10.12"><span class="label">12</span><span class="content"> </span><span class="content">වෛරය කලහ උපදවයි;</span></span> 
     </div> 
     <div class="q2"> <span class="verse v12" data-usfm="PRO.10.12"><span class="content">ප්‍රේමය වැරදි නොතකයි.</span></span> 
     </div> 
     <div class="q"> <span class="verse v12" data-usfm="PRO.10.12"><span class="content"> </span></span><span class="verse v13" data-usfm="PRO.10.13"><span class="label">13</span><span class="content">නුවණැත්තා සිහිනුවණින් කතා කරයි;</span></span> 
     </div> 
     <div class="q2"> <span class="verse v13" data-usfm="PRO.10.13"><span class="content">අනුවණයා කස පහර ලැබිය යුතුයි.</span></span> 
     </div> 
     <div class="q"> <span class="verse v13" data-usfm="PRO.10.13"><span class="content"> </span></span><span class="verse v14" data-usfm="PRO.10.14"><span class="label">14</span><span class="content">නැණවත්හු දැනුම රැස් කරගනිති;</span></span> 
     </div> 
     <div class="q2"> <span class="verse v14" data-usfm="PRO.10.14"><span class="content">එහෙත් මෝඩයන්ගේ කතාව විනාශය ළං කරගනියි.</span></span> 
     </div> 
     <div class="q"> <span class="verse v14" data-usfm="PRO.10.14"><span class="content"> </span></span><span class="verse v15" data-usfm="PRO.10.15"><span class="label">15</span><span class="content">ධනවතාගේ ධනසම්පත ඔහුට බලකොටුවකි;</span></span> 
     </div> 
     <div class="q2"> <span class="verse v15" data-usfm="PRO.10.15"><span class="content">දිළින්දාගේ දිළිඳුකම ඔහුට විනාශයකි.</span></span> 
     </div> 
     <div class="q"> <span class="verse v15" data-usfm="PRO.10.15"><span class="content"> </span></span><span class="verse v16" data-usfm="PRO.10.16"><span class="label">16</span><span class="content">දමිටුන්ගේ විපාකය ජීවනය වේ;</span></span> 
     </div> 
     <div class="q2"> <span class="verse v16" data-usfm="PRO.10.16"><span class="content">අදමිටුන්ගේ විපාකය විනාශය වේ.</span></span> 
     </div> 
     <div class="q"> <span class="verse v16" data-usfm="PRO.10.16"><span class="content"> </span></span><span class="verse v17" data-usfm="PRO.10.17"><span class="label">17</span><span class="content">ශික්ෂා පිළිපදින්නා ජීවන මඟ යයි;</span></span> 
     </div> 
     <div class="q2"> <span class="verse v17" data-usfm="PRO.10.17"><span class="content">අවවාදයට පිටු පාන්නා මුළා වී යයි.</span></span> 
     </div> 
     <div class="q"> <span class="verse v17" data-usfm="PRO.10.17"><span class="content"> </span></span><span class="verse v18" data-usfm="PRO.10.18"><span class="label">18</span><span class="content">බොරු කියන්නා වෛරය උපදවන්නෙකි;</span></span> 
     </div> 
     <div class="q2"> <span class="verse v18" data-usfm="PRO.10.18"><span class="content">කේලාම් පතළ කරන්නා අඥානයෙකි.</span></span> 
     </div> 
     <div class="q"> <span class="verse v18" data-usfm="PRO.10.18"><span class="content"> </span></span><span class="verse v19" data-usfm="PRO.10.19"><span class="label">19</span><span class="content">කතාව වැඩි තැන වරදට ඉඩ ඇත;</span></span> 
     </div> 
     <div class="q2"> <span class="verse v19" data-usfm="PRO.10.19"><span class="content">සිය මුව රැකගන්නා නුවණැත්තෙකි.</span></span> 
     </div> 
     <div class="q"> <span class="verse v19" data-usfm="PRO.10.19"><span class="content"> </span></span><span class="verse v20" data-usfm="PRO.10.20"><span class="label">20</span><span class="content">සුදනන්ගේ තෙපුල් පිරිසිදු රිදී මෙනි;</span></span> 
     </div> 
     <div class="q2"> <span class="verse v20" data-usfm="PRO.10.20"><span class="content">දුදනන්ගේ බසෙහි කිසි හරයක් නැත.</span></span> 
     </div> 
     <div class="q"> <span class="verse v20" data-usfm="PRO.10.20"><span class="content"> </span></span><span class="verse v21" data-usfm="PRO.10.21"><span class="label">21</span><span class="content">දැහැමියන්ගේ බස් බහු ජන හිත සුව පිණිස වේ;</span></span> 
     </div> 
     <div class="q2"> <span class="verse v21" data-usfm="PRO.10.21"><span class="content">එහෙත් අනුවණයෝ අනුවණකමින් වැනසෙති.</span></span> 
     </div> 
     <div class="q"> <span class="verse v21" data-usfm="PRO.10.21"><span class="content"> </span></span><span class="verse v22" data-usfm="PRO.10.22"><span class="label">22</span><span class="content">සමිඳුන්ගේ ආසිරි සෞභාග්‍යය සලසයි;</span></span> 
     </div> 
     <div class="q2"> <span class="verse v22" data-usfm="PRO.10.22"><span class="content">දැඩි ශ්‍රමයෙන් එය වැඩි කළ නොහැක.</span></span> 
     </div> 
     <div class="q"> <span class="verse v22" data-usfm="PRO.10.22"><span class="content"> </span></span><span class="verse v23" data-usfm="PRO.10.23"><span class="label">23</span><span class="content">අනුවණයාගේ විනෝදය නපුරු ක්‍රියා කිරීම ය;</span></span> 
     </div> 
     <div class="q2"> <span class="verse v23" data-usfm="PRO.10.23"><span class="content">නුවණැත්තාගේ ප්‍රීතිය ප්‍රඥාව ලැබීම ය.</span></span> 
     </div> 
     <div class="q"> <span class="verse v23" data-usfm="PRO.10.23"><span class="content"> </span></span><span class="verse v24" data-usfm="PRO.10.24"><span class="label">24</span><span class="content">දුෂ්ටයා බිය වන දේ ම ඔහු පිටට එයි;</span></span> 
     </div> 
     <div class="q2"> <span class="verse v24" data-usfm="PRO.10.24"><span class="content">ධර්මිෂ්ඨයා කැමැති වන දේ ම ඔහුට දෙනු ලැබෙයි.</span></span> 
     </div> 
     <div class="q"> <span class="verse v24" data-usfm="PRO.10.24"><span class="content"> </span></span><span class="verse v25" data-usfm="PRO.10.25"><span class="label">25</span><span class="content">සැඬ සුළඟ පහවෙත් ම දුදනෝ ද පහ වී යති;</span></span> 
     </div> 
     <div class="q2"> <span class="verse v25" data-usfm="PRO.10.25"><span class="content">එහෙත් සුදනන්ගේ අත්තිවාරම් සදා පවතිනු ඇත.</span></span> 
     </div> 
     <div class="q"> <span class="verse v25" data-usfm="PRO.10.25"><span class="content"> </span></span><span class="verse v26" data-usfm="PRO.10.26"><span class="label">26</span><span class="content">අලසයාගෙන් කිසි වැඩක් නොගන්න;</span></span> 
     </div> 
     <div class="q2"> <span class="verse v26" data-usfm="PRO.10.26"><span class="content">ඔහු, දත්වලට විනාකිරි ද ඇස්වලට දුම ද මෙන් වනු ඇත.</span></span> 
     </div> 
     <div class="q"> <span class="verse v26" data-usfm="PRO.10.26"><span class="content"> </span></span><span class="verse v27" data-usfm="PRO.10.27"><span class="label">27</span><span class="content">සමිඳුන් කෙරෙහි ගෞරවය දිගාසිරි දෙයි;</span></span> 
     </div> 
     <div class="q2"> <span class="verse v27" data-usfm="PRO.10.27"><span class="content">එහෙත් දුෂ්ටයෝ අඩු වයසින් මිය යන්නහු ය.</span></span> 
     </div> 
     <div class="q"> <span class="verse v27" data-usfm="PRO.10.27"><span class="content"> </span></span><span class="verse v28" data-usfm="PRO.10.28"><span class="label">28</span><span class="content">දමිටුන්ගේ පැතුම සොම්නස ගෙන දෙයි;</span></span> 
     </div> 
     <div class="q2"> <span class="verse v28" data-usfm="PRO.10.28"><span class="content">අදමිටුන්ගේ පැතුම නිෂ්ඵල වෙයි.</span></span> 
     </div> 
     <div class="q"> <span class="verse v28" data-usfm="PRO.10.28"><span class="content"> </span></span><span class="verse v29" data-usfm="PRO.10.29"><span class="label">29</span><span class="content">සමිඳුන්ගේ මඟ අවංක අයට බලකොටුවකි;</span></span> 
     </div> 
     <div class="q2"> <span class="verse v29" data-usfm="PRO.10.29"><span class="content">අයුතුකම් කරන්නන්ට එය මහ විපතකි.</span></span> 
     </div> 
     <div class="q"> <span class="verse v29" data-usfm="PRO.10.29"><span class="content"> </span></span><span class="verse v30" data-usfm="PRO.10.30"><span class="label">30</span><span class="content">දැහැමියා සිය තැනින් කිසිදා නොසෙල් වෙයි;</span></span> 
     </div> 
     <div class="q2"> <span class="verse v30" data-usfm="PRO.10.30"><span class="content">එහෙත් දුෂ්ටයාට දේශයෙහි තැනක් නැති වෙයි.</span></span> 
     </div> 
     <div class="q"> <span class="verse v30" data-usfm="PRO.10.30"><span class="content"> </span></span><span class="verse v31" data-usfm="PRO.10.31"><span class="label">31</span><span class="content">දැහැමියාගේ මුවින් ප්‍රඥාව ගලා යයි;</span></span> 
     </div> 
     <div class="q2"> <span class="verse v31" data-usfm="PRO.10.31"><span class="content">එහෙත් ප්‍රයෝගකාරී දිව සිඳදමනු ලැබෙයි.</span></span> 
     </div> 
     <div class="q"> <span class="verse v31" data-usfm="PRO.10.31"><span class="content"> </span></span><span class="verse v32" data-usfm="PRO.10.32"><span class="label">32</span><span class="content">දැහැමියා සිය මුවින් ප්‍රස්තාවෝචිත දේ කියයි;</span></span> 
     </div> 
     <div class="q2"> <span class="verse v32" data-usfm="PRO.10.32"><span class="content">එහෙත් දුෂ්ටයා කතාවෙන් කැරලිකාර දේ පවසයි.</span></span> 
     </div> 
    </div> 
   </div> 
  </div>
 </body>
</html>