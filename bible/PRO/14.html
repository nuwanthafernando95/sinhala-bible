<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch14" data-usfm="PRO.14">  
     <div class="p"> <span class="content"> </span><span class="verse v1" data-usfm="PRO.14.1"><span class="label">1</span><span class="content">නැණවත් වනිතාව සිය පවුල ගොඩනඟන්නී ය;</span></span> 
     </div> 
     <div class="q2"> <span class="verse v1" data-usfm="PRO.14.1"><span class="content">අනුවණ වනිතාව සිය අතින් ම එය බිඳදමන්නී ය.</span></span> 
     </div> 
     <div class="q"> <span class="verse v1" data-usfm="PRO.14.1"><span class="content"> </span></span><span class="verse v2" data-usfm="PRO.14.2"><span class="label">2</span><span class="content">අවංක මිනිසා සමිඳුන් කෙරෙහි ගරුබිය ඇත්තෙකි;</span></span> 
     </div> 
     <div class="q2"> <span class="verse v2" data-usfm="PRO.14.2"><span class="content">වංක මිනිසා එතුමන් හෙළා දකියි.</span></span> 
     </div> 
     <div class="q"> <span class="verse v2" data-usfm="PRO.14.2"><span class="content"> </span></span><span class="verse v3" data-usfm="PRO.14.3"><span class="label">3</span><span class="content">මෝඩයාගේ දොඩමළු කතා තමාට ම පහර දෙන ඉපලකි;</span></span> 
     </div> 
     <div class="q2"> <span class="verse v3" data-usfm="PRO.14.3"><span class="content">ප්‍රාඥයාගේ කියුම් ඔහුට රැකවරණය දෙන්නකි.</span></span> 
     </div> 
     <div class="q"> <span class="verse v3" data-usfm="PRO.14.3"><span class="content"> </span></span><span class="verse v4" data-usfm="PRO.14.4"><span class="label">4</span><span class="content">ගවයන් නැති විට අටුකොටු හිස් ව ඇත;</span></span> 
     </div> 
     <div class="q2"> <span class="verse v4" data-usfm="PRO.14.4"><span class="content">ගවයන් ඇති විට අටුකොටු පිරී ඇත.</span></span> 
     </div> 
     <div class="q"> <span class="verse v4" data-usfm="PRO.14.4"><span class="content"> </span></span><span class="verse v5" data-usfm="PRO.14.5"><span class="label">5</span><span class="content">විශ්වාසී සාක්ෂිකරු බොරු නොකියයි:</span></span> 
     </div> 
     <div class="q2"> <span class="verse v5" data-usfm="PRO.14.5"><span class="content">බොරු සාක්ෂිකරුවෙක් බොරුව ම කියයි.</span></span> 
     </div> 
     <div class="q"> <span class="verse v5" data-usfm="PRO.14.5"><span class="content"> </span></span><span class="verse v6" data-usfm="PRO.14.6"><span class="label">6</span><span class="content">උඩඟු මිනිසා ප්‍රඥාව සොයතත්, එය නොලබයි;</span></span> 
     </div> 
     <div class="q2"> <span class="verse v6" data-usfm="PRO.14.6"><span class="content">බුද්ධිමතා පහසුවෙන් ම දැනුම ලබයි.</span></span> 
     </div> 
     <div class="q"> <span class="verse v6" data-usfm="PRO.14.6"><span class="content"> </span></span><span class="verse v7" data-usfm="PRO.14.7"><span class="label">7</span><span class="content">අඥානයා කෙරෙන් ඈත් වන්න;</span></span> 
     </div> 
     <div class="q2"> <span class="verse v7" data-usfm="PRO.14.7"><span class="content">ඔහුට කලඳක් වත් දැනුම නැති බව ඔබට පෙනේ.</span></span> 
     </div> 
     <div class="q"> <span class="verse v7" data-usfm="PRO.14.7"><span class="content"> </span></span><span class="verse v8" data-usfm="PRO.14.8"><span class="label">8</span><span class="content">නැණනුවණ ඇති අය ජීවන මඟ තේරුම්ගනිති;</span></span> 
     </div> 
     <div class="q2"> <span class="verse v8" data-usfm="PRO.14.8"><span class="content">අනුවණ අය සිය මෝඩකමින් මංමුළා වෙති.</span></span> 
     </div> 
     <div class="q"> <span class="verse v8" data-usfm="PRO.14.8"><span class="content"> </span></span><span class="verse v9" data-usfm="PRO.14.9"><span class="label">9</span><span class="content">අනුවණයාට පාපය සෙල්ලමකි;</span></span> 
     </div> 
     <div class="q2"> <span class="verse v9" data-usfm="PRO.14.9"><span class="content">අවංක අයට පාප කමාව අවශ්‍ය දෙයකි.</span></span> 
     </div> 
     <div class="q"> <span class="verse v9" data-usfm="PRO.14.9"><span class="content"> </span></span><span class="verse v10" data-usfm="PRO.14.10"><span class="label">10</span><span class="content">ඔබේ දුක සැප දන්නේ ඔබ ම ය;</span></span> 
     </div> 
     <div class="q2"> <span class="verse v10" data-usfm="PRO.14.10"><span class="content">අන් කෙනෙකුට එය ඔබ සමඟ විඳිය නොහැකි ය.</span></span> 
     </div> 
     <div class="q"> <span class="verse v10" data-usfm="PRO.14.10"><span class="content"> </span></span><span class="verse v11" data-usfm="PRO.14.11"><span class="label">11</span><span class="content">දුෂ්ටයන්ගේ නිවෙස විනාශ වනු ඇත;</span></span> 
     </div> 
     <div class="q2"> <span class="verse v11" data-usfm="PRO.14.11"><span class="content">අවංක අයගේ නිවෙස පවතිනු ඇත.</span></span> 
     </div> 
     <div class="q"> <span class="verse v11" data-usfm="PRO.14.11"><span class="content"> </span></span><span class="verse v12" data-usfm="PRO.14.12"><span class="label">12</span><span class="content"> </span><span class="content">මිනිසෙකුට හරි යයි පෙනෙන මඟ අවසානයේ දී මරණය විය හැක.</span></span> 
     </div> 
     <div class="q"> <span class="verse v12" data-usfm="PRO.14.12"><span class="content"> </span></span><span class="verse v13" data-usfm="PRO.14.13"><span class="label">13</span><span class="content">සිනාවේ පවා සිත් තැවුලක් විය හැක;</span></span> 
     </div> 
     <div class="q2"> <span class="verse v13" data-usfm="PRO.14.13"><span class="content">ප්‍රීතියේ කෙළවර ශෝකය විය හැක.</span></span> 
     </div> 
     <div class="q"> <span class="verse v13" data-usfm="PRO.14.13"><span class="content"> </span></span><span class="verse v14" data-usfm="PRO.14.14"><span class="label">14</span><span class="content">දුදනා සිය ක්‍රියාවල විපාකය ලබයි;</span></span> 
     </div> 
     <div class="q2"> <span class="verse v14" data-usfm="PRO.14.14"><span class="content">සුදනා තම ක්‍රියාවල ප්‍රතිඵල ලබයි.</span></span> 
     </div> 
     <div class="q"> <span class="verse v14" data-usfm="PRO.14.14"><span class="content"> </span></span><span class="verse v15" data-usfm="PRO.14.15"><span class="label">15</span><span class="content">නූගතා තමාට ඇසෙන සැම දෙය ම විශ්වාස කරයි;</span></span> 
     </div> 
     <div class="q2"> <span class="verse v15" data-usfm="PRO.14.15"><span class="content">උගතා තම පියවර හොඳින් විමසා බලයි.</span></span> 
     </div> 
     <div class="q"> <span class="verse v15" data-usfm="PRO.14.15"><span class="content"> </span></span><span class="verse v16" data-usfm="PRO.14.16"><span class="label">16</span><span class="content">ප්‍රඥාවන්තයා නපුරට බිය වී ඉන් ප්‍රවේසම් වෙයි;</span></span> 
     </div> 
     <div class="q2"> <span class="verse v16" data-usfm="PRO.14.16"><span class="content">අඥානයා උඩඟු වී දුර දිග නොබලා, ක්‍රියා කරයි.</span></span> 
     </div> 
     <div class="q"> <span class="verse v16" data-usfm="PRO.14.16"><span class="content"> </span></span><span class="verse v17" data-usfm="PRO.14.17"><span class="label">17</span><span class="content">වහා කිපෙන්නා අනුවණ ලෙස ක්‍රියා කරයි.</span></span> 
     </div> 
     <div class="q2"> <span class="verse v17" data-usfm="PRO.14.17"><span class="content">එහෙත් නුවණැතියා ශාන්ත ව සිටියි.</span></span> 
     </div> 
     <div class="q"> <span class="verse v17" data-usfm="PRO.14.17"><span class="content"> </span></span><span class="verse v18" data-usfm="PRO.14.18"><span class="label">18</span><span class="content">අනුවණයන්ට මෝඩකමේ පල විපාක උරුම වෙයි;</span></span> 
     </div> 
     <div class="q2"> <span class="verse v18" data-usfm="PRO.14.18"><span class="content">එහෙත් නුවණැත්තෝ දැනුම නමැති කිරුළ පැළඳගනිති.</span></span> 
     </div> 
     <div class="q"> <span class="verse v18" data-usfm="PRO.14.18"><span class="content"> </span></span><span class="verse v19" data-usfm="PRO.14.19"><span class="label">19</span><span class="content">නපුරෝ යහපතුන් අබිමුව වැඳ වැටෙති;</span></span> 
     </div> 
     <div class="q2"> <span class="verse v19" data-usfm="PRO.14.19"><span class="content">දුදනෝ දැහැමියන්ගේ දොරටු ළඟ වැඳ වැටෙති.</span></span> 
     </div> 
     <div class="q"> <span class="verse v19" data-usfm="PRO.14.19"><span class="content"> </span></span><span class="verse v20" data-usfm="PRO.14.20"><span class="label">20</span><span class="content">දිළින්දාට කිසි ම හිතවතෙක් නැත;</span></span> 
     </div> 
     <div class="q2"> <span class="verse v20" data-usfm="PRO.14.20"><span class="content">පොහොසතාට නම් බොහෝ මිතුරෝ ඇත.</span></span> 
     </div> 
     <div class="q"> <span class="verse v20" data-usfm="PRO.14.20"><span class="content"> </span></span><span class="verse v21" data-usfm="PRO.14.21"><span class="label">21</span><span class="content">කෙනෙකු හෙළා දැකීම පාපයකි;</span></span> 
     </div> 
     <div class="q2"> <span class="verse v21" data-usfm="PRO.14.21"><span class="content">දිළිඳුන්ට අනුකම්පා කිරීම වාසනාවකි.</span></span> 
     </div> 
     <div class="q"> <span class="verse v21" data-usfm="PRO.14.21"><span class="content"> </span></span><span class="verse v22" data-usfm="PRO.14.22"><span class="label">22</span><span class="content">නපුරු උපා යොදන්නා බරපතල වරදක් කරයි;</span></span> 
     </div> 
     <div class="q2"> <span class="verse v22" data-usfm="PRO.14.22"><span class="content">යහපත කරන්නා කරුණාව ද විශ්වාසය ද ලබයි.</span></span> 
     </div> 
     <div class="q"> <span class="verse v22" data-usfm="PRO.14.22"><span class="content"> </span></span><span class="verse v23" data-usfm="PRO.14.23"><span class="label">23</span><span class="content">වැඩක යෙදුණොත් ජීවිකාව ලැබේ;</span></span> 
     </div> 
     <div class="q2"> <span class="verse v23" data-usfm="PRO.14.23"><span class="content">කතාවට ම වැටුණොත් දිළිඳුකම ලැබේ.</span></span> 
     </div> 
     <div class="q"> <span class="verse v23" data-usfm="PRO.14.23"><span class="content"> </span></span><span class="verse v24" data-usfm="PRO.14.24"><span class="label">24</span><span class="content">නැණවතුන්ගේ කිරුළ ඔවුන්ගේ නැණනුවණ වේ;</span></span> 
     </div> 
     <div class="q2"> <span class="verse v24" data-usfm="PRO.14.24"><span class="content">අඥානයන්ගේ ඔටුන්න ඔවුන්ගේ අනුවණකම වේ.</span></span> 
     </div> 
     <div class="q"> <span class="verse v24" data-usfm="PRO.14.24"><span class="content"> </span></span><span class="verse v25" data-usfm="PRO.14.25"><span class="label">25</span><span class="content">සැබෑ සාක්ෂිකරු ජීවිත ගළවයි;</span></span> 
     </div> 
     <div class="q2"> <span class="verse v25" data-usfm="PRO.14.25"><span class="content">බොරු සාක්ෂිකරු ජීවිත පාවා දෙයි.</span></span> 
     </div> 
     <div class="q"> <span class="verse v25" data-usfm="PRO.14.25"><span class="content"> </span></span><span class="verse v26" data-usfm="PRO.14.26"><span class="label">26</span><span class="content">දේව ගරුබිය ඇත්තා හට ආත්ම විශ්වාසය ඇත;</span></span> 
     </div> 
     <div class="q2"> <span class="verse v26" data-usfm="PRO.14.26"><span class="content">ඔහුගේ දූ දරුවන්ට ආරක්ෂාව ද ඇත.</span></span> 
     </div> 
     <div class="q"> <span class="verse v26" data-usfm="PRO.14.26"><span class="content"> </span></span><span class="verse v27" data-usfm="PRO.14.27"><span class="label">27</span><span class="content">දේව ගරුබිය ජීවන උල්පතකි;</span></span> 
     </div> 
     <div class="q2"> <span class="verse v27" data-usfm="PRO.14.27"><span class="content">එයින් නුඹ මාරක මලපතින් මිදෙන්නෙහි ය.</span></span> 
     </div> 
     <div class="q"> <span class="verse v27" data-usfm="PRO.14.27"><span class="content"> </span></span><span class="verse v28" data-usfm="PRO.14.28"><span class="label">28</span><span class="content">රජුගේ මහේශාක්‍යය රඳා ඇත්තේ සෙනඟගේ සංබ්‍යාව පිට ය;</span></span> 
     </div> 
     <div class="q2"> <span class="verse v28" data-usfm="PRO.14.28"><span class="content">සෙනඟ අඩුකම ඔහුට මදිකමකි.</span></span> 
     </div> 
     <div class="q"> <span class="verse v28" data-usfm="PRO.14.28"><span class="content"> </span></span><span class="verse v29" data-usfm="PRO.14.29"><span class="label">29</span><span class="content">කෝපයට පමා වන්නා ඉතා නුවණැති කෙනෙකි;</span></span> 
     </div> 
     <div class="q2"> <span class="verse v29" data-usfm="PRO.14.29"><span class="content">වහා කිපෙන්නා සිය මෝඩකම විදහා පාන්නේ ය.</span></span> 
     </div> 
     <div class="q"> <span class="verse v29" data-usfm="PRO.14.29"><span class="content"> </span></span><span class="verse v30" data-usfm="PRO.14.30"><span class="label">30</span><span class="content">නිසල් සිත, ගතට සුවය දෙයි;</span></span> 
     </div> 
     <div class="q2"> <span class="verse v30" data-usfm="PRO.14.30"><span class="content">ඊර්ෂ්‍යාව, ඇටකටුවලට පිළිකාවකි.</span></span> 
     </div> 
     <div class="q"> <span class="verse v30" data-usfm="PRO.14.30"><span class="content"> </span></span><span class="verse v31" data-usfm="PRO.14.31"><span class="label">31</span><span class="content">දිළිඳාට පීඩා කරන්නා සිය මැවුම්කරු හට නින්දා කරයි;</span></span> 
     </div> 
     <div class="q2"> <span class="verse v31" data-usfm="PRO.14.31"><span class="content">දිළිඳාට කරුණාව දක්වන්නා එතුමන්ට ගරු කරයි.</span></span> 
     </div> 
     <div class="q"> <span class="verse v31" data-usfm="PRO.14.31"><span class="content"> </span></span><span class="verse v32" data-usfm="PRO.14.32"><span class="label">32</span><span class="content">දුෂ්ටයා දුෂ්ට ක්‍රියාවලින් පිරිහෙයි;</span></span> 
     </div> 
     <div class="q2"> <span class="verse v32" data-usfm="PRO.14.32"><span class="content">ධර්මිෂ්ඨයා සිය දැහැමිකමින් සුරැකෙයි.</span></span> 
     </div> 
     <div class="q"> <span class="verse v32" data-usfm="PRO.14.32"><span class="content"> </span></span><span class="verse v33" data-usfm="PRO.14.33"><span class="label">33</span><span class="content">නුවණැතියාගේ සිතෙහි ප්‍රඥාව පවතියි;</span></span> 
     </div> 
     <div class="q2"> <span class="verse v33" data-usfm="PRO.14.33"><span class="content">අඥානයා ප්‍රඥාව ගැන කිසිත් නොදනියි.</span></span> 
     </div> 
     <div class="q"> <span class="verse v33" data-usfm="PRO.14.33"><span class="content"> </span></span><span class="verse v34" data-usfm="PRO.14.34"><span class="label">34</span><span class="content">ධර්මිෂ්ඨකම ජාතියක් උසස් කරයි;</span></span> 
     </div> 
     <div class="q2"> <span class="verse v34" data-usfm="PRO.14.34"><span class="content">කවර ජාතියට වුව ද පාපය නින්දාවකි.</span></span> 
     </div> 
     <div class="q"> <span class="verse v34" data-usfm="PRO.14.34"><span class="content"> </span></span><span class="verse v35" data-usfm="PRO.14.35"><span class="label">35</span><span class="content">කාර්යක්ෂම නිලධාරීන් හට නිරිඳෝ ප්‍රසන්න වෙති;</span></span> 
     </div> 
     <div class="q2"> <span class="verse v35" data-usfm="PRO.14.35"><span class="content">යුතුකම් පැහැර හරින අයට ඔව්හු දඬුවම් දෙති.</span></span> 
     </div> 
    </div> 
   </div> 
  </div>
 </body>
</html>