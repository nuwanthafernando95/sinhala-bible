<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch24" data-usfm="PRO.24">  
     <div class="s2"> <span class="heading"><b>- 19 -</b></span> 
     </div> 
     <div class="p"> <span class="content"> </span><span class="verse v1" data-usfm="PRO.24.1"><span class="label">1</span><span class="content">පවිටුන් ආදර්ශයට නොගන්න, ඔවුන් ඇසුරට ආශා නොවන්න.</span></span> 
     </div> 
     <div class="q"> <span class="verse v1" data-usfm="PRO.24.1"><span class="content"> </span></span><span class="verse v2" data-usfm="PRO.24.2"><span class="label">2</span><span class="content">ඔවුන්ගේ සිතේ එක ම අරමුණ සැහැසිකමක් කිරීම ය;</span></span> 
     </div> 
     <div class="q2"> <span class="verse v2" data-usfm="PRO.24.2"><span class="content">ඔවුන්ගේ එක ම කතාව නපුරක් කිරීම ය.</span></span> 
     </div> 
     <div class="s2"> <span class="heading"><b>- 20 -</b></span> 
     </div> 
     <div class="p"> <span class="verse v2" data-usfm="PRO.24.2"><span class="content"> </span></span><span class="verse v3" data-usfm="PRO.24.3"><span class="label">3</span><span class="content">ගෙදරක පදනම් දැමිය යුත්තේ ප්‍රඥාවෙනි, එය ගොඩනැඟිය යුත්තේ ඥානයෙනි.</span></span> 
     </div> 
     <div class="q"> <span class="verse v3" data-usfm="PRO.24.3"><span class="content"> </span></span><span class="verse v4" data-usfm="PRO.24.4"><span class="label">4</span><span class="content">එහි කාමර අගනා සැරසිලිවලින් විසිතුරු කළ යුත්තේ බුද්ධියෙනි.</span></span> 
     </div> 
     <div class="s2"> <span class="heading"><b>- 21 -</b></span> 
     </div> 
     <div class="p"> <span class="verse v4" data-usfm="PRO.24.4"><span class="content"> </span></span><span class="verse v5" data-usfm="PRO.24.5"><span class="label">5</span><span class="content">පැණවතා බලවතාට වඩා උදාර ය.</span></span> 
     </div> 
     <div class="q2"> <span class="verse v5" data-usfm="PRO.24.5"><span class="content">බුද්ධිමතා ශක්තිමතාට වඩා ශ්‍රේෂ්ඨ ය.</span></span> 
     </div> 
     <div class="q"> <span class="verse v5" data-usfm="PRO.24.5"><span class="content"> </span></span><span class="verse v6" data-usfm="PRO.24.6"><span class="label">6</span><span class="content">රණ බිමෙහි විජය සඳහා දක්ෂ උපා අවශ්‍ය ය;</span></span> 
     </div> 
     <div class="q2"> <span class="verse v6" data-usfm="PRO.24.6"><span class="content">උපදේශකයන් වැඩි වූ තරමට විජය සිකුරු ය.</span></span> 
     </div> 
     <div class="s2"> <span class="heading"><b>- 22 -</b></span> 
     </div> 
     <div class="q"> <span class="verse v6" data-usfm="PRO.24.6"><span class="content"> </span></span><span class="verse v7" data-usfm="PRO.24.7"><span class="label">7</span><span class="content">මෝඩයෙකුට ප්‍රඥාව ඔරොත්තු නොදෙයි;</span></span> 
     </div> 
     <div class="q2"> <span class="verse v7" data-usfm="PRO.24.7"><span class="content">උසාවියේ දී ඔහුට එක වචනයක් වත් නොකිය හැකි ය.</span></span> 
     </div> 
     <div class="s2"> <span class="heading"><b>- 23 -</b></span> 
     </div> 
     <div class="p"> <span class="verse v7" data-usfm="PRO.24.7"><span class="content"> </span></span><span class="verse v8" data-usfm="PRO.24.8"><span class="label">8</span><span class="content">කොයි වේලෙත් හොර මැරකම් කිරීමේ අදහස ඇති මිනිස්සු “ඉහළ පෙළේ තක්කඩි”යයි කියනු ලබති.</span></span> 
     </div> 
     <div class="q"> <span class="verse v8" data-usfm="PRO.24.8"><span class="content"> </span></span><span class="verse v9" data-usfm="PRO.24.9"><span class="label">9</span><span class="content">මෝඩයාගේ කොයි යෝජනාවත් පාපී ය.</span></span> 
     </div> 
     <div class="q2"> <span class="verse v9" data-usfm="PRO.24.9"><span class="content">උඩඟු මිනිසා සෙසු අයට පිළිකුලකි.</span></span> 
     </div> 
     <div class="s2"> <span class="heading"><b>- 24 -</b></span> 
     </div> 
     <div class="p"> <span class="verse v9" data-usfm="PRO.24.9"><span class="content"> </span></span><span class="verse v10" data-usfm="PRO.24.10"><span class="label">10</span><span class="content">අර්බුදයක් ඉදිරියෙහි දුබල වන මිනිසා, සැබැවින් ම දුබල මිනිසෙකි.</span></span> 
     </div> 
     <div class="s2"> <span class="heading"><b>- 25 -</b></span> 
     </div> 
     <div class="q"> <span class="verse v10" data-usfm="PRO.24.10"><span class="content"> </span></span><span class="verse v11" data-usfm="PRO.24.11"><span class="label">11</span><span class="content">මරණයට ගෙනයනු ලබන අය මුදාගන්න;</span></span> 
     </div> 
     <div class="q2"> <span class="verse v11" data-usfm="PRO.24.11"><span class="content">ඝාතනයට ගෙනයනු ලබන අය ගළවාගන්න.</span></span> 
     </div> 
     <div class="q"> <span class="verse v11" data-usfm="PRO.24.11"><span class="content"> </span></span><span class="verse v12" data-usfm="PRO.24.12"><span class="label">12</span><span class="content">“මම මේ ගැන කිසිත් නොදනිමි”යි ඔබ කියතත්, යටි හිත විමසන දෙවි තුමාණෝ එය නොදකිත් ද?</span></span> 
     </div> 
     <div class="q2"> <span class="verse v12" data-usfm="PRO.24.12"><span class="content">ඔබ පිරික්සා බලන උතුමා එය නොදන්නේ ද?</span></span> 
     </div> 
     <div class="q2"> <span class="verse v12" data-usfm="PRO.24.12"><span class="content">එක එක මිනිසාගේ එක එක ක්‍රියාවට විපාක නොදෙන්නේ ද?</span></span> 
     </div> 
     <div class="s2"> <span class="heading"><b>- 26 -</b></span> 
     </div> 
     <div class="p"> <span class="verse v12" data-usfm="PRO.24.12"><span class="content"> </span></span><span class="verse v13" data-usfm="PRO.24.13"><span class="label">13</span><span class="content">මාගේ පුත්‍රය, මී පැණි ඇඟට ගුණ ය;</span></span> 
     </div> 
     <div class="q2"> <span class="verse v13" data-usfm="PRO.24.13"><span class="content">කටට රස ය;</span></span> 
     </div> 
     <div class="q2"> <span class="verse v13" data-usfm="PRO.24.13"><span class="content">එය පානය කරන්න.</span></span> 
     </div> 
     <div class="q"> <span class="verse v13" data-usfm="PRO.24.13"><span class="content"> </span></span><span class="verse v14" data-usfm="PRO.24.14"><span class="label">14</span><span class="content">ඔබේ ජීවිතයට ප්‍රඥාව ද එසේ ම ය;</span></span> 
     </div> 
     <div class="q2"> <span class="verse v14" data-usfm="PRO.24.14"><span class="content">එය ලදහොත් හොඳ අනාගතයක් උදා වෙයි.</span></span> 
     </div> 
     <div class="q2"> <span class="verse v14" data-usfm="PRO.24.14"><span class="content">ඔබේ පණ කෙන්ද නොකැඩී පවතියි.</span></span> 
     </div> 
     <div class="s2"> <span class="heading"><b>- 27 -</b></span> 
     </div> 
     <div class="p"> <span class="verse v14" data-usfm="PRO.24.14"><span class="content"> </span></span><span class="verse v15" data-usfm="PRO.24.15"><span class="label">15</span><span class="content">දැහැමියාගේ නිවස වටා නපුරෙකු මෙන් සැඟවී නොසිටින්න;</span></span> 
     </div> 
     <div class="q2"> <span class="verse v15" data-usfm="PRO.24.15"><span class="content">ඔහුගේ වස්තුව කොල්ල නොකන්න.</span></span> 
     </div> 
     <div class="q"> <span class="verse v15" data-usfm="PRO.24.15"><span class="content"> </span></span><span class="verse v16" data-usfm="PRO.24.16"><span class="label">16</span><span class="content">දැහැමියා සත් වරක් වැටුණත් ඔහු යළි නැඟිටියි;</span></span> 
     </div> 
     <div class="q2"> <span class="verse v16" data-usfm="PRO.24.16"><span class="content">එහෙත් දුෂ්ටයා විපතට වැටුණොත් වැටුණා ම ය.</span></span> 
     </div> 
     <div class="s2"> <span class="heading"><b>- 28 -</b></span> 
     </div> 
     <div class="q"> <span class="verse v16" data-usfm="PRO.24.16"><span class="content"> </span></span><span class="verse v17" data-usfm="PRO.24.17"><span class="label">17</span><span class="content">ඔබේ සතුරාගේ විපත ගැන සතුටු නොවන්න;</span></span> 
     </div> 
     <div class="q2"> <span class="verse v17" data-usfm="PRO.24.17"><span class="content">ඔහුගේ වැටීම ගැන ප්‍රීති නොවන්න.</span></span> 
     </div> 
     <div class="q"> <span class="verse v17" data-usfm="PRO.24.17"><span class="content"> </span></span><span class="verse v18" data-usfm="PRO.24.18"><span class="label">18</span><span class="content">ඔබේ ඒ ප්‍රීතිය දක්නා සමිඳාණන් අසතුටු වනු ඇත.</span></span> 
     </div> 
     <div class="q2"> <span class="verse v18" data-usfm="PRO.24.18"><span class="content">සිය උදහස සතුරා කෙරෙන් පහකරනු ඇත.</span></span> 
     </div> 
     <div class="s2"> <span class="heading"><b>- 29 -</b></span> 
     </div> 
     <div class="p"> <span class="verse v18" data-usfm="PRO.24.18"><span class="content"> </span></span><span class="verse v19" data-usfm="PRO.24.19"><span class="label">19</span><span class="content">නපුරන් ගැන නොකිපෙන්න;</span></span> 
     </div> 
     <div class="q2"> <span class="verse v19" data-usfm="PRO.24.19"><span class="content">දුදනන් ආදර්ශයට නොගන්න.</span></span> 
     </div> 
     <div class="q"> <span class="verse v19" data-usfm="PRO.24.19"><span class="content"> </span></span><span class="verse v20" data-usfm="PRO.24.20"><span class="label">20</span><span class="content">නපුරන්ට අනාගතයක් නැත;</span></span> 
     </div> 
     <div class="q2"> <span class="verse v20" data-usfm="PRO.24.20"><span class="content">නිවී යන පහනක් මෙන් ඔවුන් පහවනු ඇත.</span></span> 
     </div> 
     <div class="s2"> <span class="heading"><b>- 30 -</b></span> 
     </div> 
     <div class="p"> <span class="verse v20" data-usfm="PRO.24.20"><span class="content"> </span></span><span class="verse v21" data-usfm="PRO.24.21"><span class="label">21</span><span class="content">මාගේ පුත්‍රය, සමිඳුන්ට ද රජුට ද ගරුබිය දක්වන්න;</span></span> 
     </div> 
     <div class="q2"> <span class="verse v21" data-usfm="PRO.24.21"><span class="content">ඔවුන්ට විරුද්ධ ව කැරලි නොගසන්න.</span></span> 
     </div> 
     <div class="q"> <span class="verse v21" data-usfm="PRO.24.21"><span class="content"> </span></span><span class="verse v22" data-usfm="PRO.24.22"><span class="label">22</span><span class="content">මන්ද, හිටිහැටියේ ඔවුන්ගෙන් විපත පැමිණෙනු ඇත.</span></span> 
     </div> 
     <div class="q2"> <span class="verse v22" data-usfm="PRO.24.22"><span class="content">ඒ දෙදෙනාගෙන් එන විපත්තිය කවරෙක් දනිද් ද?</span></span> 
     </div> 
     <div class="s1"> <span class="heading"><b>තවත් උපදේශ</b></span> 
     </div> 
     <div class="p"> <span class="verse v22" data-usfm="PRO.24.22"><span class="content"> </span></span><span class="verse v23" data-usfm="PRO.24.23"><span class="label">23</span><span class="content">මේවාත් ප්‍රාඥයින්ගේ කියමන් ය:</span></span> 
     </div> 
     <div class="q2"> <span class="verse v23" data-usfm="PRO.24.23"><span class="content">අධිකරණයේ දී පක්ෂපාත ව ක්‍රියා කිරීම යුතු නැත.</span></span> 
     </div> 
     <div class="q"> <span class="verse v23" data-usfm="PRO.24.23"><span class="content"> </span></span><span class="verse v24" data-usfm="PRO.24.24"><span class="label">24</span><span class="content">“වැරදිකරු නිවැරදි ය”යි තීන්දු දෙන විනිසකරුට ජනතාව සාප කරනු ඇත.</span></span> 
     </div> 
     <div class="q2"> <span class="verse v24" data-usfm="PRO.24.24"><span class="content">ජාතීන් ඔහු හෙළා දකිනු ඇත.</span></span> 
     </div> 
     <div class="q"> <span class="verse v24" data-usfm="PRO.24.24"><span class="content"> </span></span><span class="verse v25" data-usfm="PRO.24.25"><span class="label">25</span><span class="content">එහෙත් වැරදිකරුට දඬුවම දෙන අය කීර්තිය දිනාගනියි;</span></span> 
     </div> 
     <div class="q2"> <span class="verse v25" data-usfm="PRO.24.25"><span class="content">ජනතාව ඔහුට සෙත් සිරි පතති.</span></span> 
     </div> 
     <div class="q"> <span class="verse v25" data-usfm="PRO.24.25"><span class="content"> </span></span><span class="verse v26" data-usfm="PRO.24.26"><span class="label">26</span><span class="content">අවංක පිළිතුර සුහදතාවේ ලකුණකි.</span></span> 
     </div> 
     <div class="q"> <span class="verse v26" data-usfm="PRO.24.26"><span class="content"> </span></span><span class="verse v27" data-usfm="PRO.24.27"><span class="label">27</span><span class="content">කලින් වැඩකටයුතු පිළියෙළකොට කෙතක් වවා සරු වන තුරු, ගෙයක් දොරක් තනා පවුලක් වීමට නොසිතන්න.</span></span> 
     </div> 
     <div class="q"> <span class="verse v27" data-usfm="PRO.24.27"><span class="content"> </span></span><span class="verse v28" data-usfm="PRO.24.28"><span class="label">28</span><span class="content">හේතුවක් නැති ව අසල්වැසියාට විරුද්ධ ව සාක්ෂි නොදෙන්න;</span></span> 
     </div> 
     <div class="q2"> <span class="verse v28" data-usfm="PRO.24.28"><span class="content">ඔහු ගැන බොරු සාක්ෂි නොකියන්න.</span></span> 
     </div> 
     <div class="q"> <span class="verse v28" data-usfm="PRO.24.28"><span class="content"> </span></span><span class="verse v29" data-usfm="PRO.24.29"><span class="label">29</span><span class="content">“ඔහු මට කළ දේ ම මමත් ඔහුට කරමි;</span></span> 
     </div> 
     <div class="q2"> <span class="verse v29" data-usfm="PRO.24.29"><span class="content">ඔහු කළ දෙයට සෑහෙන පළියක් ගනිමි”යි නොකියන්න.</span></span> 
     </div> 
     <div class="q"> <span class="verse v29" data-usfm="PRO.24.29"><span class="content"> </span></span><span class="verse v30" data-usfm="PRO.24.30"><span class="label">30</span><span class="content">මම අලසයාගේ කෙත ළඟින් ද අනුවණයාගේ මිදි වත්ත අසලින් ද ගියෙමි.</span></span> 
     </div> 
     <div class="q"> <span class="verse v30" data-usfm="PRO.24.30"><span class="content"> </span></span><span class="verse v31" data-usfm="PRO.24.31"><span class="label">31</span><span class="content">එහි හැම තැන ම කටු පඳුරු වැවී තිබිණි, මුළු ඉඩම කහඹිලියාවලින් වල් බිහි වී තිබිණි, ගල් තාප්පය බිඳ වැටී තිබිණි.</span></span> 
     </div> 
     <div class="q"> <span class="verse v31" data-usfm="PRO.24.31"><span class="content"> </span></span><span class="verse v32" data-usfm="PRO.24.32"><span class="label">32</span><span class="content">මම එය හොඳින් බලා, තේරුම්ගතිමි.</span></span> 
     </div> 
     <div class="q2"> <span class="verse v32" data-usfm="PRO.24.32"><span class="content">මේ පාඩම ඉගෙනගතිමි:</span></span> 
     </div> 
     <div class="q"> <span class="verse v32" data-usfm="PRO.24.32"><span class="content"> </span></span><span class="verse v33" data-usfm="PRO.24.33"><span class="label">33</span><span class="content"> </span><span class="content"> තව ටිකක් නිදාගන්න, ටිකක් සැතපෙන්න, අත් දෙක පොරවාගෙන නිකම් ඉන්න,</span></span> 
     </div> 
     <div class="q"> <span class="verse v33" data-usfm="PRO.24.33"><span class="content"> </span></span><span class="verse v34" data-usfm="PRO.24.34"><span class="label">34</span><span class="content">එවිට ඔබ වෙත දිළිඳුකම සොරෙකු මෙන් ද හිඟකම අවි ගත් කෙනෙකු මෙන් ද පැමිණෙනු නියත ය.</span></span> 
     </div> 
    </div> 
   </div> 
  </div>
 </body>
</html>