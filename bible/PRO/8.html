<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch8" data-usfm="PRO.8">  
     <div class="s1"> <span class="heading"><b>ප්‍රඥාවේ අනුහස</b></span> 
     </div> 
     <div class="p"> <span class="content"> </span><span class="verse v1" data-usfm="PRO.8.1"><span class="label">1</span><span class="content"> </span><span class="content">ප්‍රඥා තුමීගේ මොරගැසීම අසන්න;</span></span> 
     </div> 
     <div class="q2"> <span class="verse v1" data-usfm="PRO.8.1"><span class="content">ඥානාංගනාවගේ හඬගැසීමට සවන් දෙන්න.</span></span> 
     </div> 
     <div class="q"> <span class="verse v1" data-usfm="PRO.8.1"><span class="content"> </span></span><span class="verse v2" data-usfm="PRO.8.2"><span class="label">2</span><span class="content">ඕ තොමෝ කඳු මුදුන්හි ද පාර අද්දර ද මංසන්දිවල ද සිටින්නී ය.</span></span> 
     </div> 
     <div class="q"> <span class="verse v2" data-usfm="PRO.8.2"><span class="content"> </span></span><span class="verse v3" data-usfm="PRO.8.3"><span class="label">3</span><span class="content">නගරයට පිවිසෙන වාසල් දොරටු ළඟ ඈ හඬ නඟා මෙසේ කියන්නී ය:</span></span> 
     </div> 
     <div class="q"> <span class="verse v3" data-usfm="PRO.8.3"><span class="content"> </span></span><span class="verse v4" data-usfm="PRO.8.4"><span class="label">4</span><span class="content">“සෙනඟෙනි, මාගේ ආයාචනය ඔබට ය, මම හැම මිනිසාට ම කතා කරමි.</span></span> 
     </div> 
     <div class="q"> <span class="verse v4" data-usfm="PRO.8.4"><span class="content"> </span></span><span class="verse v5" data-usfm="PRO.8.5"><span class="label">5</span><span class="content">අනුවණයෙනි, නුවණ ලබාගන්න, දැනුම්තේරුම් ඇති අය වන්න;</span></span> 
     </div> 
     <div class="q2"> <span class="verse v5" data-usfm="PRO.8.5"><span class="content">මෝඩයෙනි, කල්පනාකාරී වන්න.</span></span> 
     </div> 
     <div class="q"> <span class="verse v5" data-usfm="PRO.8.5"><span class="content"> </span></span><span class="verse v6" data-usfm="PRO.8.6"><span class="label">6</span><span class="content">අසන්න, මම උදාර දේ පවසමි.</span></span> 
     </div> 
     <div class="q2"> <span class="verse v6" data-usfm="PRO.8.6"><span class="content">මා මුවින් පවසන හැම දෙය ම සැබෑ ය.</span></span> 
     </div> 
     <div class="q"> <span class="verse v6" data-usfm="PRO.8.6"><span class="content"> </span></span><span class="verse v7" data-usfm="PRO.8.7"><span class="label">7</span><span class="content">මම සත්‍යය මිස අන් කිසිවක් නොකියමි.</span></span> 
     </div> 
     <div class="q2"> <span class="verse v7" data-usfm="PRO.8.7"><span class="content">දුෂ්ට කතා මට පිළිකුලකි.</span></span> 
     </div> 
     <div class="q"> <span class="verse v7" data-usfm="PRO.8.7"><span class="content"> </span></span><span class="verse v8" data-usfm="PRO.8.8"><span class="label">8</span><span class="content">මා කියන කවර දේත් සාධාරණ ය, ඒවායෙහි ඇදකුද, හොරබොරු කිසිත් නැත.</span></span> 
     </div> 
     <div class="q"> <span class="verse v8" data-usfm="PRO.8.8"><span class="content"> </span></span><span class="verse v9" data-usfm="PRO.8.9"><span class="label">9</span><span class="content">නුවණැත්තන්ට ඒ සියල්ල සක්සුදක් සේ පැහැදිලි ය;</span></span> 
     </div> 
     <div class="q2"> <span class="verse v9" data-usfm="PRO.8.9"><span class="content">දැනුම ඇත්තන්ට ඒවා හරි බව වැටහේ.</span></span> 
     </div> 
     <div class="q"> <span class="verse v9" data-usfm="PRO.8.9"><span class="content"> </span></span><span class="verse v10" data-usfm="PRO.8.10"><span class="label">10</span><span class="content">රිදීයට වඩා මාගේ ගුරුහරුකම් ද පෙරූ රනට වඩා දැනගැන්ම ද පිළිගන්න.</span></span> 
     </div> 
     <div class="q"> <span class="verse v10" data-usfm="PRO.8.10"><span class="content"> </span></span><span class="verse v11" data-usfm="PRO.8.11"><span class="label">11</span><span class="content">මන්ද, ප්‍රඥාව රතු කැටවලට වඩා අගනේ ය;</span></span> 
     </div> 
     <div class="q2"> <span class="verse v11" data-usfm="PRO.8.11"><span class="content">ඊට සම කළ හැකි මිණිමුතු කිසිත් නැත.</span></span> 
     </div> 
     <div class="q"> <span class="verse v11" data-usfm="PRO.8.11"><span class="content"> </span></span><span class="verse v12" data-usfm="PRO.8.12"><span class="label">12</span><span class="content">මාගේ නාමය ප්‍රඥා තොමෝ ය.</span></span> 
     </div> 
     <div class="q2"> <span class="verse v12" data-usfm="PRO.8.12"><span class="content">මම තීක්ෂණ බුද්ධිය ප්‍රදානය කරමි.</span></span> 
     </div> 
     <div class="q2"> <span class="verse v12" data-usfm="PRO.8.12"><span class="content">දැනුම හා විමංසන බුද්ධිය මම පහදා දෙමි.</span></span> 
     </div> 
     <div class="q"> <span class="verse v12" data-usfm="PRO.8.12"><span class="content"> </span></span><span class="verse v13" data-usfm="PRO.8.13"><span class="label">13</span><span class="content">දේව ගරුබිය පෑම නපුරට ද්වේෂ කිරීම ය.</span></span> 
     </div> 
     <div class="q2"> <span class="verse v13" data-usfm="PRO.8.13"><span class="content">මම උඩඟුකමට ද අහංකාරකමට ද නපුරු කල්ක්‍රියාවට ද මුසාවාදයට ද තදින් වෛර කරමි.</span></span> 
     </div> 
     <div class="q"> <span class="verse v13" data-usfm="PRO.8.13"><span class="content"> </span></span><span class="verse v14" data-usfm="PRO.8.14"><span class="label">14</span><span class="content">මන්ත්‍රණයෙහි දක්ෂතාව හා විමංසන බුද්ධිය මට ඇත;</span></span> 
     </div> 
     <div class="q2"> <span class="verse v14" data-usfm="PRO.8.14"><span class="content">ස්ථානෝචිත ප්‍රඥාව හා බල මහිමය ද මා සතු ය.</span></span> 
     </div> 
     <div class="q"> <span class="verse v14" data-usfm="PRO.8.14"><span class="content"> </span></span><span class="verse v15" data-usfm="PRO.8.15"><span class="label">15</span><span class="content">මාගේ පිහිටෙන් භූපතීහු රජකම් කරති;</span></span> 
     </div> 
     <div class="q2"> <span class="verse v15" data-usfm="PRO.8.15"><span class="content">අධිපතීහු සාධාරණ නීති පණවති;</span></span> 
     </div> 
     <div class="q"> <span class="verse v15" data-usfm="PRO.8.15"><span class="content"> </span></span><span class="verse v16" data-usfm="PRO.8.16"><span class="label">16</span><span class="content">මාගේ වරමින් අධිපතීහු රට පාලනය කරති;</span></span> 
     </div> 
     <div class="q2"> <span class="verse v16" data-usfm="PRO.8.16"><span class="content">ලොව සියලු මැති ඇමතිවරු රට ආණ්ඩු කරති.</span></span> 
     </div> 
     <div class="q"> <span class="verse v16" data-usfm="PRO.8.16"><span class="content"> </span></span><span class="verse v17" data-usfm="PRO.8.17"><span class="label">17</span><span class="content">මට පෙම් කරන්නන්ට මමත් පෙම් කරමි, මා සොයන්නන්ට මා සම්බ වනු ඇත.</span></span> 
     </div> 
     <div class="q"> <span class="verse v17" data-usfm="PRO.8.17"><span class="content"> </span></span><span class="verse v18" data-usfm="PRO.8.18"><span class="label">18</span><span class="content">වස්තුව ද ගෞරවය ද අසීමිත සම්පත් ද දැහැමි ජීවිතයේ ආසිරි ද මා වෙත ඇත.</span></span> 
     </div> 
     <div class="q"> <span class="verse v18" data-usfm="PRO.8.18"><span class="content"> </span></span><span class="verse v19" data-usfm="PRO.8.19"><span class="label">19</span><span class="content">මාගේ අස්වැන්න රනට, පෙරූ රනට වඩා අගනේ ය;</span></span> 
     </div> 
     <div class="q2"> <span class="verse v19" data-usfm="PRO.8.19"><span class="content">මාගෙන් ලැබෙන සම්පත් හොඳ ම රිදීයට වඩා ශ්‍රේෂ්ඨ ය.</span></span> 
     </div> 
     <div class="q"> <span class="verse v19" data-usfm="PRO.8.19"><span class="content"> </span></span><span class="verse v20" data-usfm="PRO.8.20"><span class="label">20</span><span class="content">මට පෙම් කරන්නන්ට වස්තුව හිමි කර දීමෙන්</span></span> 
     </div> 
     <div class="q"> <span class="verse v20" data-usfm="PRO.8.20"><span class="content"> </span></span><span class="verse v21" data-usfm="PRO.8.21"><span class="label">21</span><span class="content">ඔවුන්ගේ ගබඩා පුරවා දමිටු මඟෙහි ද යුක්තියේ මංවල ද මම සැරිසරමි.</span></span> 
     </div> 
     <div class="q"> <span class="verse v21" data-usfm="PRO.8.21"><span class="content"> </span></span><span class="verse v22" data-usfm="PRO.8.22"><span class="label">22</span><span class="content"> </span><span class="content"> සමිඳාණෝ තමන් මැවූ හැම දෙයට ම පෙර සියලු මැවිලිවල පළමුවැන්නා මෙන් මා මැවූ සේක.</span></span> 
     </div> 
     <div class="q"> <span class="verse v22" data-usfm="PRO.8.22"><span class="content"> </span></span><span class="verse v23" data-usfm="PRO.8.23"><span class="label">23</span><span class="content">දූරාතීතයෙහි, මහ පොළොව ඇති වන්නට පෙර, ආරම්භයේ දී, මම මවනු ලැබුවෙමි.</span></span> 
     </div> 
     <div class="q"> <span class="verse v23" data-usfm="PRO.8.23"><span class="content"> </span></span><span class="verse v24" data-usfm="PRO.8.24"><span class="label">24</span><span class="content">සත් සමුදුර ඇති වන්නට පෙර ජලය පිරුණු උල්පත් නොවූ සමයෙහි මම ජනිත වූයෙමි.</span></span> 
     </div> 
     <div class="q"> <span class="verse v24" data-usfm="PRO.8.24"><span class="content"> </span></span><span class="verse v25" data-usfm="PRO.8.25"><span class="label">25</span><span class="content">ගිරිකුළු හා කඳුවැටි නියම තැන්වල පිහිටෙන්නට පෙර, මාගේ උපත විය.</span></span> 
     </div> 
     <div class="q"> <span class="verse v25" data-usfm="PRO.8.25"><span class="content"> </span></span><span class="verse v26" data-usfm="PRO.8.26"><span class="label">26</span><span class="content">සමිඳාණන් මහ පොළොව හා කෙත් වතු මවන්නට පෙර, ප්‍රථම පස් පිඩැල්ල සාදන්නට පෙර, මම ඉපිද සිටියෙමි.</span></span> 
     </div> 
     <div class="q"> <span class="verse v26" data-usfm="PRO.8.26"><span class="content"> </span></span><span class="verse v27" data-usfm="PRO.8.27"><span class="label">27</span><span class="content">සමිඳාණන් අහස් කුස පිහිටෙවු කල ද, මම එහි සිටියෙමි.</span></span> 
     </div> 
     <div class="q2"> <span class="verse v27" data-usfm="PRO.8.27"><span class="content">එතුමන් මුහුද මත නිම් වළල්ල තබන විට,</span></span> 
     </div> 
     <div class="q"> <span class="verse v27" data-usfm="PRO.8.27"><span class="content"> </span></span><span class="verse v28" data-usfm="PRO.8.28"><span class="label">28</span><span class="content">ඉහළ අහසෙහි වලාකුළු පිහිටුවන විට, සත් සමුදුර උල්පත් සවි කරන විට,</span></span> 
     </div> 
     <div class="q"> <span class="verse v28" data-usfm="PRO.8.28"><span class="content"> </span></span><span class="verse v29" data-usfm="PRO.8.29"><span class="label">29</span><span class="content">මුහුදු ජලය එහි සීමා පසු කර නොබිඳී යන සේ, මායිම් තබන විට, පොළොවේ පදනම් සලකුණු කරන විට මම එහි සිටියෙමි.</span></span> 
     </div> 
     <div class="q"> <span class="verse v29" data-usfm="PRO.8.29"><span class="content"> </span></span><span class="verse v30" data-usfm="PRO.8.30"><span class="label">30</span><span class="content">මම එතුමන්ගේ නිර්මාණ ශිල්පියෙකු මෙන් ළඟ සිටියෙමි.</span></span> 
     </div> 
     <div class="q2"> <span class="verse v30" data-usfm="PRO.8.30"><span class="content">නිරතුරු එතුමන් අබිමුව ප්‍රමුදිත වෙමින්, දිනෙන් දින එතුමන්ගේ ප්‍රීතිය වූයෙමි.</span></span> 
     </div> 
     <div class="q"> <span class="verse v30" data-usfm="PRO.8.30"><span class="content"> </span></span><span class="verse v31" data-usfm="PRO.8.31"><span class="label">31</span><span class="content">එතුමන් මවා නිම කළ ලොවෙහි ලෝවැසියන් සමග සන්තෝෂ වූයෙමි.</span></span> 
     </div> 
     <div class="q"> <span class="verse v31" data-usfm="PRO.8.31"><span class="content"> </span></span><span class="verse v32" data-usfm="PRO.8.32"><span class="label">32</span><span class="content">ඒ නිසා, මාගේ පුත්‍රයෙනි, මට සවන් දෙන්න;</span></span> 
     </div> 
     <div class="q2"> <span class="verse v32" data-usfm="PRO.8.32"><span class="content">මාගේ මාර්ග රක්නා අය භාග්‍යවන්තයෝ ය.</span></span> 
     </div> 
     <div class="q"> <span class="verse v32" data-usfm="PRO.8.32"><span class="content"> </span></span><span class="verse v33" data-usfm="PRO.8.33"><span class="label">33</span><span class="content">මාගේ උපදෙස් ප්‍රතික්ෂේප නොකරන්න;</span></span> 
     </div> 
     <div class="q2"> <span class="verse v33" data-usfm="PRO.8.33"><span class="content">ඊට කන් දී නැණවත් වන්න.</span></span> 
     </div> 
     <div class="q"> <span class="verse v33" data-usfm="PRO.8.33"><span class="content"> </span></span><span class="verse v34" data-usfm="PRO.8.34"><span class="label">34</span><span class="content">දිනෙන් දින මාගේ වාසල් දොරටු ළඟ සිට, මාගේ ද්වාර මණ්ඩප රැකවල් කොට, ඔවදන් අසන මිනිසා භාග්‍යවන්තයෙකි.</span></span> 
     </div> 
     <div class="q"> <span class="verse v34" data-usfm="PRO.8.34"><span class="content"> </span></span><span class="verse v35" data-usfm="PRO.8.35"><span class="label">35</span><span class="content">මා සොයාගන්නා ජීවනය සොයාගනියි.</span></span> 
     </div> 
     <div class="q2"> <span class="verse v35" data-usfm="PRO.8.35"><span class="content">සමිඳුන්ගේ අනුග්‍රහය ද ඔහු සතු වේ.</span></span> 
     </div> 
     <div class="q"> <span class="verse v35" data-usfm="PRO.8.35"><span class="content"> </span></span><span class="verse v36" data-usfm="PRO.8.36"><span class="label">36</span><span class="content">එහෙත් මා සොයා නොඑන්නා තමාට ම අනතුරු කරගනියි.</span></span> 
     </div> 
     <div class="q2"> <span class="verse v36" data-usfm="PRO.8.36"><span class="content">මට වෛර වන සියල්ලෝ මරණයට පෙම් කරති.”</span></span> 
     </div> 
    </div> 
   </div> 
  </div>
 </body>
</html>