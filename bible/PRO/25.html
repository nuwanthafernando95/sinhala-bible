<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch25" data-usfm="PRO.25">  
     <div class="s1"> <span class="heading"><b>සලමොන් රජුගෙන් තවත් උපදේශ</b></span> 
     </div> 
     <div class="p"> <span class="content"> </span><span class="verse v1" data-usfm="PRO.25.1"><span class="label">1</span><span class="content">ජුදාහි රජ වූ හෙසකියාගේ ලේකම්වරුන් විසින් පිටපත් කරන ලද සලමොන් නිරිඳුන්ගේ තවත් උපදේශ පහත දක්වනු ලැබේ.</span></span> 
     </div> 
     <div class="q"> <span class="verse v1" data-usfm="PRO.25.1"><span class="content"> </span></span><span class="verse v2" data-usfm="PRO.25.2"><span class="label">2</span><span class="content">අබිරහස් ගැන අපි දෙවිඳුන්ට ගරු කරමු;</span></span> 
     </div> 
     <div class="q2"> <span class="verse v2" data-usfm="PRO.25.2"><span class="content">අර්ථය පහදා දීම ගැන අපි රජුට පැසසුම් දෙමු.</span></span> 
     </div> 
     <div class="q"> <span class="verse v2" data-usfm="PRO.25.2"><span class="content"> </span></span><span class="verse v3" data-usfm="PRO.25.3"><span class="label">3</span><span class="content">රජුගේ හිතුම් පැතුම් අහස මෙන් උස ය, මුහුද මෙන් ගැඹුරු ය, අචින්ත්‍ය ය.</span></span> 
     </div> 
     <div class="q"> <span class="verse v3" data-usfm="PRO.25.3"><span class="content"> </span></span><span class="verse v4" data-usfm="PRO.25.4"><span class="label">4</span><span class="content">රිදීයෙන් බොර පහකරන්න, එවිට විසිතුරු බඳුනක් තැනීමට රිදීකරුවාට හැකි වේ.</span></span> 
     </div> 
     <div class="q"> <span class="verse v4" data-usfm="PRO.25.4"><span class="content"> </span></span><span class="verse v5" data-usfm="PRO.25.5"><span class="label">5</span><span class="content">රජු වෙතින් දුදනන් පහකරන්න;</span></span> 
     </div> 
     <div class="q2"> <span class="verse v5" data-usfm="PRO.25.5"><span class="content">එවිට රාජ සිහසුන දැහැමිකමෙහි තිරසර වේ.</span></span> 
     </div> 
     <div class="q"> <span class="verse v5" data-usfm="PRO.25.5"><span class="content"> </span></span><span class="verse v6" data-usfm="PRO.25.6"><span class="label">6</span><span class="content"> </span><span class="content">රජු අබිමුවෙහි මහන්තත්ත්වය නොපාන්න;</span></span> 
     </div> 
     <div class="q2"> <span class="verse v6" data-usfm="PRO.25.6"><span class="content">ප්‍රභූන්ගේ තත්ත්වය නොපතන්න.</span></span> 
     </div> 
     <div class="q"> <span class="verse v6" data-usfm="PRO.25.6"><span class="content"> </span></span><span class="verse v7" data-usfm="PRO.25.7"><span class="label">7</span><span class="content">රජ කුමරෙකු ඉදිරියෙහි පහත්කරනු ලැබීමට වඩා “ඉහළ තැනට එන්නැ”යි කියා කැඳවනු ලැබීම කොතරම් හොඳ ද?</span></span> 
     </div> 
     <div class="q"> <span class="verse v7" data-usfm="PRO.25.7"><span class="content"> </span></span><span class="verse v8" data-usfm="PRO.25.8"><span class="label">8</span><span class="content">ඔබ දුටු යමක් ගැන ඉක්මන් වී උසාවි නොයන්න;</span></span> 
     </div> 
     <div class="q2"> <span class="verse v8" data-usfm="PRO.25.8"><span class="content">වෙන සාක්ෂිකරුවෙකු ඔබ නිරුත්තර කළොත් කුමක් කරන්න ද?</span></span> 
     </div> 
     <div class="q"> <span class="verse v8" data-usfm="PRO.25.8"><span class="content"> </span></span><span class="verse v9" data-usfm="PRO.25.9"><span class="label">9</span><span class="content">අසල්වැසියා සමඟ ම ආරාවුල බේරාගන්න;</span></span> 
     </div> 
     <div class="q2"> <span class="verse v9" data-usfm="PRO.25.9"><span class="content">අනුන්ගේ රහස් අන් අයට හෙළි නොකරන්න.</span></span> 
     </div> 
     <div class="q"> <span class="verse v9" data-usfm="PRO.25.9"><span class="content"> </span></span><span class="verse v10" data-usfm="PRO.25.10"><span class="label">10</span><span class="content">එසේ කළොත් ඔවුන් ඔබට අවලාද කියනු ඇත.</span></span> 
     </div> 
     <div class="q2"> <span class="verse v10" data-usfm="PRO.25.10"><span class="content">ඔබේ අපවාද පහනොවනු ඇත.</span></span> 
     </div> 
     <div class="q"> <span class="verse v10" data-usfm="PRO.25.10"><span class="content"> </span></span><span class="verse v11" data-usfm="PRO.25.11"><span class="label">11</span><span class="content">තැනට කැපෙන වචනය රිදී තැටියක නෙළූ රන් කැටයමක් වැන්න.</span></span> 
     </div> 
     <div class="q"> <span class="verse v11" data-usfm="PRO.25.11"><span class="content"> </span></span><span class="verse v12" data-usfm="PRO.25.12"><span class="label">12</span><span class="content">මැනවින් සවන් දෙන අයට නැණවතාගේ ඔවා බස් රන් අරුංගල් ජෝඩුවක් ද තනි රන් මාලයක් ද වැන්න.</span></span> 
     </div> 
     <div class="q"> <span class="verse v12" data-usfm="PRO.25.12"><span class="content"> </span></span><span class="verse v13" data-usfm="PRO.25.13"><span class="label">13</span><span class="content">විශ්වාසවත් පණිවුඩකරු තම හිමියාට ගිම්හානයේ රස්නය නිවන සිහිල් හිම මෙන් සතුට ගෙන දෙයි.</span></span> 
     </div> 
     <div class="q"> <span class="verse v13" data-usfm="PRO.25.13"><span class="content"> </span></span><span class="verse v14" data-usfm="PRO.25.14"><span class="label">14</span><span class="content">දීමට පොරොන්දු වී නො දී සිටින අය වැහි නොදෙන සුළං හා වලාකුළු මෙනි.</span></span> 
     </div> 
     <div class="q"> <span class="verse v14" data-usfm="PRO.25.14"><span class="content"> </span></span><span class="verse v15" data-usfm="PRO.25.15"><span class="label">15</span><span class="content">ඉවසීමෙන් අධිපතියකු වුව ද නම්මාගත හැක;</span></span> 
     </div> 
     <div class="q2"> <span class="verse v15" data-usfm="PRO.25.15"><span class="content">මුදු මොළොක් බසින් දැඩි ආධිපත්‍යය බිඳිය හැක.</span></span> 
     </div> 
     <div class="q"> <span class="verse v15" data-usfm="PRO.25.15"><span class="content"> </span></span><span class="verse v16" data-usfm="PRO.25.16"><span class="label">16</span><span class="content">මී පැණි ලදහොත් තරමට පමණක් කන්න;</span></span> 
     </div> 
     <div class="q2"> <span class="verse v16" data-usfm="PRO.25.16"><span class="content">වැඩියෙන් කෑවොත් වමනය ඇති වේ.</span></span> 
     </div> 
     <div class="q"> <span class="verse v16" data-usfm="PRO.25.16"><span class="content"> </span></span><span class="verse v17" data-usfm="PRO.25.17"><span class="label">17</span><span class="content">අසල්වැසියාගේ ගෙදරට නිතර නිතර නොයන්න;</span></span> 
     </div> 
     <div class="q2"> <span class="verse v17" data-usfm="PRO.25.17"><span class="content">ගියොත් ඔහුට ඔබ එපා වී ඔහු ඔබ නුරුස්සයි.</span></span> 
     </div> 
     <div class="q"> <span class="verse v17" data-usfm="PRO.25.17"><span class="content"> </span></span><span class="verse v18" data-usfm="PRO.25.18"><span class="label">18</span><span class="content">අනුන්ට විරුද්ධ ව බොරු සාක්ෂි කියන්නා මුගුරක් ද කඩුවක් ද තියුණු ඊගසක් ද මෙන් නපුරු ය.</span></span> 
     </div> 
     <div class="q"> <span class="verse v18" data-usfm="PRO.25.18"><span class="content"> </span></span><span class="verse v19" data-usfm="PRO.25.19"><span class="label">19</span><span class="content">විපත්ති දවසේ දී චපල මිනිසෙකු කෙරේ විශ්වාසය තැබීම, දිරා ගිය දතක් ද කොර කකුලක් ද ඇති ව සිටීම මෙනි.</span></span> 
     </div> 
     <div class="q"> <span class="verse v19" data-usfm="PRO.25.19"><span class="content"> </span></span><span class="verse v20" data-usfm="PRO.25.20"><span class="label">20</span><span class="content">දුකින් පෙළෙන කෙනෙකුට මියුරු ගීයක් ගැයීම තුවාළයක් මත විනාකිරි දැමීමත් සීත දවසක ඔහුගේ කබාය ගැලවීමත් සමාන ය.</span></span> 
     </div> 
     <div class="q"> <span class="verse v20" data-usfm="PRO.25.20"><span class="content"> </span></span><span class="verse v21" data-usfm="PRO.25.21"><span class="label">21</span><span class="content"> </span><span class="content">ඔබේ සතුරාට සාගිනි නම් කන්න දෙන්න;</span></span> 
     </div> 
     <div class="q2"> <span class="verse v21" data-usfm="PRO.25.21"><span class="content">පිපාසා නම් බොන්න වතුර ටිකක් දෙන්න;</span></span> 
     </div> 
     <div class="q"> <span class="verse v21" data-usfm="PRO.25.21"><span class="content"> </span></span><span class="verse v22" data-usfm="PRO.25.22"><span class="label">22</span><span class="content">මෙසේ හිස ගිනිගත් කෙනෙකු මෙන් ඔහුට දැරිය නොහැකි ලජ්ජාවකින් දැවීමට සලසනු ඇත.</span></span> 
     </div> 
     <div class="q2"> <span class="verse v22" data-usfm="PRO.25.22"><span class="content">සමිඳුන් ඔබට විපාක දෙනු ඇත.</span></span> 
     </div> 
     <div class="q"> <span class="verse v22" data-usfm="PRO.25.22"><span class="content"> </span></span><span class="verse v23" data-usfm="PRO.25.23"><span class="label">23</span><span class="content">උතුරු සුළඟ වැස්ස ගෙනෙයි, එලෙස ම කේළාම් කීම කෝපය අවුස්සයි.</span></span> 
     </div> 
     <div class="q"> <span class="verse v23" data-usfm="PRO.25.23"><span class="content"> </span></span><span class="verse v24" data-usfm="PRO.25.24"><span class="label">24</span><span class="content">කලහකාරී බිරිඳක සමඟ ගෙයි විසීමට වඩා එහි අටුවේ මුල්ලක විසීම හොඳ ය.</span></span> 
     </div> 
     <div class="q"> <span class="verse v24" data-usfm="PRO.25.24"><span class="content"> </span></span><span class="verse v25" data-usfm="PRO.25.25"><span class="label">25</span><span class="content">දුර රටකින් එන හොඳ ආරංචිය, පිපාසයෙන් වේළුණු උගුරට ඇල් වතුර මෙනි.</span></span> 
     </div> 
     <div class="q"> <span class="verse v25" data-usfm="PRO.25.25"><span class="content"> </span></span><span class="verse v26" data-usfm="PRO.25.26"><span class="label">26</span><span class="content">දුදනා අබිමුව බියෙන් ගැහෙන සුදනා බොර දිය නඟින උල්පතක් ද පල් වතුර ඇති ළිඳක් ද වැනි ය.</span></span> 
     </div> 
     <div class="q"> <span class="verse v26" data-usfm="PRO.25.26"><span class="content"> </span></span><span class="verse v27" data-usfm="PRO.25.27"><span class="label">27</span><span class="content">මී පැණි ගොඩක් බීම හොඳ නැත;</span></span> 
     </div> 
     <div class="q2"> <span class="verse v27" data-usfm="PRO.25.27"><span class="content">තම ගෞරවය ම වැඩියෙන් සෙවීම ද හොඳ නැත.</span></span> 
     </div> 
     <div class="q"> <span class="verse v27" data-usfm="PRO.25.27"><span class="content"> </span></span><span class="verse v28" data-usfm="PRO.25.28"><span class="label">28</span><span class="content">අසංවර මිනිසා කොටු පවුරු නැති බිඳ වැටුණු නුවරක් වැන්න.</span></span> 
     </div> 
    </div> 
   </div> 
  </div>
 </body>
</html>