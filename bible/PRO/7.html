<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch7" data-usfm="PRO.7">  
     <div class="p"> <span class="content"> </span><span class="verse v1" data-usfm="PRO.7.1"><span class="label">1</span><span class="content">මාගේ පුත්‍රය, මාගේ ඔවා බස් පිළිපදින්න;</span></span> 
     </div> 
     <div class="q2"> <span class="verse v1" data-usfm="PRO.7.1"><span class="content">මාගේ ආඥා සිතෙහි තැන්පත් කරගන්න.</span></span> 
     </div> 
     <div class="q"> <span class="verse v1" data-usfm="PRO.7.1"><span class="content"> </span></span><span class="verse v2" data-usfm="PRO.7.2"><span class="label">2</span><span class="content">මාගේ ආඥා පැවැත්වුවහොත් ඔබට ජීවනය ඇත;</span></span> 
     </div> 
     <div class="q2"> <span class="verse v2" data-usfm="PRO.7.2"><span class="content">මාගේ උවදෙස් ඔබේ දෙනෙත මෙන් රැකගන්න.</span></span> 
     </div> 
     <div class="q"> <span class="verse v2" data-usfm="PRO.7.2"><span class="content"> </span></span><span class="verse v3" data-usfm="PRO.7.3"><span class="label">3</span><span class="content">ඇඟිලිවල මුදු මෙන් ඒවා නිරතුරු තබාගන්න, ඔබේ සිත් නමැති පුවරුවෙහි ඒවා සටහන් කරගන්න.</span></span> 
     </div> 
     <div class="q"> <span class="verse v3" data-usfm="PRO.7.3"><span class="content"> </span></span><span class="verse v4" data-usfm="PRO.7.4"><span class="label">4</span><span class="content">ප්‍රඥාව ඔබේ සොහොයුරිය මෙන් ද නැණනුවණ ඔබේ මිතුරිය මෙන් ද සලකන්න.</span></span> 
     </div> 
     <div class="q"> <span class="verse v4" data-usfm="PRO.7.4"><span class="content"> </span></span><span class="verse v5" data-usfm="PRO.7.5"><span class="label">5</span><span class="content">එවිට ඔබ දුරාචාර කාන්තාවගෙන් ද ඉච්චා බස් දොඩන වෙසඟනගෙන් ද ආරක්ෂා වනු ඇත.</span></span> 
     </div> 
     <div class="s1"> <span class="heading"><b>දුරාචාර ස්ත්‍රියගේ මායා</b></span> 
     </div> 
     <div class="p"> <span class="verse v5" data-usfm="PRO.7.5"><span class="content"> </span></span><span class="verse v6" data-usfm="PRO.7.6"><span class="label">6</span><span class="content">එක දිනක්, මාගේ ගෙයි කවුළුවේ ගරාදි අස්සෙන් පිටත බැලුවෙමි.</span></span> 
     </div> 
     <div class="q"> <span class="verse v6" data-usfm="PRO.7.6"><span class="content"> </span></span><span class="verse v7" data-usfm="PRO.7.7"><span class="label">7</span><span class="content">එවිට අනුවණයන් අතර මෝඩ තරුණයෙකු සිටිනු දුටිමි.</span></span> 
     </div> 
     <div class="q"> <span class="verse v7" data-usfm="PRO.7.7"><span class="content"> </span></span><span class="verse v8" data-usfm="PRO.7.8"><span class="label">8</span><span class="content">ඔහු, අඳුර වැටෙද්දී, ගොම්මං වේලාවේ දී, මැදියම් රෑ කළුවරෙහි දී,</span></span> 
     </div> 
     <div class="q"> <span class="verse v8" data-usfm="PRO.7.8"><span class="content"> </span></span><span class="verse v9" data-usfm="PRO.7.9"><span class="label">9</span><span class="content">ඇගේ ගේ අද්දර වීදිය පසු කොට ඇගේ ගෙට යන මාවතෙහි ගමන් කෙළේ ය.</span></span> 
     </div> 
     <div class="q"> <span class="verse v9" data-usfm="PRO.7.9"><span class="content"> </span></span><span class="verse v10" data-usfm="PRO.7.10"><span class="label">10</span><span class="content">එවිට ඈ වෙසඟනකගේ වස්ත්‍ර හැඳ, රැවටිලිකාර ස්ත්‍රියක මෙන් ඔහුට මුණගැසුණා ය.</span></span> 
     </div> 
     <div class="q"> <span class="verse v10" data-usfm="PRO.7.10"><span class="content"> </span></span><span class="verse v11" data-usfm="PRO.7.11"><span class="label">11</span><span class="content">ඈ අඟරදඟර කරන චපල ස්ත්‍රියකි, ඈ කොයි වේලාවෙත් ගෙදර නැත.</span></span> 
     </div> 
     <div class="q"> <span class="verse v11" data-usfm="PRO.7.11"><span class="content"> </span></span><span class="verse v12" data-usfm="PRO.7.12"><span class="label">12</span><span class="content">විටක ඈ වීදිවල ද විටක ඈ වෙළෙඳ පොලේ ද සෑම මංසන්දියක ද සෝදිසියෙන් බලා සිටියි.</span></span> 
     </div> 
     <div class="q"> <span class="verse v12" data-usfm="PRO.7.12"><span class="content"> </span></span><span class="verse v13" data-usfm="PRO.7.13"><span class="label">13</span><span class="content">මෙසේ ඈ ඔහු අල්ලා සිඹගෙන, විළි ලජ්ජා කිසිත් නැති ව ඔහුට මෙසේ කීවා ය:</span></span> 
     </div> 
     <div class="q"> <span class="verse v13" data-usfm="PRO.7.13"><span class="content"> </span></span><span class="verse v14" data-usfm="PRO.7.14"><span class="label">14</span><span class="content">“මම අද මාගේ පුද පූජා පැවැත්වීමි;</span></span> 
     </div> 
     <div class="q2"> <span class="verse v14" data-usfm="PRO.7.14"><span class="content">බාරහාර ඉෂ්ට කෙළෙමි.</span></span> 
     </div> 
     <div class="q"> <span class="verse v14" data-usfm="PRO.7.14"><span class="content"> </span></span><span class="verse v15" data-usfm="PRO.7.15"><span class="label">15</span><span class="content">ඔබ හමු වන පිණිස ආශාවෙන් ඔබ සොයා ආයේ ඒ නිසා ය.</span></span> 
     </div> 
     <div class="q2"> <span class="verse v15" data-usfm="PRO.7.15"><span class="content">දැන් ඉතින් ඔබ මට හමු විය.</span></span> 
     </div> 
     <div class="q"> <span class="verse v15" data-usfm="PRO.7.15"><span class="content"> </span></span><span class="verse v16" data-usfm="PRO.7.16"><span class="label">16</span><span class="content">මිසරයේ පාට පාට නූල්වලින් කළ විසිතුරු ඇතිරිලි මා යහනෙහි අතුරා ඇත.</span></span> 
     </div> 
     <div class="q"> <span class="verse v16" data-usfm="PRO.7.16"><span class="content"> </span></span><span class="verse v17" data-usfm="PRO.7.17"><span class="label">17</span><span class="content">සුවඳලාටුවලින් ද අගිල්වලින් ද කුරුඳුවලින් ද මාගේ යහනට සුවඳ කැවීමි.</span></span> 
     </div> 
     <div class="q"> <span class="verse v17" data-usfm="PRO.7.17"><span class="content"> </span></span><span class="verse v18" data-usfm="PRO.7.18"><span class="label">18</span><span class="content">එන්න, උදය වන තුරු පෙම් බඳුනෙන් බොමු;</span></span> 
     </div> 
     <div class="q2"> <span class="verse v18" data-usfm="PRO.7.18"><span class="content">ආදරය බී මත්වෙමු.</span></span> 
     </div> 
     <div class="q"> <span class="verse v18" data-usfm="PRO.7.18"><span class="content"> </span></span><span class="verse v19" data-usfm="PRO.7.19"><span class="label">19</span><span class="content">අද මාගේ පුරුෂයා ගෙදර නැත;</span></span> 
     </div> 
     <div class="q2"> <span class="verse v19" data-usfm="PRO.7.19"><span class="content">ඔහු ඈත දුර ගමනක් ගොස් ඇත.</span></span> 
     </div> 
     <div class="q"> <span class="verse v19" data-usfm="PRO.7.19"><span class="content"> </span></span><span class="verse v20" data-usfm="PRO.7.20"><span class="label">20</span><span class="content">ඔහු බොහෝ මුදල් රැගෙන ගියේ ය;</span></span> 
     </div> 
     <div class="q2"> <span class="verse v20" data-usfm="PRO.7.20"><span class="content">මහ පෝය වන තුරු ඔහු ගෙදර එන්නේ නැත.”</span></span> 
     </div> 
     <div class="q"> <span class="verse v20" data-usfm="PRO.7.20"><span class="content"> </span></span><span class="verse v21" data-usfm="PRO.7.21"><span class="label">21</span><span class="content">ඇගේ මේ රැවටිලි වදනින්, ඈ ඔහු කැමැති කරවා, ඉච්චා තෙපුලින් ඈ ඔහු වශී කරගන්නී ය.</span></span> 
     </div> 
     <div class="q"> <span class="verse v21" data-usfm="PRO.7.21"><span class="content"> </span></span><span class="verse v22" data-usfm="PRO.7.22"><span class="label">22</span><span class="content">එකෙණෙහි ම ඔහු, ඝාතනයට ගෙන යන ගොනෙකු මෙන් ද මලපුඩුවට දුවන මුවෙකු මෙන් ද</span></span> 
     </div> 
     <div class="q"> <span class="verse v22" data-usfm="PRO.7.22"><span class="content"> </span></span><span class="verse v23" data-usfm="PRO.7.23"><span class="label">23</span><span class="content">උගුලට වහා පියාඹා යන පක්ෂියෙකු මෙන් ද ඇය කැටුව ගියේ ය.</span></span> 
     </div> 
     <div class="q2"> <span class="verse v23" data-usfm="PRO.7.23"><span class="content">ඊගස ඔහුගේ අක්මාව විදගෙන යන තුරු, තමන් අනතුරෙහි සිටින බව ඔහු නොදත්තේ ය.</span></span> 
     </div> 
     <div class="q"> <span class="verse v23" data-usfm="PRO.7.23"><span class="content"> </span></span><span class="verse v24" data-usfm="PRO.7.24"><span class="label">24</span><span class="content">එබැවින් මාගේ පුත්‍රය, මට සවන් දෙන්න, මා පවසන ඔවා බසට අවධානය යොමු කරන්න.</span></span> 
     </div> 
     <div class="q"> <span class="verse v24" data-usfm="PRO.7.24"><span class="content"> </span></span><span class="verse v25" data-usfm="PRO.7.25"><span class="label">25</span><span class="content">ඇගේ මාවත්වල යාමට ඔබේ සිත නොපෙළඹේ වා!</span></span> 
     </div> 
     <div class="q2"> <span class="verse v25" data-usfm="PRO.7.25"><span class="content">ඇගේ මාර්ගවල මං මුළා නොවන්න.</span></span> 
     </div> 
     <div class="q"> <span class="verse v25" data-usfm="PRO.7.25"><span class="content"> </span></span><span class="verse v26" data-usfm="PRO.7.26"><span class="label">26</span><span class="content">බොහෝ දෙනෙක් ඇගෙන් නාස්තියට පත් වූ හ;</span></span> 
     </div> 
     <div class="q2"> <span class="verse v26" data-usfm="PRO.7.26"><span class="content">ඈ නිසා විපතට පත් වූ අයගේ ගණන් විශාල ය.</span></span> 
     </div> 
     <div class="q"> <span class="verse v26" data-usfm="PRO.7.26"><span class="content"> </span></span><span class="verse v27" data-usfm="PRO.7.27"><span class="label">27</span><span class="content">ඇගේ නිවස පාතාලයට යන මඟ ය, මරුගේ මැදිරිවලට බැස යන මාවත ය.</span></span> 
     </div> 
    </div> 
   </div> 
  </div>
 </body>
</html>