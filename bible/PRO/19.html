<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch19" data-usfm="PRO.19">  
     <div class="p"> <span class="content"> </span><span class="verse v1" data-usfm="PRO.19.1"><span class="label">1</span><span class="content">අවංක ගතිගුණ ඇති දිළිඳා වංචා කතා කියන මෝඩයාට වඩා උතුම් ය.</span></span> 
     </div> 
     <div class="q"> <span class="verse v1" data-usfm="PRO.19.1"><span class="content"> </span></span><span class="verse v2" data-usfm="PRO.19.2"><span class="label">2</span><span class="content">දැනුමෙන් තොර උද්‍යෝගය හොඳ නැත, ඉක්මන් වීමෙන් කරදර ඇති වේ.</span></span> 
     </div> 
     <div class="q"> <span class="verse v2" data-usfm="PRO.19.2"><span class="content"> </span></span><span class="verse v3" data-usfm="PRO.19.3"><span class="label">3</span><span class="content">සමහරු මෝඩකමින් විපතට පත්වෙති;</span></span> 
     </div> 
     <div class="q2"> <span class="verse v3" data-usfm="PRO.19.3"><span class="content">පසු ව සමිඳුන් හට දොස් තබති.</span></span> 
     </div> 
     <div class="q"> <span class="verse v3" data-usfm="PRO.19.3"><span class="content"> </span></span><span class="verse v4" data-usfm="PRO.19.4"><span class="label">4</span><span class="content">සම්පත් ඇති තැන මිතුරෝත් බහුල ය;</span></span> 
     </div> 
     <div class="q2"> <span class="verse v4" data-usfm="PRO.19.4"><span class="content">දුප්පතාට ඇති මිතුරාත් නැති වී යයි.</span></span> 
     </div> 
     <div class="q"> <span class="verse v4" data-usfm="PRO.19.4"><span class="content"> </span></span><span class="verse v5" data-usfm="PRO.19.5"><span class="label">5</span><span class="content">බොරු සාක්කි කියන්නාට දඬුවම් නියත ය;</span></span> 
     </div> 
     <div class="q2"> <span class="verse v5" data-usfm="PRO.19.5"><span class="content">මුසාවාද දෙසන්නාට නිදහස් වීමක් නැත.</span></span> 
     </div> 
     <div class="q"> <span class="verse v5" data-usfm="PRO.19.5"><span class="content"> </span></span><span class="verse v6" data-usfm="PRO.19.6"><span class="label">6</span><span class="content">බොහෝ දෙන ලොකු ලොක්කන්ගේ හොඳ හිත සොයති;</span></span> 
     </div> 
     <div class="q2"> <span class="verse v6" data-usfm="PRO.19.6"><span class="content">නොමසුරු ව දෙන මිනිසාට කාත් කවුරුත් මිතුරෝ වෙති.</span></span> 
     </div> 
     <div class="q"> <span class="verse v6" data-usfm="PRO.19.6"><span class="content"> </span></span><span class="verse v7" data-usfm="PRO.19.7"><span class="label">7</span><span class="content">දිළිඳාගේ සියලු සොහොයුරෝ ඔහු අප්‍රිය කරති, එසේ නම්, ඔහුගේ මිතුරෝ ඊටත් වැඩියෙන් ඔහුගෙන් දුරු නොවෙද් ද?</span></span> 
     </div> 
     <div class="q2"> <span class="verse v7" data-usfm="PRO.19.7"><span class="content">ඔහු ඔවුන් පස්සේ දුවතත් ඔවුන්ට ළං විය නොහැකි ය.</span></span> 
     </div> 
     <div class="q"> <span class="verse v7" data-usfm="PRO.19.7"><span class="content"> </span></span><span class="verse v8" data-usfm="PRO.19.8"><span class="label">8</span><span class="content">ප්‍රඥාව ලබාගන්නා අර්ථ සිද්ධිය සාදාගනියි;</span></span> 
     </div> 
     <div class="q2"> <span class="verse v8" data-usfm="PRO.19.8"><span class="content">සිහි නුවණින් ක්‍රියා කරන්නා සෞභාග්‍යය සලසාගනියි.</span></span> 
     </div> 
     <div class="q"> <span class="verse v8" data-usfm="PRO.19.8"><span class="content"> </span></span><span class="verse v9" data-usfm="PRO.19.9"><span class="label">9</span><span class="content">බොරු සාක්කිකරුට දඬුවම නියත ය;</span></span> 
     </div> 
     <div class="q2"> <span class="verse v9" data-usfm="PRO.19.9"><span class="content">මුසාවාදය දෙසන්නාට විපත සිකුරු ය.</span></span> 
     </div> 
     <div class="q"> <span class="verse v9" data-usfm="PRO.19.9"><span class="content"> </span></span><span class="verse v10" data-usfm="PRO.19.10"><span class="label">10</span><span class="content">මෝඩයෙකුට නායකත්වය නොහොබී;</span></span> 
     </div> 
     <div class="q2"> <span class="verse v10" data-usfm="PRO.19.10"><span class="content">අධිපතිකම් කිරීම වහලුන්ට කිසිසේත් නොහොබී.</span></span> 
     </div> 
     <div class="q"> <span class="verse v10" data-usfm="PRO.19.10"><span class="content"> </span></span><span class="verse v11" data-usfm="PRO.19.11"><span class="label">11</span><span class="content">සිහිකල්පනාව ඇත්තා වහා නොකිපෙන සුලු ය;</span></span> 
     </div> 
     <div class="q2"> <span class="verse v11" data-usfm="PRO.19.11"><span class="content">අනුන්ගේ වරද නොතකා හැරීම උදාර ගුණයකි.</span></span> 
     </div> 
     <div class="q"> <span class="verse v11" data-usfm="PRO.19.11"><span class="content"> </span></span><span class="verse v12" data-usfm="PRO.19.12"><span class="label">12</span><span class="content">රජුගේ උදහස සිහ රදෙකුගේ ගර්ජනාව වැනි ය, ඔහුගේ කරුණාව තණ මත පිනි බිඳු වැනි ය.</span></span> 
     </div> 
     <div class="q"> <span class="verse v12" data-usfm="PRO.19.12"><span class="content"> </span></span><span class="verse v13" data-usfm="PRO.19.13"><span class="label">13</span><span class="content">අනුවණ පුතා පියාගේ විනාශය වේ.</span></span> 
     </div> 
     <div class="q2"> <span class="verse v13" data-usfm="PRO.19.13"><span class="content">බැණ වදින බිරිඳ නොනැවතී වහින වැස්සකි.</span></span> 
     </div> 
     <div class="q"> <span class="verse v13" data-usfm="PRO.19.13"><span class="content"> </span></span><span class="verse v14" data-usfm="PRO.19.14"><span class="label">14</span><span class="content">ගෙවතු හා වස්තුව පියාගෙන් ලැබෙන උරුමයකි;</span></span> 
     </div> 
     <div class="q2"> <span class="verse v14" data-usfm="PRO.19.14"><span class="content">නුවණින් ක්‍රියා කරන බිරිඳ දෙවි තුම දෙන දීමනාවකි.</span></span> 
     </div> 
     <div class="q"> <span class="verse v14" data-usfm="PRO.19.14"><span class="content"> </span></span><span class="verse v15" data-usfm="PRO.19.15"><span class="label">15</span><span class="content">කුසීතකම බර නින්දට පමුණුවයි.</span></span> 
     </div> 
     <div class="q2"> <span class="verse v15" data-usfm="PRO.19.15"><span class="content">කම්මැළියා සාගින්නෙන් පෙළෙයි.</span></span> 
     </div> 
     <div class="q"> <span class="verse v15" data-usfm="PRO.19.15"><span class="content"> </span></span><span class="verse v16" data-usfm="PRO.19.16"><span class="label">16</span><span class="content">දේව නීති පිළිපදින අයට දිගායු ඇත, ඒවා මඟහරින අයට මරණය ඇත.</span></span> 
     </div> 
     <div class="q"> <span class="verse v16" data-usfm="PRO.19.16"><span class="content"> </span></span><span class="verse v17" data-usfm="PRO.19.17"><span class="label">17</span><span class="content">දිළිඳුන්ට දෙන්නා සමිඳුන්ට ණයට දෙයි, පසු ව සමිඳාණෝ ඔහුට වැඩි වැඩියෙනුත් දෙන සේක.</span></span> 
     </div> 
     <div class="q"> <span class="verse v17" data-usfm="PRO.19.17"><span class="content"> </span></span><span class="verse v18" data-usfm="PRO.19.18"><span class="label">18</span><span class="content">බාල වියේ දී ම පුතුට දඬුවම් දී හික්මවන්න, එහෙත් මැරෙන තරම් ඔහුට නොතළන්න.</span></span> 
     </div> 
     <div class="q"> <span class="verse v18" data-usfm="PRO.19.18"><span class="content"> </span></span><span class="verse v19" data-usfm="PRO.19.19"><span class="label">19</span><span class="content">වහා කිපෙන අය දඬුවම් විඳිනු ඇත;</span></span> 
     </div> 
     <div class="q2"> <span class="verse v19" data-usfm="PRO.19.19"><span class="content">ඔබ ඔහු වරක් මිදුවත් නැවත නැවත එය කිරීමට සිදු වේ.</span></span> 
     </div> 
     <div class="q"> <span class="verse v19" data-usfm="PRO.19.19"><span class="content"> </span></span><span class="verse v20" data-usfm="PRO.19.20"><span class="label">20</span><span class="content">අවවාදයට සවන් දී උපදෙස් පිළිගන්න;</span></span> 
     </div> 
     <div class="q2"> <span class="verse v20" data-usfm="PRO.19.20"><span class="content">එවිට ඔබ මතු දවස නැණවතෙක් වන්නෙහි ය.</span></span> 
     </div> 
     <div class="q"> <span class="verse v20" data-usfm="PRO.19.20"><span class="content"> </span></span><span class="verse v21" data-usfm="PRO.19.21"><span class="label">21</span><span class="content">මිනිසා සිතින් බොහෝ දේ අරමුණු කරයි;</span></span> 
     </div> 
     <div class="q2"> <span class="verse v21" data-usfm="PRO.19.21"><span class="content">එහෙත් ස්ථිරවන්නේ සමිඳුන්ගේ අරමුණ ය.</span></span> 
     </div> 
     <div class="q"> <span class="verse v21" data-usfm="PRO.19.21"><span class="content"> </span></span><span class="verse v22" data-usfm="PRO.19.22"><span class="label">22</span><span class="content">මිනිසෙකුගේ පැතුම විය යුත්තේ දයා කරුණාව ය;</span></span> 
     </div> 
     <div class="q2"> <span class="verse v22" data-usfm="PRO.19.22"><span class="content">දිළිඳුකම වංකකමට වඩා යෙහෙකි.</span></span> 
     </div> 
     <div class="q"> <span class="verse v22" data-usfm="PRO.19.22"><span class="content"> </span></span><span class="verse v23" data-usfm="PRO.19.23"><span class="label">23</span><span class="content">සමිඳුන්ට ගරුබිය, ජීවනයේ මඟ ය;</span></span> 
     </div> 
     <div class="q2"> <span class="verse v23" data-usfm="PRO.19.23"><span class="content">ඒ මඟ යන මිනිසා විපතින් දුරු ව තෘප්තියට පැමිණෙයි.</span></span> 
     </div> 
     <div class="q"> <span class="verse v23" data-usfm="PRO.19.23"><span class="content"> </span></span><span class="verse v24" data-usfm="PRO.19.24"><span class="label">24</span><span class="content">අලසයා බත් පිඬ ගන්න බඳුනට අත දමයි, එහෙත් එය කටට ගන්න පවා කම්මැළි ය.</span></span> 
     </div> 
     <div class="q"> <span class="verse v24" data-usfm="PRO.19.24"><span class="content"> </span></span><span class="verse v25" data-usfm="PRO.19.25"><span class="label">25</span><span class="content">උඩඟු මිනිසාට තළන්න, අනුවණයා නැණවත් වන්නේ එවිට ය.</span></span> 
     </div> 
     <div class="q2"> <span class="verse v25" data-usfm="PRO.19.25"><span class="content">තේරුම් ඇත්තාට ඔවා බස් දෙන්න, ඔහු දැනුම ලබන්නේ එවිට ය.</span></span> 
     </div> 
     <div class="q"> <span class="verse v25" data-usfm="PRO.19.25"><span class="content"> </span></span><span class="verse v26" data-usfm="PRO.19.26"><span class="label">26</span><span class="content">පියාට ගරහන, මව ගෙදරින් පිටමං කරන පුතා, හිරිඔතප් නැති, නින්දිත කෙනෙකි.</span></span> 
     </div> 
     <div class="q"> <span class="verse v26" data-usfm="PRO.19.26"><span class="content"> </span></span><span class="verse v27" data-usfm="PRO.19.27"><span class="label">27</span><span class="content">අවවාදයට සවන් නොදෙන පුතා, ප්‍රඥාවේ වචනයට පිටුපා යනු නියත ය.</span></span> 
     </div> 
     <div class="q"> <span class="verse v27" data-usfm="PRO.19.27"><span class="content"> </span></span><span class="verse v28" data-usfm="PRO.19.28"><span class="label">28</span><span class="content">නීච සාක්ෂිකරු යුක්තිය පෙරළයි;</span></span> 
     </div> 
     <div class="q2"> <span class="verse v28" data-usfm="PRO.19.28"><span class="content">දුදන බස් වරදට රුකුල් දෙයි.</span></span> 
     </div> 
     <div class="q"> <span class="verse v28" data-usfm="PRO.19.28"><span class="content"> </span></span><span class="verse v29" data-usfm="PRO.19.29"><span class="label">29</span><span class="content">උඩඟු මිනිහාට දඬුවම සිකුරු ය;</span></span> 
     </div> 
     <div class="q2"> <span class="verse v29" data-usfm="PRO.19.29"><span class="content">මෝඩයාට කස පහර නියත ය.</span></span> 
     </div> 
    </div> 
   </div> 
  </div>
 </body>
</html>