<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkPRO"> 
    <div class="chapter ch17" data-usfm="PRO.17">  
     <div class="p"> <span class="content"> </span><span class="verse v1" data-usfm="PRO.17.1"><span class="label">1</span><span class="content">අඬදබර ඇති ගෙදරක මංගල භෝජන වැළඳීමට වඩා සාමදානයෙන් වියළි පාන් කෑල්ලක් කෑම හොඳ ය.</span></span> 
     </div> 
     <div class="q"> <span class="verse v1" data-usfm="PRO.17.1"><span class="content"> </span></span><span class="verse v2" data-usfm="PRO.17.2"><span class="label">2</span><span class="content">නාස්තිකාර පුතෙකු සිටින තැන සිහි නුවණ ඇති දාසයා පාලකයා වෙයි.</span></span> 
     </div> 
     <div class="q2"> <span class="verse v2" data-usfm="PRO.17.2"><span class="content">සොහොයුරන් අතර උරුමයෙන් කොටසක් ද ඔහු ලබයි.</span></span> 
     </div> 
     <div class="q"> <span class="verse v2" data-usfm="PRO.17.2"><span class="content"> </span></span><span class="verse v3" data-usfm="PRO.17.3"><span class="label">3</span><span class="content">රිදී සෝදිසි කර බැලීමට කෝවය ද රන් සෝදිසි කර බැලීමට උදුන ද ඇත;</span></span> 
     </div> 
     <div class="q2"> <span class="verse v3" data-usfm="PRO.17.3"><span class="content">මිනිස් සිත සෝදිසි කර බැලීම සමිඳුන් අතේ ය.</span></span> 
     </div> 
     <div class="q"> <span class="verse v3" data-usfm="PRO.17.3"><span class="content"> </span></span><span class="verse v4" data-usfm="PRO.17.4"><span class="label">4</span><span class="content">නපුරා නපුරු කතාවලට කන් දෙයි;</span></span> 
     </div> 
     <div class="q2"> <span class="verse v4" data-usfm="PRO.17.4"><span class="content">බොරුකාරයා බොරු වදනට සවන් දෙයි.</span></span> 
     </div> 
     <div class="q"> <span class="verse v4" data-usfm="PRO.17.4"><span class="content"> </span></span><span class="verse v5" data-usfm="PRO.17.5"><span class="label">5</span><span class="content">දිළිඳාට උසුළු-විසුළු කිරීම මැවුම්කාර දෙවිඳුට අවමන් කිරීමකි.</span></span> 
     </div> 
     <div class="q2"> <span class="verse v5" data-usfm="PRO.17.5"><span class="content">අනුන්ගේ දුක් විපත් ගැන ප්‍රීති වෙන්නාට දඬුවම සිකුරු ය.</span></span> 
     </div> 
     <div class="q"> <span class="verse v5" data-usfm="PRO.17.5"><span class="content"> </span></span><span class="verse v6" data-usfm="PRO.17.6"><span class="label">6</span><span class="content">මහලු වියේ ඔටුන්න නම් දරුවන්ගේ දරුවෝ ය.</span></span> 
     </div> 
     <div class="q2"> <span class="verse v6" data-usfm="PRO.17.6"><span class="content">දරුවන්ගේ පාරට්ටුව නම් ඔවුන්ගේ පියවරු ය.</span></span> 
     </div> 
     <div class="q"> <span class="verse v6" data-usfm="PRO.17.6"><span class="content"> </span></span><span class="verse v7" data-usfm="PRO.17.7"><span class="label">7</span><span class="content">හරබර කතාව මෝඩයෙකුට නොගැළපෙයි;</span></span> 
     </div> 
     <div class="q2"> <span class="verse v7" data-usfm="PRO.17.7"><span class="content">හොරබොරු කතාව උතුමෙකුට ඊටත් වඩා නොගැළපෙයි.</span></span> 
     </div> 
     <div class="q"> <span class="verse v7" data-usfm="PRO.17.7"><span class="content"> </span></span><span class="verse v8" data-usfm="PRO.17.8"><span class="label">8</span><span class="content">සමහරු අල්ලස සිතුමිණකැ යි සිතති;</span></span> 
     </div> 
     <div class="q2"> <span class="verse v8" data-usfm="PRO.17.8"><span class="content">හැරෙන හැරෙන අතට ඔහුට වාසනාව ඇතැ යි කල්පනා කරති.</span></span> 
     </div> 
     <div class="q"> <span class="verse v8" data-usfm="PRO.17.8"><span class="content"> </span></span><span class="verse v9" data-usfm="PRO.17.9"><span class="label">9</span><span class="content">අනුන් කළ වරද සිතට නොගන්නා මිතුදම දියුණු කරයි;</span></span> 
     </div> 
     <div class="q2"> <span class="verse v9" data-usfm="PRO.17.9"><span class="content">එය මතු කර කර බලන්නා මිතුදම බිඳදමයි.</span></span> 
     </div> 
     <div class="q"> <span class="verse v9" data-usfm="PRO.17.9"><span class="content"> </span></span><span class="verse v10" data-usfm="PRO.17.10"><span class="label">10</span><span class="content">අනුවණයාට පහර සියයකට වඩා, නුවණැතියාට එක අවවාදයක් වැඩදායක වෙයි.</span></span> 
     </div> 
     <div class="q"> <span class="verse v10" data-usfm="PRO.17.10"><span class="content"> </span></span><span class="verse v11" data-usfm="PRO.17.11"><span class="label">11</span><span class="content">නපුරාගේ එක ම අරමුණ කැරලි ගැසීම ය;</span></span> 
     </div> 
     <div class="q2"> <span class="verse v11" data-usfm="PRO.17.11"><span class="content">එබැවින් ඔහු වෙත නපුරු දූතයෙකු එනු නියත ය.</span></span> 
     </div> 
     <div class="q"> <span class="verse v11" data-usfm="PRO.17.11"><span class="content"> </span></span><span class="verse v12" data-usfm="PRO.17.12"><span class="label">12</span><span class="content">මෝඩ දෙයක් කරන මෝඩයෙකු හමු වීමට වඩා, පැටවුන් නැති වුණු වැලහින්නකට මුහුණ පෑම යහපත.</span></span> 
     </div> 
     <div class="q"> <span class="verse v12" data-usfm="PRO.17.12"><span class="content"> </span></span><span class="verse v13" data-usfm="PRO.17.13"><span class="label">13</span><span class="content">කළ හොඳට නරකක් කරන මිනිසාගේ නිවසින් විපත පහ ව යන දවසක් එන්නේ ම නැත.</span></span> 
     </div> 
     <div class="q"> <span class="verse v13" data-usfm="PRO.17.13"><span class="content"> </span></span><span class="verse v14" data-usfm="PRO.17.14"><span class="label">14</span><span class="content">නඩුහබ පටන්ගැනීම අමුණක් බිඳීම වැනි ය;</span></span> 
     </div> 
     <div class="q2"> <span class="verse v14" data-usfm="PRO.17.14"><span class="content">වාද විවාද හටගන්න පෙර ඒවා වැළැක්වීම හොඳ ය.</span></span> 
     </div> 
     <div class="q"> <span class="verse v14" data-usfm="PRO.17.14"><span class="content"> </span></span><span class="verse v15" data-usfm="PRO.17.15"><span class="label">15</span><span class="content">දුදනන් නිදොස් කරන මිනිසා ද සුදනන් සදොස් කරන මිනිසා ද සමිඳුන්ට එක සේ පිළිකුලකි.</span></span> 
     </div> 
     <div class="q"> <span class="verse v15" data-usfm="PRO.17.15"><span class="content"> </span></span><span class="verse v16" data-usfm="PRO.17.16"><span class="label">16</span><span class="content">දැනුම් තේරුම් නැති මෝඩයෙකුට අධ්‍යාපනය සඳහා වියදම් කිරීමෙන් වැඩක් ඇද් ද?</span></span> 
     </div> 
     <div class="q"> <span class="verse v16" data-usfm="PRO.17.16"><span class="content"> </span></span><span class="verse v17" data-usfm="PRO.17.17"><span class="label">17</span><span class="content">මිතුරුතුමෝ දුක් සැප දෙකෙහි ම මිතුරෝ ය;</span></span> 
     </div> 
     <div class="q2"> <span class="verse v17" data-usfm="PRO.17.17"><span class="content">සොහොයුරන් සිටින්නේ විපතේ දී අත දීමට ය.</span></span> 
     </div> 
     <div class="q"> <span class="verse v17" data-usfm="PRO.17.17"><span class="content"> </span></span><span class="verse v18" data-usfm="PRO.17.18"><span class="label">18</span><span class="content">අසල්වැසියාගේ ණයතුරුස්වලට මැදි වී අත්තිකාරමක් දෙන්නා සිහි නුවණ නැති මිනිසෙකි.</span></span> 
     </div> 
     <div class="q"> <span class="verse v18" data-usfm="PRO.17.18"><span class="content"> </span></span><span class="verse v19" data-usfm="PRO.17.19"><span class="label">19</span><span class="content">දබරයට ප්‍රිය කරන්නා පාපයට ප්‍රිය කරයි;</span></span> 
     </div> 
     <div class="q2"> <span class="verse v19" data-usfm="PRO.17.19"><span class="content">නිතර පුරසාරම් දොඩන්නා කරදරයට දොර අරියි.</span></span> 
     </div> 
     <div class="q"> <span class="verse v19" data-usfm="PRO.17.19"><span class="content"> </span></span><span class="verse v20" data-usfm="PRO.17.20"><span class="label">20</span><span class="content">වංක සිතට සැපසම්පත් නැත, කපටි අයට දුක් විපත් ඇත.</span></span> 
     </div> 
     <div class="q"> <span class="verse v20" data-usfm="PRO.17.20"><span class="content"> </span></span><span class="verse v21" data-usfm="PRO.17.21"><span class="label">21</span><span class="content">අනුවණ පුතාගේ පියාට සෝදුක ඇත, මෝඩ පුතාගේ පියාට ප්‍රීතියක් නැත.</span></span> 
     </div> 
     <div class="q"> <span class="verse v21" data-usfm="PRO.17.21"><span class="content"> </span></span><span class="verse v22" data-usfm="PRO.17.22"><span class="label">22</span><span class="content">සතුටු සිත මහා ඖෂධයකි;</span></span> 
     </div> 
     <div class="q2"> <span class="verse v22" data-usfm="PRO.17.22"><span class="content">බිඳුණු සිතකින් ඇඟපත වැහැරී යයි.</span></span> 
     </div> 
     <div class="q"> <span class="verse v22" data-usfm="PRO.17.22"><span class="content"> </span></span><span class="verse v23" data-usfm="PRO.17.23"><span class="label">23</span><span class="content">දූෂිත විනිසකරුවෝ රහස් අල්ලස් ගනිති;</span></span> 
     </div> 
     <div class="q2"> <span class="verse v23" data-usfm="PRO.17.23"><span class="content">ඉන් යුක්තිය අයුක්තියට පෙරළති.</span></span> 
     </div> 
     <div class="q"> <span class="verse v23" data-usfm="PRO.17.23"><span class="content"> </span></span><span class="verse v24" data-usfm="PRO.17.24"><span class="label">24</span><span class="content">දැනුම්තේරුම් ඇති මිනිසාගේ ඉලක්කය ප්‍රඥාව ය;</span></span> 
     </div> 
     <div class="q2"> <span class="verse v24" data-usfm="PRO.17.24"><span class="content">එහෙත් මෝඩයා ඉලක්කයක් නැති ව ඉබාගාතේ යන්නේ ය.</span></span> 
     </div> 
     <div class="q"> <span class="verse v24" data-usfm="PRO.17.24"><span class="content"> </span></span><span class="verse v25" data-usfm="PRO.17.25"><span class="label">25</span><span class="content">අනුවණ පුතා සිය පියා හට ශෝකයකි, වැදූ මවට දුකකි.</span></span> 
     </div> 
     <div class="q"> <span class="verse v25" data-usfm="PRO.17.25"><span class="content"> </span></span><span class="verse v26" data-usfm="PRO.17.26"><span class="label">26</span><span class="content">දැහැමි අයට දඩ ගැසීම නුසුදුසු ය;</span></span> 
     </div> 
     <div class="q2"> <span class="verse v26" data-usfm="PRO.17.26"><span class="content">උතුමන් හට පහර දීම ඉතා ම නුසුදුසු ය.</span></span> 
     </div> 
     <div class="q"> <span class="verse v26" data-usfm="PRO.17.26"><span class="content"> </span></span><span class="verse v27" data-usfm="PRO.17.27"><span class="label">27</span><span class="content">දිව දමනය කරන්නාට ප්‍රඥාව ඇත;</span></span> 
     </div> 
     <div class="q2"> <span class="verse v27" data-usfm="PRO.17.27"><span class="content">තැන්පත් සිතක් ඇති අයට වැටහීම ඇත.</span></span> 
     </div> 
     <div class="q"> <span class="verse v27" data-usfm="PRO.17.27"><span class="content"> </span></span><span class="verse v28" data-usfm="PRO.17.28"><span class="label">28</span><span class="content">මෝඩයා පවා නිහඬ ව සිටින විට නැණවතෙකු මෙන් සැලකේ;</span></span> 
     </div> 
     <div class="q2"> <span class="verse v28" data-usfm="PRO.17.28"><span class="content">කට පියාගෙන සිටින විට බුද්ධිමතෙකු මෙන් ගණන් ගැනේ.</span></span> 
     </div> 
    </div> 
   </div> 
  </div>
 </body>
</html>