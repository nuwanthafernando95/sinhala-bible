<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch8" data-usfm="AMO.8">  
     <div class="s1"> <span class="heading"><b>පැසුණු පලතුරු ගැන දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="AMO.8.1"><span class="label">1</span><span class="content">මහෝත්තම දෙවි ස්වාමීන් වහන්සේ මේ දර්ශනය මට දැක්වූ සේක. මම පැසුණු පලතුරු ඇති කූඩයක් දිටිමි. </span></span><span class="verse v2" data-usfm="AMO.8.2"><span class="label">2</span><span class="content">එවිට සමිඳාණන් වහන්සේ, “ආමොස්, නුඹ කුමක් දකින්නෙහි දැ”යි ඇසූ සේක. “පැසුණු පලතුරු ඇති කූඩයකැ”යි මම පිළිතුරු දුනිමි. එවිට සමිඳාණන් වහන්සේ මට මෙසේ වදාළ සේක: “ඉශ්රායෙල් සෙනඟගේ විනාශය පඩිසන් දෙන කාලය දැන් පැසී ඇත. ඔවුන්ට දඬුවම් කිරීමට ඇති මාගේ අදහස් මම වෙනස් නොකරමි. </span></span><span class="verse v3" data-usfm="AMO.8.3"><span class="label">3</span><span class="content">ඒ දවසේ දී මාලිගාවේ ගී ගායනා දුක් ගාවිනා බවට හැරේ, සෑම තැන ම මළකඳන් දක්නට ලැබේ. කිසි තැනක ශබ්දයක් ඇසෙන්නට නැත.”</span></span> 
     </div> 
     <div class="s1"> <span class="heading"><b>ඉශ්රායෙල් ජාතියේ විනාශය</b></span> 
     </div> 
     <div class="p"> <span class="verse v3" data-usfm="AMO.8.3"><span class="content"> </span></span><span class="verse v4" data-usfm="AMO.8.4"><span class="label">4</span><span class="content">දිළිඳුන් පාගාදමා, අසරණයන්ට පීඩා කරන, ඔබ මෙයට සවන් දෙන්න. </span></span><span class="verse v5" data-usfm="AMO.8.5"><span class="label">5</span><span class="content">ඔබ ම මෙසේ කියන්නහු ය: “අපේ ධාන්‍ය විකුණන පිණිස මාස පෝය ගෙවෙන්නේ කොයි වේලේ ද? ධාන්‍යාගාර අරින පිණිස සබත් දවස ගෙවෙන්නේ කොයි වේලේ ද? එතකොට අපට වැඩි මිලට බඩු විකිණිය හැකි ය; හොර කෝදුවෙන් මැන දිය හැකි ය; ගනු දෙනු කරන්නන් රවටන හොර තරාදි පාවිච්චි කළ හැකි ය; </span></span><span class="verse v6" data-usfm="AMO.8.6"><span class="label">6</span><span class="content">අපට දුප්පතා සල්ලිවලට ද දුගියා සෙරෙප්පු දෙකක මිලයට ද ගත හැකි ය; එවිට බොල් වී හොඳ ගණනකට විකිණිය හැකි ය.”</span></span> 
     </div> 
     <div class="p"> <span class="verse v6" data-usfm="AMO.8.6"><span class="content"> </span></span><span class="verse v7" data-usfm="AMO.8.7"><span class="label">7</span><span class="content">ඉශ්රායෙල්ගේ දෙවි සමිඳාණන් වහන්සේ සිය නාමයෙන් දිවුරා මෙය වදාළ සේක: “ඔවුන්ගේ නපුරු ක්‍රියා කිසි කලෙක මම අමතක නොකරමි. </span></span><span class="verse v8" data-usfm="AMO.8.8"><span class="label">8</span><span class="content">එබැවින් පොළොව දෙදරන්නේ ය; රටවැසි සියල්ලෝ වැලපෙන්නෝ ය. මුළු රට ම නයිල් ගඟ මෙන් නැඟී, දෙගොඩ තලා, බැස යනවා ඇත. </span></span><span class="verse v9" data-usfm="AMO.8.9"><span class="label">9</span><span class="content">ඒ දවසේ දී, මද්දහන වේලාවේ ඉර බසින්නට සලස්වන්නෙමි; මහා දවාලේ පොළොව අන්ධකාරවන්ට සලස්වන්නෙමි. මේ වචන වදාළේ දෙවි ස්වාමීන් වන මම ය. </span></span><span class="verse v10" data-usfm="AMO.8.10"><span class="label">10</span><span class="content">නුඹලාගේ සුබ මංගල්‍යයන් අවමංගල්‍යන් කරන්නෙමි; නුඹලාගේ තුති ගී ළතෝනි බවට හරවන්නෙමි. නුඹලාගේ බඳ වටා ගෝණි හඳවා හිස් මුඩු කරන්නෙමි. එක ම පුතාගේ මරණය නිසා වැලපෙන දෙමවුපියන් මෙන් නුඹලා වැලපෙන්නහු ය. ඒ දවස කෙළවර දක්වා තිත්ත ම තිත්ත වන්නේ ය.</span></span> 
     </div> 
     <div class="p"> <span class="verse v10" data-usfm="AMO.8.10"><span class="content"> </span></span><span class="verse v11" data-usfm="AMO.8.11"><span class="label">11</span><span class="content">“දේශය මුළුල්ලේ මහා සාගතයන් එවන කාලය ළං වන්නේ ය. ඒ සාගින්න කෑම සඳහා නොවේ; පිපාසය වතුර සඳහා නොවේ. එය සමිඳාණන් වහන්සේගේ වචනය ඇසීමට ඇති වන සාපිපාසය වේ. මෙසේ කියන්නේ මහෝත්තම දෙවි ස්වාමීන් වන මම ය. </span></span><span class="verse v12" data-usfm="AMO.8.12"><span class="label">12</span><span class="content">එවිට සෙනඟ සමිඳාණන් වහන්සේගේ වචනය සොයමින් උතුරේ සිට දකුණට ද නැගෙනහිර සිට බස්නාහිරට ද ඔබමොබ දුවනවා ඇත. එහෙත්, එය ඔවුන්ට සම්බ වන්නේ නැත. </span></span><span class="verse v13" data-usfm="AMO.8.13"><span class="label">13</span><span class="content">ඒ දවසේ දී රූමත් තරුණියෝ ද ශක්තිමත් තරුණයෝ ද පිපාසයෙන් ක්ලාන්ත වී වැටෙන්නෝ ය. </span></span><span class="verse v14" data-usfm="AMO.8.14"><span class="label">14</span><span class="content">‘දාන්හි ජීවමාන දෙවියන්ගේ නාමයෙන්’ කියා ද ‘බෙයර්-ෂෙබාහි ජීවමාන දෙවියන්ගේ නාමයෙන්’ කියා ද සමාරියේ දෙවිවරුන් නමින් ද දිවුරන සියලු දෙන නැවත නැඟිටින්නට නොහැකි වන ලෙස වැටෙන්නෝ ය.”</span></span> 
     </div> 
    </div> 
   </div> 
  </div>
 </body>
</html>