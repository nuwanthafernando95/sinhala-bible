<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch5" data-usfm="AMO.5">  
     <div class="s1"> <span class="heading"><b>ඉශ්රායෙල් ගැන විලාපය</b></span> 
     </div> 
     <div class="p"> <span class="content"> </span><span class="verse v1" data-usfm="AMO.5.1"><span class="label">1</span><span class="content">අහෝ ඉශ්රායෙල් ජනයෙනි! ඔබ හැම ගැන නඟන මාගේ මේ විලාපයට සවන් දෙන්න:</span></span> 
     </div> 
     <div class="q"> <span class="verse v1" data-usfm="AMO.5.1"><span class="content"> </span></span><span class="verse v2" data-usfm="AMO.5.2"><span class="label">2</span><span class="content">“ඉශ්රායෙල් කන්‍යාව වැටී ඇත, යළි නැඟිටීමක් ඈට නැත.</span></span> 
     </div> 
     <div class="q2"> <span class="verse v2" data-usfm="AMO.5.2"><span class="content">පොළොව මත ඈ වැටී සිටියි.</span></span> 
     </div> 
     <div class="q2"> <span class="verse v2" data-usfm="AMO.5.2"><span class="content">උදව් දෙන්නට කවුරුත් නැත.”</span></span> 
     </div> 
     <div class="p"> <span class="verse v2" data-usfm="AMO.5.2"><span class="content"> </span></span><span class="verse v3" data-usfm="AMO.5.3"><span class="label">3</span><span class="content">මහෝත්තම දෙවි ස්වාමීන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v3" data-usfm="AMO.5.3"><span class="content">“ඉශ්රායෙල්හි එක් නගරයකින් සටනට යන භටයින් දහසකින් ආපසු එන්නේ සියයකි.</span></span> 
     </div> 
     <div class="q2"> <span class="verse v3" data-usfm="AMO.5.3"><span class="content">සියයක් යන තව නගරයකින් ආපසු එන්නේ දසදෙනෙකි.”</span></span> 
     </div> 
     <div class="p"> <span class="verse v3" data-usfm="AMO.5.3"><span class="content"> </span></span><span class="verse v4" data-usfm="AMO.5.4"><span class="label">4</span><span class="content">ඉශ්රායෙල් සෙනඟට සමිඳාණන් වහන්සේ මෙසේ වදාරන සේක:</span></span> 
     </div> 
     <div class="p"> <span class="verse v4" data-usfm="AMO.5.4"><span class="content">“මා වෙත හැරී එන්න; එසේ ඇවිත් ජීවත් වන්න. </span></span><span class="verse v5" data-usfm="AMO.5.5"><span class="label">5</span><span class="content">එහෙත්, නමදින පිණිස බෙයර්-ෂෙබාවට නොයන්න; මා සොයන පිණිස බෙතෙල්ට නොයන්න. බෙතෙල් නැත්තට ම නැති වේ. ගිල්ගාලයට වත් නොයන්න. එහි සෙනඟ වහල්කමට ගෙනයනු ලබති.”</span></span> 
     </div> 
     <div class="p"> <span class="verse v5" data-usfm="AMO.5.5"><span class="content"> </span></span><span class="verse v6" data-usfm="AMO.5.6"><span class="label">6</span><span class="content">දෙවියන් වහන්සේ වෙත හැරී යන්න; ගොස් ජීවත් වන්න. නොගියොත් උන් වහන්සේ ගින්නක් මෙන් ජෝසෙප්ගේ වංශය පිට පැමිණෙන සේක. බෙතෙල්හි සෙනඟ ගින්නට දැවී යනු ඇත. එය නිවීමට හැකි කිසිවෙක් නැත. </span></span><span class="verse v7" data-usfm="AMO.5.7"><span class="label">7</span><span class="content">යුක්තිය නොපිට පෙරළන, මානව අයිතිවාසිකම් වළක්වන, ඔබට වන විපතක මහත!</span></span> 
     </div> 
     <div class="q"> <span class="verse v7" data-usfm="AMO.5.7"><span class="content"> </span></span><span class="verse v8 v9" data-usfm="AMO.5.8+AMO.5.9"><span class="label">8-9</span><span class="content"> </span><span class="content">හත්දින්න ද මුවසිරස ද මවාලන, රෑ අඳුර එළිය කරන, දිවා එළිය රෑ කරන, මුහුදු දියට හඬගසා පොළොව පුරා ගලා යවන, පවුරු හා බලකොටු පිට විනාශය පමුණුවන එතුමාණන්ගේ නම සමිඳාණෝ වන සේක.</span></span> 
     </div> 
     <div class="p"> <span class="verse v8 v9" data-usfm="AMO.5.8+AMO.5.9"><span class="content"> </span></span><span class="verse v10" data-usfm="AMO.5.10"><span class="label">10</span><span class="content">ඔබ උසාවිය මඟින් යුක්තිය ඉටු කරන්නාට වෛර වන්නහු ය; අවංක ලෙස කතා කරන්නාට පිළිකුල් කරන්නහු ය. </span></span><span class="verse v11" data-usfm="AMO.5.11"><span class="label">11</span><span class="content">ඔබ දුප්පතුන් පාගාදමා, ඔවුන්ගෙන් අධික ධාන්‍ය කොටසක් බලයෙන් ගන්නහු ය. ඒ නිසා ඔබ කැපූ ගලින් තනාගත් මන්දිරවල වාසය කරන්නේ වත්, වගා කළ සරු මිදි වතුවලින් මිදියුස බොන්නේ වත් නැත. </span></span><span class="verse v12" data-usfm="AMO.5.12"><span class="label">12</span><span class="content">ඔබේ පව් කොපමණ බරපතල ද කියාත්, ඔබේ අපරාධ කොපමණ බහුල ද කියාත් මම දනිමි. නුඹලා දමිටුන්ට පීඩා කරන්නහු ය; අල්ලස් ගෙන උසාවිය මඟින් යුක්තිය ඉටු කරගැනීමට දුප්පතුන්ට ඉඩ නොදෙන්නහු ය. </span></span><span class="verse v13" data-usfm="AMO.5.13"><span class="label">13</span><span class="content">කාලය නපුරු බැවින් නැණැතියෝ වුව ද නිහඬ ව සිටිති.</span></span> 
     </div> 
     <div class="p"> <span class="verse v13" data-usfm="AMO.5.13"><span class="content"> </span></span><span class="verse v14" data-usfm="AMO.5.14"><span class="label">14</span><span class="content">ජීවත් වන පිණිස නපුර නොව යහපත සොයන්න. එවිට ඔබ සමඟ සිටින සේකැ යි ඔබ කියන සියලු බලැති දෙවි සමිඳාණන් වහන්සේ ඇත්තෙන් ම ඔබ සමඟ සිටින සේක. </span></span><span class="verse v15" data-usfm="AMO.5.15"><span class="label">15</span><span class="content">නපුරට ද්වේෂ කරන්න, යහපතට ප්‍රිය කරන්න, උසාවිය මඟින් යුක්තිය ඉටු කරවන්න. සමහරවිට, සියලු බලැති දෙවි සමිඳාණන් වහන්සේ මේ රටේ ඉතිරි ව සිටින ජනයාට කරුණා කරනු ඇත.</span></span> 
     </div> 
     <div class="s1"> <span class="heading"><b>සමිඳාණන් වහන්සේගේ ආගමන දවස</b></span> 
     </div> 
     <div class="p"> <span class="verse v15" data-usfm="AMO.5.15"><span class="content"> </span></span><span class="verse v16" data-usfm="AMO.5.16"><span class="label">16</span><span class="content">සියලු බලැති දෙවි සමිඳාණන් වහන්සේ මෙසේ වදාරන සේක:</span></span> 
     </div> 
     <div class="p"> <span class="verse v16" data-usfm="AMO.5.16"><span class="content">“නගරයේ හැම වීථියක හැඬීමත් වැලපීමත් ඇති වන්නේ ය; වැලපෙන පිණිස ගම්වැසියන්ටත්, කුලියට ළතෝනි කියන්නන්ටත් අඬගසනු ලැබේ. </span></span><span class="verse v17" data-usfm="AMO.5.17"><span class="label">17</span><span class="content">සියලු මිදි වතුවලත් වැලපීම වන්නේ ය. මන්ද, නුඹලාට දඬුවම් කරන පිණිස මම එන්නෙමි.”</span></span> 
     </div> 
     <div class="p"> <span class="verse v17" data-usfm="AMO.5.17"><span class="content"> </span></span><span class="verse v18" data-usfm="AMO.5.18"><span class="label">18</span><span class="content">සමිඳාණන් වහන්සේගේ පැමිණීමේ දවස ආසාවෙන් බලා සිටින ඔබට වන්නට යන විපතක මහත! ඒ දවසේ ඔබට කිසි යහපතක් වෙයි ද? එය ආලෝකයේ දවසක් නොව, අන්ධකාරයේ දවසක් වන්නේ ය. </span></span><span class="verse v19" data-usfm="AMO.5.19"><span class="label">19</span><span class="content">ඒ දවසේ දී සිදු වන්නේ, සිංහයෙකුගෙන් බේරී දුවන මිනිසෙකු වලසෙකුට අසුවීම වැනි දෙයකි. නැතහොත්, මිනිසෙකු තම නිවෙසට පැමිණ බිත්තියේ අත තැබූ විට සර්පයෙකු දෂ්ට කිරීම වැනි දෙයකි. </span></span><span class="verse v20" data-usfm="AMO.5.20"><span class="label">20</span><span class="content">සමිඳාණන් වහන්සේගේ පැමිණීමේ දවසේ දී ඇතිවන්නේ, අන්ධකාරය මිස ආලෝකය නොවේ. එය දීප්තියක් නැති තිත්ත කළුවර දවසක් වන්නේ ය.</span></span> 
     </div> 
     <div class="s1"> <span class="heading"><b>ස්වාමීන්ට පිළිකුල් පුද පූජා</b></span> 
     </div> 
     <div class="p"> <span class="verse v20" data-usfm="AMO.5.20"><span class="content"> </span></span><span class="verse v21" data-usfm="AMO.5.21"><span class="label">21</span><span class="content"> </span><span class="content">“නුඹලාගේ මංගල්‍යවලට මම ද්වේෂ කරමි. ඒවා මට රුස්සන්නේ නැත. </span></span><span class="verse v22" data-usfm="AMO.5.22"><span class="label">22</span><span class="content">නුඹලා දවන යාග පූජා ද ආහාර පූජා ද මට ඔප්පු කරන නමුත්, මම ඒවා නොපිළිගනිමි. සහභාගිකමේ පූජා වශයෙන් මට ඔප්පු කරන පිණිස නුඹලා තර කළ සතුන් මම නොපිළිගනිමි. </span></span><span class="verse v23" data-usfm="AMO.5.23"><span class="label">23</span><span class="content">නුඹලාගේ ගීත ඝෝෂාව නතර කරන්න; නුඹලාගේ වීණා නාදයට මම සවන් නොදෙමි. </span></span><span class="verse v24" data-usfm="AMO.5.24"><span class="label">24</span><span class="content">යුක්තිය ගලා බහින දිය දහරක් මෙන් ද ධර්මිෂ්ඨකම නොසිඳී ගලන ගඟක් මෙන් ද පැවතිය යුතු ය.</span></span> 
     </div> 
     <div class="p"> <span class="verse v24" data-usfm="AMO.5.24"><span class="content"> </span></span><span class="verse v25" data-usfm="AMO.5.25"><span class="label">25</span><span class="content"> </span><span class="content">“ඉශ්රායෙල් ජනයෙනි, නුඹලා සතළිස් අවුරුද්දක් මුළුල්ලේ පාළුකරයේ සිටිය මට පුද පූජා ඔප්පු කළහු ද? නැත. </span></span><span class="verse v26" data-usfm="AMO.5.26"><span class="label">26</span><span class="content">එහෙත් නුඹලා, දැන් නුඹලා උදෙසා ම තනාගත් ‘සක්කුත්’ සහ ‘කයිවාන්’ යන ග්‍රහ දේව රූප කර තබාගෙන යන්නහු ය; </span></span><span class="verse v27" data-usfm="AMO.5.27"><span class="label">27</span><span class="content">එබැවින් මම දමස්කයෙන් එපිට රටක වහල්කමට නුඹලා ගෙනයන්නෙමි”යි සියලු බලැති දෙවියන් යන නම ඇති සමිඳාණන් වහන්සේ වදාරන සේක.</span></span> 
     </div> 
    </div> 
   </div> 
  </div>
 </body>
</html>