<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch3" data-usfm="AMO.3">  
     <div class="s1"> <span class="heading"><b>ඉශ්රායෙල් කෙරෙහි දිව්‍ය කරුණාව</b></span> 
     </div> 
     <div class="p"> <span class="content"> </span><span class="verse v1" data-usfm="AMO.3.1"><span class="label">1</span><span class="content">“ඉශ්රායෙල් ජනයෙනි, නුඹලාට විරුද්ධ ව, මිසර දේශයෙන් මා පිටතට ගෙනා නුඹලාගේ මුළු ඉශ්රායෙල් වංශයට විරුද්ධ ව සමිඳාණන් වහන්සේ වදාරන මේ වචනවලට සවන් දෙන්න: </span></span><span class="verse v2" data-usfm="AMO.3.2"><span class="label">2</span><span class="content">ලොවේ සියලු වංශවලින් මා මැනවින් දැනහැඳිනගෙන ඇත්තේ නුඹ පමණකි. ඒ නිසා නුඹලා කර ඇති සියලු පාපවලට මම දඬුවම් දෙමි.”</span></span> 
     </div> 
     <div class="s1"> <span class="heading"><b>දිවැසිවරයාගේ වගකීම</b></span> 
     </div> 
     <div class="q"> <span class="verse v2" data-usfm="AMO.3.2"><span class="content"> </span></span><span class="verse v3" data-usfm="AMO.3.3"><span class="label">3</span><span class="content">“දෙදෙනෙක් එකට ගමනක් යත් ද එකඟ වී මිස?</span></span> 
     </div> 
     <div class="q"> <span class="verse v3" data-usfm="AMO.3.3"><span class="content"> </span></span><span class="verse v4" data-usfm="AMO.3.4"><span class="label">4</span><span class="content">සිංහයෙක් වනයේ ගෙරවුම් දෙයි ද ගොදුරක් දුටුවොත් මිස?</span></span> 
     </div> 
     <div class="q2"> <span class="verse v4" data-usfm="AMO.3.4"><span class="content">ගුහාවක් තුළ සිංහ නාම්බෙක් ගොදුරක් නැති ව හඬ නඟයි ද?</span></span> 
     </div> 
     <div class="q"> <span class="verse v4" data-usfm="AMO.3.4"><span class="content"> </span></span><span class="verse v5" data-usfm="AMO.3.5"><span class="label">5</span><span class="content">ඇමක් නැති ව කුරුල්ලෙක් මලපතකට අසු වෙයි ද?</span></span> 
     </div> 
     <div class="q2"> <span class="verse v5" data-usfm="AMO.3.5"><span class="content">අසු නොවී කිසිවක් ගැස්සී යයි ද උගුලක්?</span></span> 
     </div> 
     <div class="q"> <span class="verse v5" data-usfm="AMO.3.5"><span class="content"> </span></span><span class="verse v6" data-usfm="AMO.3.6"><span class="label">6</span><span class="content">යුධ සක් හඬ ඇසුණොත් නගරයේ සෙනඟ බිය නොවෙත් ද?</span></span> 
     </div> 
     <div class="q2"> <span class="verse v6" data-usfm="AMO.3.6"><span class="content">සමිඳුන් නොපැමිණෙව් විපතක් නගරයේ ඇති වෙයි ද?</span></span> 
     </div> 
     <div class="q"> <span class="verse v6" data-usfm="AMO.3.6"><span class="content"> </span></span><span class="verse v7" data-usfm="AMO.3.7"><span class="label">7</span><span class="content">මේ රහස් එළිදරව් නොකර සිය සේවක දිවැසිවරුන් හට, මහෝත්තම දෙවි ස්වාමීන් වහන්සේ සැබැවින් ම කිසිවක් නොකරන සේක.</span></span> 
     </div> 
     <div class="q"> <span class="verse v7" data-usfm="AMO.3.7"><span class="content"> </span></span><span class="verse v8" data-usfm="AMO.3.8"><span class="label">8</span><span class="content">සිංහයෙක් ගර්ජනා කරයි;</span></span> 
     </div> 
     <div class="q2"> <span class="verse v8" data-usfm="AMO.3.8"><span class="content">බිය නොවී සිටිය හැක්කේ කවරෙකුට ද?</span></span> 
     </div> 
     <div class="q2"> <span class="verse v8" data-usfm="AMO.3.8"><span class="content">මහෝත්තම දෙවි ස්වාමීන් වහන්සේ කතා කරන සේක;</span></span> 
     </div> 
     <div class="q2"> <span class="verse v8" data-usfm="AMO.3.8"><span class="content">දිවැස් වැකි නොකියා සිටිය හැක්කේ කවරෙකුට ද?”</span></span> 
     </div> 
     <div class="s1"> <span class="heading"><b>සමාරියේ විනාශය</b></span> 
     </div> 
     <div class="p"> <span class="verse v8" data-usfm="AMO.3.8"><span class="content"> </span></span><span class="verse v9" data-usfm="AMO.3.9"><span class="label">9</span><span class="content">අෂ්දොද්හි ද මිසර දේශයේ ද මාලිගාවල සිටින්නන්ට මෙසේ ප්‍රකාශ කරන්න:</span></span> 
     </div> 
     <div class="p"> <span class="verse v9" data-usfm="AMO.3.9"><span class="content">“සමාරියේ කඳුවලට නැඟී එහි ඇති අවුල් වියවුල් ද නගරයේ කෙරෙන අපරාධ ද බලන්න.”</span></span> 
     </div> 
     <div class="p"> <span class="verse v9" data-usfm="AMO.3.9"><span class="content"> </span></span><span class="verse v10" data-usfm="AMO.3.10"><span class="label">10</span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="p"> <span class="verse v10" data-usfm="AMO.3.10"><span class="content">“මේ සෙනඟ අපරාධ ක්‍රියාවලින් ද බලහත්කාරයෙන් ද ලබාගත් දෙයින් තමන්ගේ මාලිගා පුරවාගෙන ඇත. අවංකකම ඔවුන් කොහොමට වත් දන්නේ නැත.” </span></span><span class="verse v11" data-usfm="AMO.3.11"><span class="label">11</span><span class="content">එබැවින් සමිඳාණන් වහන්සේ මෙසේ වදාරන සේක: “සතුරු සේනාවක් ඔවුන්ගේ රට වට කොට, බලකොටු බිඳ හෙළා මාලිගා කොල්ලකන්නෝ ය.”</span></span> 
     </div> 
     <div class="p"> <span class="verse v11" data-usfm="AMO.3.11"><span class="content"> </span></span><span class="verse v12" data-usfm="AMO.3.12"><span class="label">12</span><span class="content">සමිඳාණන් වහන්සේ මෙසේ වදාරමින්, “එඬේරෙකු, සිංහයාගේ කටින් බැටළුවෙකුගේ කකුල් දෙක හෝ කනින් කෑල්ලක් හෝ ගළවාගන්නාක් මෙන් දෙවියන් වහන්සේ සමාරියේ වසන ඉශ්රායෙල් ජනයා ගළවාගන්න සේක. ගළවනු ලබන්නේ, ඇඳක ලී පතුරක් හෝ කෑල්ලක් හෝ වැනි, ඉතා ස්වල්ප දෙනෙක් පමණි. </span></span><span class="verse v13" data-usfm="AMO.3.13"><span class="label">13</span><span class="content">සවන් දී, ජාකොබ්ගේ වංශයට ප්‍රවේසම් වෙන ලෙස තදින් අවවාද කරන්නැ”යි වදාළ සේක. මෙසේ වදාරන්නේ සියලු බලැති දෙවි සමිඳාණන් වහන්සේ ය. </span></span><span class="verse v14" data-usfm="AMO.3.14"><span class="label">14</span><span class="content">“ඉශ්රායෙල් සෙනඟගේ වරද නිසා ඔවුන්ට දඬුවම් කරන දවසේ දී බෙතෙල්හි පූජාසන බිඳ හෙළන්නෙමි; පූජාසනවල අං වැනි නෙරා ඇති කොන් කපාදමා බිමට හෙළන්නෙමි; </span></span><span class="verse v15" data-usfm="AMO.3.15"><span class="label">15</span><span class="content">සිසිර නිවාස හා ග්‍රීෂ්ම නිවාස සිඳබිඳ දමමි; ඇත්දත් මන්දිර වැනසී යයි; හැම මහා මන්දිරයක් ම විනාශවනු ඇතැ”යි සමිඳාණන් වහන්සේ වදාරන සේක.</span></span> 
     </div> 
    </div> 
   </div> 
  </div>
 </body>
</html>