<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter chINTRO1" data-usfm="AMO.INTRO1"> 
     <div class="imt"> <span class="content">හැඳින්වීම</span> 
     </div> 
     <div class="im"> <span class="content">ආමොස් නම් දිවැසිවරයා ක්‍රි.පූ. අට වන සිය වසේ මැද හරියේ දී ඉශ්රායෙල් දේශයේ උතුරු රාජ්‍යයේ ජීවත් වූ කෙනෙකි. එවකට රට ආර්ථික වශයෙන් දියුණු තත්ත්වයක පැවතිණි. එහෙත්, ඒ බාහිර දියුණුව රවටන සුලු පුහු දියුණුවක් බව ආමොස් පෙන්වා දුන්නේ ය. අයුක්තියත්, අසාධාරණයත්, ගසාකෑමත්, තාඩනපීඩනත්, වංකකමත්, උසස් පෙළේ රජයේ නායකයන් අතර ද ආගමික පූජකයන් අතර ද රටේ රදළයන් අතර ද බහුල ව පැතිර තිබුණ බව ඔහු පෙන්වා දී ඒවාට විරුද්ධ ව තදින් කතා කෙළේ ය. අයුක්තිය නිසා රට හා ජාතිය පිරිහී විනාශ වන බව ඔහු තරයේ ම ප්‍රකාශ කෙළේ ය. දෙවියන් වහන්සේ යුක්ති සහගත දෙවි කෙනෙකු නිසා අයුක්තිය, අසාධාරණකම, වංකකම යනාදිය නොඉවසන බවත්, යුක්තියට විරුද්ධ ව කිසි ම ජාතියකට නැඟී සිටින්නට බැරි බවත් ඔහු මැනවින් පෙන්වා දෙයි. ඔහුගේ පොතේ දෙවියන් වහන්සේ පිළිබඳ ව ඇති අදහස අතිශ්‍රේෂ්ඨ ය. උන් වහන්සේ වූ කලී, සර්ව පරාක්‍රම, සර්ව සාධාරණ, යුක්තිගරුක, සියල්ල තීන්දු කරන දෙවියන් වහන්සේ ය. මේ ශ්‍රේෂ්ඨ අදහස අනුව ඔහු දෙන පණිවුඩය නම්: යුක්තියට පිටුපෑම දෙවියන් වහන්සේට පිටුපෑමකි; එයින් පුද්ගලයන්ටත්, ජාතීන්ටත් දේව තීන්දුවේ ප්‍ර‍තිවිපාක ඇති වේ; යුක්තියට ගරු කිරීම උන් වහන්සේට ගරු කිරීමකි; එයින් වන ප්‍ර‍තිඵලය ඉමහත් ය යනු යි.</span> 
     </div> 
     <div class="iot"> <span class="content">මෙහි අඩංගු කරුණු:</span> 
     </div> 
     <div class="io1"> <span class="content">පරිච්ඡේද 1:1; 2:5 ඉශ්රායෙල් දේශය අවට ජාතීන් පිළිබඳ දේව විනිශ්චය.</span> 
     </div> 
     <div class="io1"> <span class="content">පරිච්ඡේද 2:6; 6:14 ඉශ්රායෙල් ජාතිය පිළිබඳ දේව විනිශ්චය.</span> 
     </div> 
     <div class="io1"> <span class="content">පරිච්ඡේද 7:1; 9:15 ආමොස් දුටු දර්ශන පහ.</span> 
     </div> 
    </div> 
   </div> 
  </div>
 </body>
</html>