<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch9" data-usfm="AMO.9">  
     <div class="s1"> <span class="heading"><b>සමිඳාණන් වහන්සේගේ විනිශ්චය</b></span> 
     </div> 
     <div class="p"> <span class="content"> </span><span class="verse v1" data-usfm="AMO.9.1"><span class="label">1</span><span class="content">සමිඳාණන් වහන්සේ පූජාසනය ළඟ සිටිනු මම දිටිමි. උන් වහන්සේ මෙසේ අණ කළ සේක: “උළුවහු සෙලවෙන හැටියට සිද්ධස්ථානයේ පේකඩවලට පහර දී, ඒවා බිඳදමා, ඔවුන් සියල්ලන්ගේ හිස් පිට කඩා වැටෙන්න සලස්වන්න. ඉතිරි වන සියලු දෙනා මම යුද්ධයේ දී මරාදමමි. එක මිනිහෙක් වත් ඉතුරු නොකරමි. එක් කෙනෙක් වත් බේරෙන්නේ නැත. </span></span><span class="verse v2" data-usfm="AMO.9.2"><span class="label">2</span><span class="content">ඔවුන් පොළොව හාරා මළවුන්ගේ ලෝකයට ගියත්, මම ඔවුන් අල්ලාගනිමි. ඔවුන් සගලොව නැඟී ගියත්, එතැනින් මම ඔවුන් පහතට හෙළමි. </span></span><span class="verse v3" data-usfm="AMO.9.3"><span class="label">3</span><span class="content">ඔවුන් කර්මෙල් කන්ද මුදුනෙහි සැඟවී සිටියත්, මම ඔවුන් සොයාගෙන අල්ලාගනිමි. ඔවුන් මට නොපෙනී මුහුදු පත්ලෙහි සැඟවුණත්, එහි දී ඔවුන් දෂ්ට කරන පිණිස මුහුදු සර්පයාට මම අණ කරමි. </span></span><span class="verse v4" data-usfm="AMO.9.4"><span class="label">4</span><span class="content">ඔවුන්ගේ සතුරන් ඔවුන් වහල්කමට ගෙන ගියොත්, ඔවුන් කඩුවෙන් මරන ලෙස මම අණ කරමි. ඔවුන්ට පිහිටවන්නට නොව ඔවුන් විනාශ කරන්න මම අධිෂ්ඨාන කරගෙන සිටිමි.</span></span> 
     </div> 
     <div class="q"> <span class="verse v4" data-usfm="AMO.9.4"><span class="content"> </span></span><span class="verse v5" data-usfm="AMO.9.5"><span class="label">5</span><span class="content">“සව් බලැති දෙවි සමිඳු, අතගසන විට දෙරණට, දෙරණ සැලෙනු ඇත, සව් ලෝ සත වැලපෙනු ඇත.</span></span> 
     </div> 
     <div class="q2"> <span class="verse v5" data-usfm="AMO.9.5"><span class="content">මිසරයේ ගඟ වන නයිල් නදිය විලසින නඟියි, බසියි මුළු දෙරණ.</span></span> 
     </div> 
     <div class="q"> <span class="verse v5" data-usfm="AMO.9.5"><span class="content"> </span></span><span class="verse v6" data-usfm="AMO.9.6"><span class="label">6</span><span class="content">සගලොව සිය විමන ද නර ලොව උඩින් අහස් වියන ද මවන්නේ සමිඳාණෝ ය.</span></span> 
     </div> 
     <div class="q2"> <span class="verse v6" data-usfm="AMO.9.6"><span class="content">මුහුදේ ජලයට හඬගසා පොළොවේ වගුරුවා යවන සේක.</span></span> 
     </div> 
     <div class="q2"> <span class="verse v6" data-usfm="AMO.9.6"><span class="content">එතුමන්ගේ නාමය සමිඳාණෝ ය.”</span></span> 
     </div> 
     <div class="p"> <span class="verse v6" data-usfm="AMO.9.6"><span class="content"> </span></span><span class="verse v7" data-usfm="AMO.9.7"><span class="label">7</span><span class="content">සමිඳාණන් වහන්සේ මෙසේ වදාරන සේක: “ඉශ්රායෙල් ජනයෙනි, මා නුඹලාත්, එතියෝපිවරුනුත් සලකන්නේ එක හා සමාන ව ය. මා නුඹලා මිසර දේශයෙන් ගෙනා සේ ම, පිලිස්තිවරුන් ක්‍රීතයේ සිට ද සිරියන්වරුන් තීර්හි සිට ද මම ගෙනාවෙමි. </span></span><span class="verse v8" data-usfm="AMO.9.8"><span class="label">8</span><span class="content">මේ පාපිෂ්ඨ රාජ්‍යය දෙස මම බල බලා සිටිමි. මම ඒ රාජ්‍යය මිහි පිටින් විනාශ කර දමමි. එහෙත්, ඒ ඉශ්රායෙල් සෙනඟ මම සහමුලින් ම විනාශ නොකරමි.</span></span> 
     </div> 
     <div class="p"> <span class="verse v8" data-usfm="AMO.9.8"><span class="content"> </span></span><span class="verse v9" data-usfm="AMO.9.9"><span class="label">9</span><span class="content">“වැදගැම්මකට නැති අය වෙන් කරන පිණිස, පෙනේරෙන් ධාන්‍ය හලන්නා සේ මම ඉශ්රායෙල් සෙනඟ ජාතීන් අතරේ ඒ මේ අත හැලීමට අණ කරන්නෙමි. </span></span><span class="verse v10" data-usfm="AMO.9.10"><span class="label">10</span><span class="content">‘දෙවියන් වහන්සේ අපට කිසි හානියක් නොකරන සේකැ’යි කියන සෙනඟ අතරේ පව්කාරයන් වන සියල්ලන් මම කඩුවෙන් විනාශ කර දමමි.”</span></span> 
     </div> 
     <div class="s1"> <span class="heading"><b>ඉශ්රායෙල් ජාතියේ පුනරුත්ථාපනය</b></span> 
     </div> 
     <div class="p"> <span class="verse v10" data-usfm="AMO.9.10"><span class="content"> </span></span><span class="verse v11" data-usfm="AMO.9.11"><span class="label">11</span><span class="content"> </span><span class="content">“ඒ දවසේ දී, ගරාවැටුණු ගෙයක් වැනි දාවිත් රජුගේ වංශය මම යළි පුනරුත්ථාපනය කරන්නෙමි. එහි බිත්තිවල ඇති කපොලු අහුරා, නටබුන් ප්‍රතිසංස්කරණය කර පෙර තිබුණු තත්ත්වයට පමුණුවන්නෙමි. </span></span><span class="verse v12" data-usfm="AMO.9.12"><span class="label">12</span><span class="content">එවිට ඉශ්රායෙල් ජනයා, ඒදොම් රටේ ඉතිරි අය ද, මට හිමි ව තිබුණු ජාතීන් ද අයිති කර ගන්නෝ ය.” මෙසේ වදාරන්නේ, මෙය ඉටුවන්නට සලස්වන සමිඳාණන් වහන්සේ ය.</span></span> 
     </div> 
     <div class="p"> <span class="verse v12" data-usfm="AMO.9.12"><span class="content"> </span></span><span class="verse v13" data-usfm="AMO.9.13"><span class="label">13</span><span class="content">තවද සමිඳාණන් වහන්සේ මෙසේ වදාරන සේක:</span></span> 
     </div> 
     <div class="q2"> <span class="verse v13" data-usfm="AMO.9.13"><span class="content">“සීසා ඉවර වූ වහා ම අස්වැන්න ඇති වේ.</span></span> 
     </div> 
     <div class="q2"> <span class="verse v13" data-usfm="AMO.9.13"><span class="content">බීජ වැපුරූ වහා ම මිදි මිරිකීම ඇති වේ.</span></span> 
     </div> 
     <div class="q2"> <span class="verse v13" data-usfm="AMO.9.13"><span class="content">කඳුවලින් මිහිරි මිදිපැන් වෑස්සේ, සියලු හෙල්වලින් මිදිපැන් ගලා යේ.</span></span> 
     </div> 
     <div class="q"> <span class="verse v13" data-usfm="AMO.9.13"><span class="content"> </span></span><span class="verse v14" data-usfm="AMO.9.14"><span class="label">14</span><span class="content">මාගේ සෙනඟ යළි සිය රටට ගෙනෙමි, ඔව්හු නටබුන් නගර යළි ගොඩනඟා එහි ජීවත් වන්නෝ ය.</span></span> 
     </div> 
     <div class="q2"> <span class="verse v14" data-usfm="AMO.9.14"><span class="content">ඔව්හු මිදි වතු වවා මිදියුස බොන්නෝ ය.</span></span> 
     </div> 
     <div class="q2"> <span class="verse v14" data-usfm="AMO.9.14"><span class="content">ඔව්හු වතු ද වවා එහි පල කන්නෝ ය.</span></span> 
     </div> 
     <div class="q"> <span class="verse v14" data-usfm="AMO.9.14"><span class="content"> </span></span><span class="verse v15" data-usfm="AMO.9.15"><span class="label">15</span><span class="content">මා ඔවුන්ට දුන් දේශයෙහි මම ඔවුන් පිහිටුවන්නෙමි.</span></span> 
     </div> 
     <div class="q2"> <span class="verse v15" data-usfm="AMO.9.15"><span class="content">කිසි කලෙක නැවත ඔව්හු එයින් උදුරනු නොලබන්නෝ ය.”</span></span> 
     </div> 
     <div class="p"> <span class="verse v15" data-usfm="AMO.9.15"><span class="content">නුඹලාගේ දෙවි සමිඳාණන් වහන්සේ මෙසේ වදාළ සේක.</span></span> 
     </div> 
    </div> 
   </div> 
  </div>
 </body>
</html>