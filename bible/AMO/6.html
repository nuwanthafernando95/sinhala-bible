<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch6" data-usfm="AMO.6">  
     <div class="s1"> <span class="heading"><b>අදමිටු සෙනඟට වන විපත</b></span> 
     </div> 
     <div class="p"> <span class="content"> </span><span class="verse v1" data-usfm="AMO.6.1"><span class="label">1</span><span class="content">සියොන්හි සැප පහසුවෙන් කල් යවන, සමාරිය කඳුකරේ තමන් සුරක්ෂිත යයි සිතන, සෙනඟ උදව් පිණිස සොයා යන, ඉශ්රායෙල් නම් ශ්‍රේෂ්ඨ ජාතියේ සිල්වතුන් වන ඔබට වන විපතක මහත! </span></span><span class="verse v2" data-usfm="AMO.6.2"><span class="label">2</span><span class="content">ගොස් කල්නේ නගරය බලන්න; එතැනින් හමාත් මහා නගරයට යන්න. ඉන්පසු පිලිස්තියේ ගාත් නගරයට යන්න. ඒවා ඔබේ රාජ්‍යන්ට වඩා යහපත් ව තිබුණා ද? නැතහොත් ඔබේ දේශයන්ට වඩා ඒවා විශාල ද? </span></span><span class="verse v3" data-usfm="AMO.6.3"><span class="label">3</span><span class="content">ඔබ පිට පැමිණෙන විපත්ති දවස කල්දමන්නට ඔබ උත්සාහ කරන නමුත්, ඔබ කරන දේවල් ම සැහැසිකමට තුඩු දෙන්නේ ය. </span></span><span class="verse v4" data-usfm="AMO.6.4"><span class="label">4</span><span class="content">සුඛෝපභෝගී කදිම යහන්වල හාන්සිවන, කවිච්චිවල දිගා වී සිටින්න ප්‍රිය කරන, වහු මස් හා එළු මස් කාදමන ඔබට වන විපතක මහත! </span></span><span class="verse v5" data-usfm="AMO.6.5"><span class="label">5</span><span class="content">දාවිත් මෙන් ගී ගොතා වීණාවල වාදනය කරන්න ඔබ කැමැති ය. </span></span><span class="verse v6" data-usfm="AMO.6.6"><span class="label">6</span><span class="content">ඔබ බඳුන් පුරා මිදිපැන් බොන්නහු ය; ඉස්තරම් තෙල් ඇඟ ගාගන්නහු ය. එහෙත්, ඉශ්රායෙල්ට වන විනාශය ගැන ශෝක නොවන්නහු ය. </span></span><span class="verse v7" data-usfm="AMO.6.7"><span class="label">7</span><span class="content">එබැවින් සියල්ලන්ට කලින් වහල්කමට ගෙනයනු ලබන්නේ ඔබ ය. එවිට ඔබේ සැප ජීවිකාව හා භෝජන උත්සව කෙළවර වන්නේ ය.</span></span> 
     </div> 
     <div class="p"> <span class="verse v7" data-usfm="AMO.6.7"><span class="content"> </span></span><span class="verse v8" data-usfm="AMO.6.8"><span class="label">8</span><span class="content">සියලු බලැති දෙවි සමිඳාණන් වහන්සේ මෙය සිය නාමයෙන් දිවුරා මෙසේ වදාරන සේක:</span></span> 
     </div> 
     <div class="p"> <span class="verse v8" data-usfm="AMO.6.8"><span class="content">“ඉශ්රායෙල් සෙනඟගේ අහංකාරකම මට පෙන්නන්න බැරි ය. ඔවුන්ගේ වලව් ද මම හෙළාදකිමි. නගරය ද එහි ඇති සියල්ල ද මම සතුරාට පාවා දෙමි.”</span></span> 
     </div> 
     <div class="p"> <span class="verse v8" data-usfm="AMO.6.8"><span class="content"> </span></span><span class="verse v9" data-usfm="AMO.6.9"><span class="label">9</span><span class="content">පවුලක ඉතිරි වී ඇත්තේ දසදෙනකු පමණක් නම්, ඔවුන් සියල්ලන් ම මැරෙනු ඇත. </span></span><span class="verse v10" data-usfm="AMO.6.10"><span class="label">10</span><span class="content">මළ කෙනෙකුගේ ඥාතියෙකු ආදාහනය කරන පිණිස මළකඳ ගෙනයන්නට ආ විට, ගෙයි සැඟවී සිටින කෙනෙකුට කතා කොට, ‘මළගිය තව කවුරුත් මෙහි සිටිනවා දැ’යි අසනු ඇත. එවිට, ‘නැත, නිශ්ශබ්ද වන්න, සමිඳාණන් වහන්සේගේ නාමය සඳහන් නොකරන්න අප ප්‍රවේසම් විය යුතු ය’යි ඔහු පිළිතුරු දෙන්නේ ය.</span></span> 
     </div> 
     <div class="p"> <span class="verse v10" data-usfm="AMO.6.10"><span class="content"> </span></span><span class="verse v11" data-usfm="AMO.6.11"><span class="label">11</span><span class="content">සමිඳාණන් වහන්සේ අණ කරන විට ලොකු කුඩා ගෙවල් සියල්ල සුණු විසුණු වනු ඇත. </span></span><span class="verse v12" data-usfm="AMO.6.12"><span class="label">12</span><span class="content">අශ්වයන්ට පර්වත මත පැන පැන ගිය හැකි ද? ගොනුන් ලවා මුහුද සීසාන්නට පුළුවන් ද? එහෙත් ඔබ යුක්තියට විස පොවා, ඇත්ත නැත්ත කර ඇත.</span></span> 
     </div> 
     <div class="p"> <span class="verse v12" data-usfm="AMO.6.12"><span class="content"> </span></span><span class="verse v13" data-usfm="AMO.6.13"><span class="label">13</span><span class="content">මොන කැකිරි ගෙඩියක් ගැන ඔබ ජය ඝෝෂා කරන්නහු ද? “අප ජයගත්තේ අපේ ම බලයෙන් නොවේ දැ”යි ඔබ කියන්නහු ය.</span></span> 
     </div> 
     <div class="p"> <span class="verse v13" data-usfm="AMO.6.13"><span class="content"> </span></span><span class="verse v14" data-usfm="AMO.6.14"><span class="label">14</span><span class="content">එහෙත්, සියලු බලැති දෙවි සමිඳාණන් වහන්සේ මෙසේ පිළිතුරු දෙන සේක: “ඉශ්රායෙල් ජනයෙනි, නුඹලාට විරුද්ධ ව මම ජාතියක් එවන්නෙමි. උතුරේ ඇති හමාත්ට ඇතුළු වන දුර්ගයේ සිට, දකුණෝ ඇති මළ මුහුද දක්වා ඒ ජාතිය නුඹලාට පීඩා කරනු ඇත.”</span></span> 
     </div> 
    </div> 
   </div> 
  </div>
 </body>
</html>