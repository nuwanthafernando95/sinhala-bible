<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch7" data-usfm="AMO.7">  
     <div class="s1"> <span class="heading"><b>පළඟැටියන් ගැන දර්ශනය</b></span> 
     </div> 
     <div class="p"> <span class="content"> </span><span class="verse v1" data-usfm="AMO.7.1"><span class="label">1</span><span class="content">මහෝත්තම දෙවි ස්වාමීන් වන දෙවියන් වහන්සේ මට දර්ශනයක් දැක්වූ සේක. උන් වහන්සේ පළඟැටියන් කන්දරාවක් ඇතිවන්න සලස්වනු මම දිටිමි. එසේ කෙළේ, රජ්ජුරුවන්ට හිමි ගොයම කැපූ පසු, යල් කන්නය වැවෙන්න පටන්ගත් විට ය. </span></span><span class="verse v2" data-usfm="AMO.7.2"><span class="label">2</span><span class="content">ඒ පළඟැටියන් දේශයේ ඇතිතාක් සියලු පලා වර්ග කාදමනු මම දිටිමි. එවිට මම, “මහෝත්තම දෙවි ස්වාමීනි, ඔබේ සෙනඟට කමා වුව මැනව; සෙනඟ ජීවත් වන්නේ කොහොම ද? ඔව්හු සුළු සෙනඟකි”යි යැදීමි.</span></span> 
     </div> 
     <div class="p"> <span class="verse v2" data-usfm="AMO.7.2"><span class="content"> </span></span><span class="verse v3" data-usfm="AMO.7.3"><span class="label">3</span><span class="content">සමිඳාණන් වහන්සේ සිය අරමුණ වෙනස් කොට, “නුඹ දුටු දේ සිදු නොවන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>මහ ගින්න ගැන දර්ශනය</b></span> 
     </div> 
     <div class="p"> <span class="verse v3" data-usfm="AMO.7.3"><span class="content"> </span></span><span class="verse v4" data-usfm="AMO.7.4"><span class="label">4</span><span class="content">දෙවි සමිඳාණන් වහන්සේ මට මේ දර්ශනය දැක්වූ සේක: උන් වහන්සේ ගින්නකින් සෙනඟට දඬුවම් කරන්න සූදානම් වන බව මම දිටිමි. ඒ ගින්න ජල පොළොව දවා, ගොඩබිම ද දවන්න පටන්ගත්තේ ය. </span></span><span class="verse v5" data-usfm="AMO.7.5"><span class="label">5</span><span class="content">එවිට මම, “මහෝත්තම දෙවි ස්වාමීනි, නතර කළ මැනව; සෙනඟ ජීවත් වන්නේ කොහොම ද? ඔව්හු සුළු සෙනඟකි”යි යැදීමි. </span></span><span class="verse v6" data-usfm="AMO.7.6"><span class="label">6</span><span class="content">සමිඳාණන් වහන්සේ සිය අරමුණ වෙනස් කොට, “මෙයත් සිදු නොවන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>ලඹ ලණුව ගැන දර්ශනය</b></span> 
     </div> 
     <div class="p"> <span class="verse v6" data-usfm="AMO.7.6"><span class="content"> </span></span><span class="verse v7" data-usfm="AMO.7.7"><span class="label">7</span><span class="content">දෙවි සමිඳාණන් වහන්සේ මට මේ දර්ශනය දැක්වූ සේක. ලඹ ලණුව අල්ලා සෑදූ පවුරක් අසල උන් වහන්සේ තම අතේ ලඹ ලණුවක් ඇති ව සිටිනු මම දිටිමි. </span></span><span class="verse v8" data-usfm="AMO.7.8"><span class="label">8</span><span class="content">“ආමොස්, නුඹට පෙනෙන්නේ කුමක් දැ”යි උන් වහන්සේ මාගෙන් ඇසූ සේක. “ලඹ ලණුවකැ”යි මම පිළිතුරු දිනිමි. එකල උන් වහන්සේ, “මාගේ සෙනඟගේ ඇදකුද කෙතරම් ද කියා, මේ ලඹ ලණුව ඇල්ලීමෙන් මම නුඹට පෙන්වමි. ඔවුන්ට දඬුවම් කිරීමට ඇති මාගේ අදහස මම වෙනස් නොකරමි. </span></span><span class="verse v9" data-usfm="AMO.7.9"><span class="label">9</span><span class="content">ඊසාක්ගේ දරු පරම්පරාව නමස්කාර කරන ගිරිකුළු දේවාල විනාශ වන්නේ ය. ඉශ්රායෙල්හි සිද්ධස්ථාන වැනසෙන්නේ ය. ජෙරොබෝවම් රජුගේ වංශයට විරුද්ධ ව මම යුද්ධයක් හටගන්වන්නෙමි”යි වදාළ සේක.</span></span> 
     </div> 
     <div class="s1"> <span class="heading"><b>ආමොස් සහ අමසියා අතර විවාදය</b></span> 
     </div> 
     <div class="p"> <span class="verse v9" data-usfm="AMO.7.9"><span class="content"> </span></span><span class="verse v10" data-usfm="AMO.7.10"><span class="label">10</span><span class="content">බෙතෙල්හි පූජක තැන වූ අමසියා ඉශ්රායෙල්හි රජ වූ ජෙරොබෝවම්ට මෙසේ දන්වා යැවී ය: “ආමොස් ඔබට විරුද්ධ ව, ඉශ්රායෙල් ජනයා අතරේ කුමන්ත්‍රණයක් කර තිබේ. ඔහු ප්‍රකාශ කරන දේ නිසා රට විනාශ වන්නේ ය. </span></span><span class="verse v11" data-usfm="AMO.7.11"><span class="label">11</span><span class="content">‘ජෙරොබෝවම් රජ යුද්ධයේ දී මිය යන්නේ ය’ කියා ද ‘ඉශ්රායෙල් සෙනඟ වහල්කමට ගෙනයනු ලබන්නේ ය’ කියා ද ඔහු ප්‍රකාශ කරයි.”</span></span> 
     </div> 
     <div class="p"> <span class="verse v11" data-usfm="AMO.7.11"><span class="content"> </span></span><span class="verse v12" data-usfm="AMO.7.12"><span class="label">12</span><span class="content">අමසියා ආමොස් අමතා, “දිවැස් කියන්නා මෙතැනින් යන්න, ජුදා රටට ගොස් එහි ඔබේ ජීවිකාව කරගන්න, එහි ඔබේ දිවැස් දෙසුම් කරන්න. </span></span><span class="verse v13" data-usfm="AMO.7.13"><span class="label">13</span><span class="content">මින්පසු දිවැස් දෙසුම් බෙතෙල්හි නොකරන්න. මෙය රජතුමා නමස්කාර කරන ස්ථානය ය; මෙය ජාතික සිද්ධස්ථානය ය”යි කීවේ ය.</span></span> 
     </div> 
     <div class="p"> <span class="verse v13" data-usfm="AMO.7.13"><span class="content"> </span></span><span class="verse v14" data-usfm="AMO.7.14"><span class="label">14</span><span class="content">එයට ආමොස් පිළිතුරු දෙමින් මෙසේ කීවේ ය: “මම රැකියාව වශයෙන් දිවැස් වැකි කියන දිවැසිවරයෙක් නොවෙමි; මම ගොපල්ලෙක්මි; අත්තික්කා වගා කරන්නෙක්මි. </span></span><span class="verse v15" data-usfm="AMO.7.15"><span class="label">15</span><span class="content">එහෙත්, සමිඳාණන් වහන්සේ එඬේර රැකියාවෙන් පිටත මා කැඳවා, ‘නුඹ ගොස් මාගේ ඉශ්රායෙල් සෙනඟට දිවැස් වැකි දෙසන්නැ’යි මට නියම කළ සේක. </span></span><span class="verse v16" data-usfm="AMO.7.16"><span class="label">16</span><span class="content">එබැවින් සමිඳාණන් වහන්සේ වදාරන දේට සවන් දෙන්න. ඉශ්රායෙල් සෙනඟට විරුද්ධ ව දිවැස් වැකි කියන්නට වත්, ඊසාක්ගේ දරු පරම්පරාවට විරුද්ධ ව වචනයක් කියන්නට වත් එපා යයි ඔබ කියන්නෙහි ය. </span></span><span class="verse v17" data-usfm="AMO.7.17"><span class="label">17</span><span class="content">ඔබ එසේ කියන බැවින් සමිඳාණන් වහන්සේ ඔබට මෙසේ වදාරන සේක: ‘නුඹේ භාර්යාව නගරයේ වෙසඟනක් වන්නී ය; නුඹේ දූ දරුවෝ යුද්ධයේ මිය යන්නෝ ය; නුඹේ රට මැන බෙදා අන්‍යයන්ට දෙනු ලබන්නේ ය. නුඹ ද මිසදිටු රටක මිය යන්නෙහි ය. ඉශ්රායෙල් සෙනඟ මවු බිමින් පිටුවහල් කරනු ලබන්නෝ ය.’ “</span></span> 
     </div> 
    </div> 
   </div> 
  </div>
 </body>
</html>