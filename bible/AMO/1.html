<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch1" data-usfm="AMO.1">  
     <div class="p"> <span class="content"> </span><span class="verse v1" data-usfm="AMO.1.1"><span class="label">1</span><span class="content"> </span><span class="content">මේ වනාහි තෙකෝවා ගම්වැසි එඬේරුන්ගෙන් කෙනෙකු වූ ආමොස් ඉශ්රායෙල් දේශය සම්බන්ධයෙන් දුටු දර්ශන පිළිබඳ පැවසූ වචන වේ. මේ දර්ශන ඔහු දුටුවේ, උශ්ශියා ජුදාහි ද ජෝවාෂ්ගේ පුත් ජෙරොබෝවම් ඉශ්රායෙල්හි ද රජ ව සිටි කාලයේ දී, භූමිකම්පාවට දෙවසරකට පෙර ය.</span></span> 
     </div> 
     <div class="q"> <span class="verse v1" data-usfm="AMO.1.1"><span class="content"> </span></span><span class="verse v2" data-usfm="AMO.1.2"><span class="label">2</span><span class="content"> </span><span class="content">ආමොස් මෙසේ පැවසී ය:</span></span> 
     </div> 
     <div class="q2"> <span class="verse v2" data-usfm="AMO.1.2"><span class="content">“සමිඳාණෝ සියොන් කන්දේ සිට ගර්ජනා කරති;</span></span> 
     </div> 
     <div class="q2"> <span class="verse v2" data-usfm="AMO.1.2"><span class="content">ජෙරුසලමේ සිට හඬ නඟා ගිගුරුම් දෙති.</span></span> 
     </div> 
     <div class="q2"> <span class="verse v2" data-usfm="AMO.1.2"><span class="content">එවිට එඬේරුන්ගේ තණ බිම් දැවී යනු ඇත, කර්මෙල් කඳු මුදුන වියළී යනු ඇත.”</span></span> 
     </div> 
     <div class="s1"> <span class="heading"><b>සිරියාව පිළිබඳ දේව විනිශ්චය</b></span> 
     </div> 
     <div class="p"> <span class="verse v2" data-usfm="AMO.1.2"><span class="content"> </span></span><span class="verse v3" data-usfm="AMO.1.3"><span class="label">3</span><span class="content"> </span><span class="content">සමිඳාණන් වහන්සේ මෙසේ වදාරන සේක: “දමස්කයේ වැසියන් අපරාධ පිට අපරාධ කර ඇත. ඔවුන් යකඩ කූරු ඇති කුළුගෙඩිවලින් තළා පෙළන්නා සේ ගිලියද් වැසියන් තළා පෙළූ නිසා ඔවුන්ට මම සත්තකින් ම දඬුවම් කරමි. </span></span><span class="verse v4" data-usfm="AMO.1.4"><span class="label">4</span><span class="content">සිරියා රාජ්‍යය පිට මම ගින්නක් එවමි. එයින් බෙන්-හදද්ගේ බලකොටු දවා අළු කර දමමි. </span></span><span class="verse v5" data-usfm="AMO.1.5"><span class="label">5</span><span class="content">දමස්කයේ වාසල් දොරටු සුණු විසුණු කොට, ආවෙන් මිටියාවතේ වැසියන් හා බෙත්-ඒදන්හි අධිපතියා ඉවත් කරන්නෙමි. සිරියාවේ ජනයා හිරකරුවන් වශයෙන් කීර් දේශයට ගෙනයනු ලබන්නෝ ය.” මේ සමිඳාණන් වහන්සේගේ වචනය වේ.</span></span> 
     </div> 
     <div class="s1"> <span class="heading"><b>පිලිස්තිය පිළිබඳ දේව විනිශ්චය</b></span> 
     </div> 
     <div class="p"> <span class="verse v5" data-usfm="AMO.1.5"><span class="content"> </span></span><span class="verse v6" data-usfm="AMO.1.6"><span class="label">6</span><span class="content"> </span><span class="content">සමිඳාණන් වහන්සේ මෙසේ වදාරන සේක: “ගාසාවේ වැසියන් අපරාධ පිට අපරාධ කර ඇත. ඔවුන් මුළු ජාතියක් ම පිටුවහල් කොට ඒදොම් ජනයාට පාවා දුන් නිසා, සත්තකින් ම ඔවුන්ට මම දඬුවම් කරමි. </span></span><span class="verse v7" data-usfm="AMO.1.7"><span class="label">7</span><span class="content">මම ගාසාවේ පවුරු පිට ගින්නක් එවමි. එයින් නගරයේ බලකොටු දවා අළු කර දමමි. </span></span><span class="verse v8" data-usfm="AMO.1.8"><span class="label">8</span><span class="content">අෂ්දොද් නගරයේ වැසියන් ද අෂ්කෙලොන් නගරයේ අධිපතියා ද මම නෙරපාදමා, එක්‍රොන් නගරයට පහර දෙමි. ඉතිරි වන පිලිස්තිවරුන් මිය යනු ඇත.” මේ දෙවි සමිඳාණන් වහන්සේගේ වචනය වේ.</span></span> 
     </div> 
     <div class="s1"> <span class="heading"><b>තීර් පිළිබඳ දේව විනිශ්චය</b></span> 
     </div> 
     <div class="p"> <span class="verse v8" data-usfm="AMO.1.8"><span class="content"> </span></span><span class="verse v9" data-usfm="AMO.1.9"><span class="label">9</span><span class="content"> </span><span class="content">සමිඳාණන් වහන්සේ මෙසේ වදාරන සේක: “තීර්හි වැසියන් අපරාධ පිට අපරාධ කර ඇත. ඔවුන් මුළු ජාතියක් ම පිටුවහල් කොට ඒදොම් ජනයාට පාවා දුන් නිසා, මම සත්තකින් ම ඔවුන්ට දඬුවම් කරමි. ඔවුන් ගිවිසගත් මිතුරු ගිවිසුම් ඔවුන් අමතක කර ඇත. </span></span><span class="verse v10" data-usfm="AMO.1.10"><span class="label">10</span><span class="content">තීර්හි පවුරු පිට මම ගින්නක් එවමි. එයින් නගරයේ බලකොටු දවා අළු කර දමමි.”</span></span> 
     </div> 
     <div class="s1"> <span class="heading"><b>ඒදොම් පිළිබඳ දේව විනිශ්චය</b></span> 
     </div> 
     <div class="p"> <span class="verse v10" data-usfm="AMO.1.10"><span class="content"> </span></span><span class="verse v11" data-usfm="AMO.1.11"><span class="label">11</span><span class="content"> </span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="p"> <span class="verse v11" data-usfm="AMO.1.11"><span class="content">“ඒදොම්හි වැසියන් අපරාධ පිට අපරාධ කර ඇත. ඔවුන් නිර්දය ලෙස ඔවුන්ගේ සහෝදරයන් වන ඉශ්රායෙල්වරුන්ට කඩුවෙන් පහර දුන් නිසා, මම සත්තකින් ම ඔවුන්ට දඬුවම් දෙමි. ඔවුන්ගේ ක්‍රෝධය දිළිහි දිළිහී ද උදහස පැසව පැසවා ද පැවතිණි. </span></span><span class="verse v12" data-usfm="AMO.1.12"><span class="label">12</span><span class="content">එබැවින් මම තේමාන් පිට ගින්නක් එවමි. එයින් බොශ්රාහි බලකොටු දවා අළු කර දමමි.”</span></span> 
     </div> 
     <div class="s1"> <span class="heading"><b>අම්මොන් පිළිබඳ දේව විනිශ්චය</b></span> 
     </div> 
     <div class="p"> <span class="verse v12" data-usfm="AMO.1.12"><span class="content"> </span></span><span class="verse v13" data-usfm="AMO.1.13"><span class="label">13</span><span class="content"> </span><span class="content">සමිඳාණන් වහන්සේ මෙසේ වදාරන සේක:</span></span> 
     </div> 
     <div class="p"> <span class="verse v13" data-usfm="AMO.1.13"><span class="content">“අම්මොන්හි වැසියන් අපරාධ පිට අපරාධ කර ඇත. ඔවුන් තමන්ගේ දේශ සීමාවන් පළල් කරගන්න පිණිස ගිලියද්හි ගැබිණියන් දෙපළු කර දැමූ නිසා, මම සත්තකින් ම ඔවුන්ට දඬුවම් කරමි. </span></span><span class="verse v14" data-usfm="AMO.1.14"><span class="label">14</span><span class="content">රබ්බාහි පවුරුවලට මම ගිනි දල්වමි. එයින් නගරයේ බලකොටු දවා අළු කර දමමි. යුද්ධ දවසේ දී ගෝරනාඩු ඇති වේ; චණ්ඩ මාරුතයක් සේ යුද්ධය වේගයෙන් පැතිර යනු ඇත. </span></span><span class="verse v15" data-usfm="AMO.1.15"><span class="label">15</span><span class="content">ඔවුන්ගේ රජු හා රාජ සෙනෙවියෝ වහල්කමට යන්නෝ ය.” මෙය සමිඳාණන් වහන්සේගේ වචනය වේ.</span></span> 
     </div> 
    </div> 
   </div> 
  </div>
 </body>
</html>