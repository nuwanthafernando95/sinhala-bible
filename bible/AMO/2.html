<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkAMO"> 
    <div class="chapter ch2" data-usfm="AMO.2">  
     <div class="s1"> <span class="heading"><b>මෝවබ් පිළිබඳ දේව විනිශ්චය</b></span> 
     </div> 
     <div class="p"> <span class="content"> </span><span class="verse v1" data-usfm="AMO.2.1"><span class="label">1</span><span class="content"> </span><span class="content">සමිඳාණන් වහන්සේ මෙසේ වදාරන සේක: “මෝවබ්හි වැසියන් අපරාධ පිට අපරාධ කර ඇත. ඔවුන් ඒදොම් රජුගේ ඇට කටු දවා හුණු ලබාගත් නිසා, මම සත්තකින් ම ඔවුන්ට දඬුවම් කරමි. </span></span><span class="verse v2" data-usfm="AMO.2.2"><span class="label">2</span><span class="content">මම මෝවබ් දේශය පිට ගින්නක් එවා කෙරියොත්හි බලකොටු දවා අළු කර දමමි. හේවායන්ගේ ගෝරනාඩුව හා හොරණෑවල බෙරිහන්දීමත් සමඟ යුද්ධ ඝෝෂාව මැද මෝවබ් වැසියන් විනාශ වනු ඇත. </span></span><span class="verse v3" data-usfm="AMO.2.3"><span class="label">3</span><span class="content">මෝවබ් රටේ අධිපතියා ද සියලු සෙනෙවියන් ද මම විනාශ කර දමමි.”</span></span> 
     </div> 
     <div class="s1"> <span class="heading"><b>ජුදා පිළිබඳ දේව විනිශ්චය</b></span> 
     </div> 
     <div class="p"> <span class="verse v3" data-usfm="AMO.2.3"><span class="content"> </span></span><span class="verse v4" data-usfm="AMO.2.4"><span class="label">4</span><span class="content">සමිඳාණන් වහන්සේ මෙසේ වදාරන සේක: “ජුදා වැසියන් අපරාධ පිට අපරාධ කර ඇත. ඔවුන් සමිඳාණන් වහන්සේගේ ව්‍යවස්ථාව එපා කොට, උන් වහන්සේගේ අණපණත් නොපැවැත්වූ නිසා, මම ඔවුන්ට සත්තකින් ම දඬුවම් කරමි. ඔවුන්ගේ පියවරුන් වැඳ පිදූ දෙවිවරුන්, ඔවුන් නොමඟ ගෙන ගොස් ඇත, </span></span><span class="verse v5" data-usfm="AMO.2.5"><span class="label">5</span><span class="content">ඒ නිසා මම ජුදා පිට ගිනි එවා ජෙරුසලමේ බලකොටු දවා අළු කර දමමි.”</span></span> 
     </div> 
     <div class="s1"> <span class="heading"><b>ඉශ්රායෙල් පිළිබඳ දේව විනිශ්චය</b></span> 
     </div> 
     <div class="p"> <span class="verse v5" data-usfm="AMO.2.5"><span class="content"> </span></span><span class="verse v6" data-usfm="AMO.2.6"><span class="label">6</span><span class="content">සමිඳාණන් වහන්සේ මෙසේ වදාරන සේක: “ඉශ්රායෙල් වැසියන් අපරාධ පිට අපරාධ කර ඇත. මම ඔවුන්ට සත්තකින් ම දඬුවම් කරමි. ඔව්හු ණය ගෙවාගන්නට බැරි නිදොස් අය මුදලටත්, දුප්පත් අසරණයන් සෙරෙප්පු දෙකක මිලයට වහල්කමටත් වික්කෝ ය. </span></span><span class="verse v7" data-usfm="AMO.2.7"><span class="label">7</span><span class="content">දුබලුන් පොළොවේ ධූලි මත පාගා, අහිංසකයන් අහකට නෙරපාදමති. පියාත් පුතාත් දෙදෙන ම, එක ම දේවාල ගණිකාවන් සේවනය කර මාගේ ශුද්ධ නාමය කෙලෙසති; </span></span><span class="verse v8" data-usfm="AMO.2.8"><span class="label">8</span><span class="content">හැම පූජාසනයක් පාසා ඔවුන් උකසට ගත් වස්ත්‍ර එළාගෙන ඒ මත දිගා වී සිටිති; දඩයට යටත් වූවන්ගෙන් ගත් මුද්‍රික පානය ඔව්හු තම තමන්ගේ දේවාලවල දී බොති.</span></span> 
     </div> 
     <div class="p"> <span class="verse v8" data-usfm="AMO.2.8"><span class="content"> </span></span><span class="verse v9" data-usfm="AMO.2.9"><span class="label">9</span><span class="content"> </span><span class="content">“එහෙත්, කිහිරි ගස් මෙන් උස, කළුවර ගස් මෙන් ශක්තිමත් අමෝරිවරුන් ඔවුන් උදෙසා සහමුලින් ම විනාශ කරදැම්මේ මම ය.</span></span> 
     </div> 
     <div class="p"> <span class="verse v9" data-usfm="AMO.2.9"><span class="content"> </span></span><span class="verse v10" data-usfm="AMO.2.10"><span class="label">10</span><span class="content">“තවද, අමෝරිවරුන්ගේ දේශය නුඹ ම හිමි කරගන්න පිණිස මිසර දේශයෙන් මුදා ගෙනවුත් සතළිස් වසක් තිස්සේ පාළුකරය මැදින් නුඹ ගෙන ගියේ මම ය. </span></span><span class="verse v11" data-usfm="AMO.2.11"><span class="label">11</span><span class="content">නුඹේ පුත්‍රයන්ගෙන් සමහරුන් දිවැසිවරයන් වශයෙන් ද නුඹේ තරුණයන්ගෙන් සමහරුන් නාසරීයයන් වශයෙන් ද මම තෝරා ගතිමි. ඉශ්රායෙල් ජනයෙනි, මා කියන මේ දේ සැබෑ නොවේ ද? මෙසේ වදාරන්නේ සමිඳාණන් වහන්සේ වන මම ය.</span></span> 
     </div> 
     <div class="p"> <span class="verse v11" data-usfm="AMO.2.11"><span class="content"> </span></span><span class="verse v12" data-usfm="AMO.2.12"><span class="label">12</span><span class="content">“එහෙත්, නුඹලා මුද්‍රික පානය බොන්නට නාසරීයයන් පෙළඹෙව්වහු ය; ‘දිවැස් දෙසුම් නොකරන්නැ’යි දිවැසිවරුන්ට අණ කළහු ය. </span></span><span class="verse v13" data-usfm="AMO.2.13"><span class="label">13</span><span class="content">ගොයම් මිටි පිරෙවූ බර කරත්තයකින් පොළොවේ මැඩෙන්නාක් මෙන් මම නුඹලා මඩින්නෙමි. </span></span><span class="verse v14" data-usfm="AMO.2.14"><span class="label">14</span><span class="content">ශීඝ්‍රයෙන් දුවන්නට හැකි අයට වත් බේරෙන්න බැරි වේ; සවිශක්තිය ඇති අයගේ ශක්තිය ද නැති වේ; හේවායන්ට තමන්ගේ දිවි රැකගන්න ද නොහැකි වේ. </span></span><span class="verse v15" data-usfm="AMO.2.15"><span class="label">15</span><span class="content">දුනුවායාට නොවැටී සිටින්න වත්, ශීඝ්‍රයෙන් දුවන්නන්ට ගැළවී යන්න වත්, අසරුවන්ට දිවි බේරාගන්න වත් නොහැකි වේ. </span></span><span class="verse v16" data-usfm="AMO.2.16"><span class="label">16</span><span class="content">හේවායන්ගෙන් ඉතා වීරවන්ත අය වුව ද ඒ දවසේ දී නග්න ව පලා යන්නෝ ය.” මෙසේ වදාරන්නේ සමිඳාණන් වහන්සේ ය.</span></span> 
     </div> 
    </div> 
   </div> 
  </div>
 </body>
</html>