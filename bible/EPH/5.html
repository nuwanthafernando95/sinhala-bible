<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEPH"> 
    <div class="chapter ch5" data-usfm="EPH.5">  
     <div class="s1"> <span class="heading"><b>ආලෝකයේ ජීවත් වීම</b></span> 
     </div> 
     <div class="p"> <span class="content"> </span><span class="verse v1" data-usfm="EPH.5.1"><span class="label">1</span><span class="content">ඔබ දෙවියන් වහන්සේගේ ප්‍රේමණීය දරුවන් වන බැවින්, උන් වහන්සේ මෙන් වන්නට උත්සාහ කරන්න. </span></span><span class="verse v2" data-usfm="EPH.5.2"><span class="label">2</span><span class="content">ක්‍රිස්තුන් වහන්සේ අපට ප්‍රේම කොට, මිහිරි සුගන්ධ පූජාවක් ද යාගයක් ද හැටියට අප වෙනුවෙන් දෙවියන් වහන්සේට සිය ජීවිතය පරිත්‍යාග කළාක් මෙන්, ඔබත් ප්‍රේමයෙන් ජීවත් වන්න.</span></span> 
     </div> 
     <div class="p"> <span class="verse v2" data-usfm="EPH.5.2"><span class="content"> </span></span><span class="verse v3" data-usfm="EPH.5.3"><span class="label">3</span><span class="content">ඔබ දෙවියන් වහන්සේගේ සෙනඟ වන බැවින්, කාමමිථ්‍යාචාරය හෝ සියලු ආකාර අශිෂ්ටකම් හෝ තණ්හාව හෝ ඔබ අතර සඳහන් කිරීමවත් සුදුසු නැත. </span></span><span class="verse v4" data-usfm="EPH.5.4"><span class="label">4</span><span class="content">අශික්ෂිත, මෝඩ කතා හා නීච කවටකම් යන මේවාත් සුදුසු නැත. ඒ වෙනුවට ස්තුති දීමේ වචන පවසන්න. </span></span><span class="verse v5" data-usfm="EPH.5.5"><span class="label">5</span><span class="content">මේ දේ තරයේ සිතට ගන්න: කාමමිථ්‍යාචාරය කරන්නෙකුට වත්, අශිෂ්ට කෙනෙකුට වත්, ලෝභයෙකුට වත්, මෙවැනි රූප වන්දනාවන් කරන කෙනෙකුට වත්, ක්‍රිස්තුන් වහන්සේගේ ද දෙවියන් වහන්සේගේ ද රාජ්‍යයෙහි උරුමයක් නොලැබෙන්නේ ම ය.</span></span> 
     </div> 
     <div class="p"> <span class="verse v5" data-usfm="EPH.5.5"><span class="content"> </span></span><span class="verse v6" data-usfm="EPH.5.6"><span class="label">6</span><span class="content">පුහු තර්කවලින් ඔබ රවටන්ට කිසිවෙකුට ඉඩ නොදෙන්න. මන්ද, අකීකරුවූවන් පිට දේව උදහස පැමිණෙන්නේ මේ කාරණා නිසා ම ය. </span></span><span class="verse v7" data-usfm="EPH.5.7"><span class="label">7</span><span class="content">එවැන්නන් සමඟ කිසි ම ගනු දෙනුවක් නොකරන්න. </span></span><span class="verse v8" data-usfm="EPH.5.8"><span class="label">8</span><span class="content">මන්ද, වරක් ඔබ අන්ධකාරයෙහි සිටිය නමුත්, දැන් සමිඳාණන් වහන්සේ තුළ ආලෝකයෙහි සිටින්නහු ය. </span></span><span class="verse v9" data-usfm="EPH.5.9"><span class="label">9</span><span class="content">ආලෝකයට අයිති දරුවන් මෙන් හැසිරෙන්න. ආලෝකයේ ප්‍රතිඵල නම්, සියලු ආකාර යහපත්කමත්, දමිටුකමත්, සැබෑකමත් ය. </span></span><span class="verse v10" data-usfm="EPH.5.10"><span class="label">10</span><span class="content">සමිඳාණන් වහන්සේට ප්‍රිය මනාප දේ කුමක් දැ යි විමසා බලන්න. </span></span><span class="verse v11" data-usfm="EPH.5.11"><span class="label">11</span><span class="content">අන්ධකාරයේ නිෂ්ඵල ක්‍රියාවලට හවුල් නොවී, ඒවා එළිකරන්න. </span></span><span class="verse v12" data-usfm="EPH.5.12"><span class="label">12</span><span class="content">සැබැවින් ම ඔවුන් රහසිගත ව කරන දේ ගැන කතා කිරීම පවා පිළිකුලකි. </span></span><span class="verse v13" data-usfm="EPH.5.13"><span class="label">13</span><span class="content">එහෙත් ආලෝකයෙන් එළි වන සියල්ලේ නියම ස්වභාවය සක්සුදක් සේ පැහැදිලි ව පෙනෙයි. </span></span><span class="verse v14" data-usfm="EPH.5.14"><span class="label">14</span><span class="content">එසේ එළි වන දේ ආලෝකය බවට හැරේ. එබැවින් මෙසේ කියා ඇත:</span></span> 
     </div> 
     <div class="q2"> <span class="verse v14" data-usfm="EPH.5.14"><span class="content">“නිදා සිටින ඔබ අවදි වන්න, මරණින් නැඟිටින්න, එවිට ක්‍රිස්තුන් වහන්සේ ඔබගේ ආලෝකය වන සේක.”</span></span> 
     </div> 
     <div class="p"> <span class="verse v14" data-usfm="EPH.5.14"><span class="content"> </span></span><span class="verse v15" data-usfm="EPH.5.15"><span class="label">15</span><span class="content">එබැවින් ඔබ ජීවත් වන පිළිවෙළ ගැන ඉතා සැලකිලිමත් වන්න. අඥානයන් මෙන් නොව, ඥානවන්තයන් මෙන් ජීවත් වන්න. </span></span><span class="verse v16" data-usfm="EPH.5.16"><span class="label">16</span><span class="content">කාලය නපුරු බැවින්, ඇති හැම අවස්ථාවකින් ම ප්‍රයෝජන ගන්න. </span></span><span class="verse v17" data-usfm="EPH.5.17"><span class="label">17</span><span class="content">එබැවින් අනුවණයන් නොවී, සමිඳාණන් වහන්සේගේ කැමැත්ත කිමෙක් ද කියා තේරුම්ගන්න.</span></span> 
     </div> 
     <div class="p"> <span class="verse v17" data-usfm="EPH.5.17"><span class="content"> </span></span><span class="verse v18" data-usfm="EPH.5.18"><span class="label">18</span><span class="content">මුද්‍රික පානයෙන් මත් නොවන්න. එයින් අනාචාරකම් හටගන්නේ ය. ඒ වෙනුවට ආත්මයාණන්ගෙන් පූර්ණ වන්න. </span></span><span class="verse v19" data-usfm="EPH.5.19"><span class="label">19</span><span class="content">ගීතිකා, තුති ගී හා ශුද්ධ ගී එකිනෙකාට ගයන්න. ඔබ හදවත් තුළ තුති නද දෙමින් සමිඳුන්ට ගී ගයන්න. </span></span><span class="verse v20" data-usfm="EPH.5.20"><span class="label">20</span><span class="content"> අපගේ සමිඳාණන් වන ජේසුස් ක්‍රිස්තුන් වහන්සේගේ නාමයෙන්, දෙවි පියාණන් වහන්සේට සෑම විට ම සෑම දේ ගැන ම, ස්තුති කරන්න.</span></span> 
     </div> 
     <div class="s1"> <span class="heading"><b>භාර්යාව හා ස්වාමි පුරුෂයා</b></span> 
     </div> 
     <div class="p"> <span class="verse v20" data-usfm="EPH.5.20"><span class="content"> </span></span><span class="verse v21" data-usfm="EPH.5.21"><span class="label">21</span><span class="content">ක්‍රිස්තුන් වහන්සේට ඇති ගෞරවය නිසා එකිනෙකාට යටත් වන්න.</span></span> 
     </div> 
     <div class="p"> <span class="verse v21" data-usfm="EPH.5.21"><span class="content"> </span></span><span class="verse v22" data-usfm="EPH.5.22"><span class="label">22</span><span class="content"> </span><span class="content"> භාර්යාවෙනි, ඔබ සමිඳාණන් වහන්සේට මෙන්, තම ස්වාමි පුරුෂයන්ට යටත් ව සිටින්න. </span></span><span class="verse v23" data-usfm="EPH.5.23"><span class="label">23</span><span class="content">මන්ද, ක්‍රිස්තුන් වහන්සේ සභාවේ, එනම් උන් වහන්සේගේ ශරීරයේ, හිස වන්නාක් මෙන්, පුරුෂයා භාර්යාවගේ හිස ය. උන් වහන්සේ එම ශරීරයේ ගැළවුම්කාරයාණෝ වන සේක. </span></span><span class="verse v24" data-usfm="EPH.5.24"><span class="label">24</span><span class="content">එබැවින් සභාව ක්‍රිස්තුන් වහන්සේට යටත් වන්නාක් මෙන්, භාර්යාවන් ද සියලු දේවල දී පුරුෂයන්ට යටත් විය යුතු ය.</span></span> 
     </div> 
     <div class="p"> <span class="verse v24" data-usfm="EPH.5.24"><span class="content"> </span></span><span class="verse v25" data-usfm="EPH.5.25"><span class="label">25</span><span class="content"> </span><span class="content"> පුරුෂයෙනි, ක්‍රිස්තුන් වහන්සේ සභාවට ප්‍රේම කොට සභාව වෙනුවෙන් සිය දිවි පුද කළාක් මෙන්, ඔබත් ඔබගේ භාර්යාවන්ට ප්‍රේම කරන්න. </span></span><span class="verse v26" data-usfm="EPH.5.26"><span class="label">26</span><span class="content">උන් වහන්සේ එසේ කෙළේ, වචනය නමැති වතුරෙන් ද සභාව සෝදා පිරිසුදු කර, කැප කර, </span></span><span class="verse v27" data-usfm="EPH.5.27"><span class="label">27</span><span class="content">එය තේජාන්විත සභාවක් වශයෙන් කැළලක් වත්, රැල්ලක් වත්, එබඳු කිසිවක් වත් නැති ව විශුද්ධ ව, නිකෙලෙස් ව, තමන්ට ම ප්‍රදානය කරගැනීමට ය. </span></span><span class="verse v28" data-usfm="EPH.5.28"><span class="label">28</span><span class="content">එසේ ම පුරුෂයන් විසින් ද සිය භාර්යාවන්ට තම ශරීරයට මෙන් ප්‍රේම කටයුතු ය. සිය භාර්යාවට ප්‍රේම කරන තැනැත්තා තමාට ම ප්‍රේම කරගන්නේ ය. </span></span><span class="verse v29" data-usfm="EPH.5.29"><span class="label">29</span><span class="content">කවරකුවත් කිසි ම කලෙක තමාගේ ශරීරයට ද්වේෂ කරගෙන නැත. එසේ නොව, ඔහු එය පෝෂණය කරගෙන ආරක්ෂා කරයි. ක්‍රිස්තුන් වහන්සේ සභාව ගැන සලකන්නේත් එසේ ම ය. මන්ද, එය උන් වහන්සේගේ ශරීරය වන බැවිනි. </span></span><span class="verse v30" data-usfm="EPH.5.30"><span class="label">30</span><span class="content">අපි ඒ ශරීරයේ අවයවයෝ වෙමු. </span></span><span class="verse v31" data-usfm="EPH.5.31"><span class="label">31</span><span class="content"> මේ නිසා මිනිසෙක් තමාගේ පියා ද මව ද අත්හැර සිය භාර්යාවට ඇලුම් වන්නේ ය. ඒ දෙදෙන එක් කෙනෙක් වන්නෝ ය. </span></span><span class="verse v32" data-usfm="EPH.5.32"><span class="label">32</span><span class="content">මෙය මහා අබිරහසකි. මට හැඟෙන පරිදි එය අදාළ වන්නේ ක්‍රිස්තුන් වහන්සේට සහ සභාවට ය. </span></span><span class="verse v33" data-usfm="EPH.5.33"><span class="label">33</span><span class="content">එහෙත් එය පෞද්ගලික වශයෙන් ඔබටත් අදාළ වන්නේ ය. හැම පුරුෂයෙකු ම තමාට මෙන් තම භාර්යාවට ප්‍රේම කළ යුතු ය. හැම භාර්යාවක් ම තම ස්වාමි පුරුෂයාට ගෞරව දැක්විය යුතු ය.</span></span> 
     </div> 
    </div> 
   </div> 
  </div>
 </body>
</html>