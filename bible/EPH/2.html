<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEPH"> 
    <div class="chapter ch2" data-usfm="EPH.2">  
     <div class="s1"> <span class="heading"><b>මරණයෙන් ජීවනයට</b></span> 
     </div> 
     <div class="p"> <span class="content"> </span><span class="verse v1" data-usfm="EPH.2.1"><span class="label">1</span><span class="content"> </span><span class="content"> වැරදි ක්‍රියා හා පාප හේතුකොටගෙන ඔබ මැරී සිටි කාලයක් විය. </span></span><span class="verse v2" data-usfm="EPH.2.2"><span class="label">2</span><span class="content">එකල ඔබ අනුගමනය කෙළේ මේ යුගයේ පවිටු මඟ ය. තවද, අකීකරු අය තුළ ක්‍රියා කරන බලවේගය වන, ආකාශ බලධාරීන්ගේ අධිපතියාට ද ඔබ යටත් ව සිටියහු ය. </span></span><span class="verse v3" data-usfm="EPH.2.3"><span class="label">3</span><span class="content">එකල අපිත් ඔවුන්ගේ ගණයට අයිති ව, මාංසික තෘෂ්ණාවලට වහල් ව ජීවත් වෙමින්, සිතෙත් කයෙත් ආශාවන් පිනවමින්, සෙසු අය මෙන් අපේ ගතිපැවතුම් අනුව දේව උදහසට ලක් වී සිටියෙමු.</span></span> 
     </div> 
     <div class="p"> <span class="verse v3" data-usfm="EPH.2.3"><span class="content"> </span></span><span class="verse v4" data-usfm="EPH.2.4"><span class="label">4</span><span class="content">එහෙත් දයාවෙන් සමෘද්ධ වූ දෙවියන් වහන්සේ, අධික ප්‍රේමයකින් අපට ප්‍රේම කළ බැවින්, </span></span><span class="verse v5" data-usfm="EPH.2.5"><span class="label">5</span><span class="content">අපේ වැරදි ක්‍රියා හේතුකොටගෙන අප මැරී සිටිය දී පවා, ක්‍රිස්තුන් වහන්සේ සමඟ අප ජීවත් කර වදාළ සේක. ඔබ ගැළවී සිටින්නේ දේව වරප්‍රසාදයෙන් ය.‍ </span></span><span class="verse v6" data-usfm="EPH.2.6"><span class="label">6</span><span class="content">තවද, දෙවියන් වහන්සේ ක්‍රිස්තුස් ජේසුස් වහන්සේ තුළින් උන් වහන්සේ සමඟ අප උත්ථාන කර, උන් වහන්සේ සමඟ සග ලොවෙහි අපට අසුන් ගැනීමට සැලැසූ සේක. </span></span><span class="verse v7" data-usfm="EPH.2.7"><span class="label">7</span><span class="content">එසේ කෙළේ ක්‍රිස්තුස් ජේසුස් වහන්සේ තුළ අපට දැක්වූ කරුණාව කරණකොටගෙන උන් වහන්සේගේ වරප්‍රසාදයේ මහා ධන සම්භාරය මතු යුගවලට පෙන්වන පිණිස ය.</span></span> 
     </div> 
     <div class="p"> <span class="verse v7" data-usfm="EPH.2.7"><span class="content"> </span></span><span class="verse v8" data-usfm="EPH.2.8"><span class="label">8</span><span class="content">ඔබ ගැළවී සිටින්නේ දේව වරප්‍රසාදය මඟින් වූ ඇදහීම කරණකොටගෙන ය. එය ඔබගේ ම ක්‍රියාවක් නොව, දෙවියන් වහන්සේගේ දීමනාව ය. </span></span><span class="verse v9" data-usfm="EPH.2.9"><span class="label">9</span><span class="content">ගැළවීම පුණ්‍ය ක්‍රියාවල ප්‍රතිඵලයක් නොවන බැවින්, කිසිවෙකුට පාරට්ටුවට ඉඩක් නැත. </span></span><span class="verse v10" data-usfm="EPH.2.10"><span class="label">10</span><span class="content">මන්ද, අපි වනාහි යහපත් ක්‍රියා කරන පිණිස දෙවියන් වහන්සේ විසින් ක්‍රිස්තුන් වහන්සේ තුළ මවනු ලැබූ මැවිලි වෙමු. ඒ යහපත් ක්‍රියා කරන පිණිස දෙවියන් වහන්සේ කල් තියා අප සූදානම් කළ සේක.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේ තුළ ඒකත්වය</b></span> 
     </div> 
     <div class="p"> <span class="verse v10" data-usfm="EPH.2.10"><span class="content"> </span></span><span class="verse v11" data-usfm="EPH.2.11"><span class="label">11</span><span class="content">එබැවින් ඔබේ පෙර තත්ත්වය සිහි කරන්න. ඒ කාලයේ දී ඔබ ශාරීරික ලකුණක් නොලත් බැවින් විජාතිකයෝව සිටියහු ය. බාහිර පිළිවෙතක් නිසා තුමූ චර්මඡේදිතයෝ යයි කියාගත් අය විසින් ඔබ අචර්මඡේදිතයෝ යයි අවමන් කරනු ලැබුවහු ය. </span></span><span class="verse v12" data-usfm="EPH.2.12"><span class="label">12</span><span class="content">තවද ඒ කාලයේ දී ඔබ ක්‍රිස්තුන් වහන්සේ නැති ව, තෝරාගත් ඉශ්රායෙල් ජාතියෙන් බැහැර ව, පොරොන්දුවේ ගිවිසුම්වල පංගුකාරකමක් නොමැති ව, බලාපොරොත්තු රහිත ව, දෙවියන් වහන්සේගෙන් ඉවත් ව, ලෝකයෙහි ජීවත් වූ බව සිහි කරන්න. </span></span><span class="verse v13" data-usfm="EPH.2.13"><span class="label">13</span><span class="content">එහෙත් ක්‍රිස්තුන් වහන්සේ තුළින්, වරක් දුර සිටියා වූ ඔබ, දැන් උන් වහන්සේගේ දිවි පිදීම කරණකොටගෙන ළං කරනු ලැබුවහු ය.</span></span> 
     </div> 
     <div class="p"> <span class="verse v13" data-usfm="EPH.2.13"><span class="content"> </span></span><span class="verse v14" data-usfm="EPH.2.14"><span class="label">14</span><span class="content">ජුදෙව්වරුන් හා විජාතිකයන් එක්කරමින් උන් වහන්සේ අප අතර සමඟිය ඇති කළ සේක. උන් වහන්සේ මිනිසත් බව ගෙන, ඔවුන් වෙන් කළ, ඔවුන් අතර වෛරය ඇති කළ, මැද බිත්තිය කඩා දැමූ සේක. </span></span><span class="verse v15" data-usfm="EPH.2.15"><span class="label">15</span><span class="content"> මේ දෙජාතිය, නව මනුෂ්‍යත්වයක් කොට මවා, සමඟිය ඇති කරන පිණිස, උන් වහන්සේ නීති නියෝග ඇතුළත් ව්‍යවස්ථාව අවලංගු කළ සේක. </span></span><span class="verse v16" data-usfm="EPH.2.16"><span class="label">16</span><span class="content"> කුරුසිය කරණකොටගෙන උන් වහන්සේ වෛරය නැති කර, දෙවියන් වහන්සේ උදෙසා ඒ දෙජාතිය එක ම ශරීරයක් වන පිණිස සමඟි කර වදාළ සේක. </span></span><span class="verse v17" data-usfm="EPH.2.17"><span class="label">17</span><span class="content">එසේ උන් වහන්සේ වැඩම කර, දුර සිටියා වූ ඔබටත්, ළඟ සිටියා වූ අයටත්, සාමයේ පණිවුඩය දේශනා කර වදාළ සේක. </span></span><span class="verse v18" data-usfm="EPH.2.18"><span class="label">18</span><span class="content">එක ම ආත්මයාණන් වහන්සේ තුළ, ජුදෙව්වරුන් හා විජාතීන් යන දෙපක්ෂයට, පියාණන් වහන්සේ වෙතට පිවිසීමේ වරය ලැබිය හැක්කේ, ක්‍රිස්තුන් වහන්සේ නිසා ය.</span></span> 
     </div> 
     <div class="p"> <span class="verse v18" data-usfm="EPH.2.18"><span class="content"> </span></span><span class="verse v19" data-usfm="EPH.2.19"><span class="label">19</span><span class="content">එබැවින් ඔබ තවත් විදේශිකයෝ වත්, ආගන්තුකයෝ වත් නොව, ශුද්ධ වන්තයන් සමඟ සහකාර පුරවැසියෝ ද දෙවියන් වහන්සේගේ පවුලේ දූදරුවෝ ද වෙති. </span></span><span class="verse v20" data-usfm="EPH.2.20"><span class="label">20</span><span class="content">ඔබ ප්‍රේරිතයන්ගේ ද, දිවැසිවරයන්ගේ ද අත්තිවාරම පිට ඉදි කරනු ලැබ සිටින්නහු ය. එහි කොණේ ප්‍රධාන ගල නම් ක්‍රිස්තුන් වහන්සේ ම ය. </span></span><span class="verse v21" data-usfm="EPH.2.21"><span class="label">21</span><span class="content">උන් වහන්සේ තුළ මුළු ගොඩනැඟිල්ල ඒකාබද්ධ ව, සමිඳාණන් වහන්සේ තුළ ශුද්ධ මන්දිරයක් සේ වර්ධනය වන්නේ ය. </span></span><span class="verse v22" data-usfm="EPH.2.22"><span class="label">22</span><span class="content">උන් වහන්සේ තුළ ඔබත්, ආත්මයාණන් වහන්සේ කරණකොටගෙන දෙවියන් වහන්සේගේ වාසස්ථානය සඳහා එක් කොට ගොඩනඟනු ලැබේ.</span></span> 
     </div> 
    </div> 
   </div> 
  </div>
 </body>
</html>