<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEPH"> 
    <div class="chapter ch1" data-usfm="EPH.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="EPH.1.1"><span class="label">1</span><span class="content"> </span><span class="content">දේව කැමැත්තෙන් ක්‍රිස්තුස් ජේසුස් වහන්සේගේ ප්‍රේරිතවරයෙකු වන පාවුලු නම් මම, එපීසයේ සිටින, ජේසුස් ක්‍රිස්තුන් වහන්සේ අදහන සැදැහැවතුන් වෙත ලියමි. </span></span><span class="verse v2" data-usfm="EPH.1.2"><span class="label">2</span><span class="content">අපගේ දෙවි පියාණන් වහන්සේගෙන් ද ස්වාමීන් වන ජේසුස් ක්‍රිස්තුන් වහන්සේගෙන් ද කරුණාව හා ශාන්තිය ඔබ හට වේ වා!</span></span> 
     </div> 
     <div class="s1"> <span class="heading"><b>ආධ්‍යාත්මික ආශීර්වාද</b></span> 
     </div> 
     <div class="p"> <span class="verse v2" data-usfm="EPH.1.2"><span class="content"> </span></span><span class="verse v3" data-usfm="EPH.1.3"><span class="label">3</span><span class="content">ක්‍රිස්තුන් වහන්සේ තුළින් ස්වර්ගීය ස්ථානවල සියලු ආධ්‍යාත්මික ආශීර්වාද අපට දෙවා වදාළ, අපගේ ස්වාමීන් වන, ජේසුස් ක්‍රිස්තුන් වහන්සේගේ පියාණන් වූ දෙවියන් වහන්සේට ප්‍රශංසා වේ වා! </span></span><span class="verse v4" data-usfm="EPH.1.4"><span class="label">4</span><span class="content">ප්‍රේමයෙන් උන් වහන්සේ ඉදිරියෙහි අප ශුද්ධ ව නොකැළැල් ව සිටින පිණිස, ලෝකය මැවීමට ප්‍රථමයෙන් ක්‍රිස්තුන් වහන්සේ තුළ දෙවියන් වහන්සේ අප තෝරාගත් සේක. </span></span><span class="verse v5" data-usfm="EPH.1.5"><span class="label">5</span><span class="content">තවද ස්වකීය ප්‍රසාදය හා අරමුණ අනුව, ජේසුස් ක්‍රිස්තුන් වහන්සේ කරණකොටගෙන, උන් වහන්සේ, අප දරුකමට පිළිගන්න පිණිස, දෙවියන් වහන්සේ පෙර නියම කළ සේක. </span></span><span class="verse v6" data-usfm="EPH.1.6"><span class="label">6</span><span class="content">උන් වහන්සේ එසේ කළේ තමන් වහන්සේගේ ප්‍රේමයාණන් වහන්සේ තුළ අපට දේව වරප්‍රසාදය අනුව ලබාදුන් මහිමාන්විත කරුණාවේ ප්‍රශංසාව සඳහා ය.</span></span> 
     </div> 
     <div class="p"> <span class="verse v6" data-usfm="EPH.1.6"><span class="content"> </span></span><span class="verse v7" data-usfm="EPH.1.7"><span class="label">7</span><span class="content"> </span><span class="content"> ක්‍රිස්තුන් වහන්සේගේ යාගික රුධිරය කරණකොටගෙන, දෙවියන් වහන්සේගේ වරප්‍රසාද සම්පතේ ප්‍රකාරයට අපට මිදීමත්, පව් කමාවත් ලැබී ඇත. </span></span><span class="verse v8" data-usfm="EPH.1.8"><span class="label">8</span><span class="content">ඒ වරප්‍රසාදය, සියලු ප්‍රඥාවෙන් හා නුවණින් උන් වහන්සේ අපට බහුල ව ප්‍රදානය කර, </span></span><span class="verse v9" data-usfm="EPH.1.9"><span class="label">9</span><span class="content">උන් වහන්සේගේ කැමැත්තේ අබිරහස අපට දන්වා වදාළ සේක. එසේ කරන ලද්දේ, තමන් වහන්සේ ක්‍රිස්තුන් වහන්සේ තුළ, සිය කැමැත්තෙන් නියම කරගත් ස්වකීය අභිප්‍රාය අනුව ය. </span></span><span class="verse v10" data-usfm="EPH.1.10"><span class="label">10</span><span class="content">දෙවියන් වහන්සේගේ ඒ අභිප්‍රාය නම්, නියමිත කාලයේ දී ස්වර්ගයෙහි ද පොළොවෙහි ද, එනම් මුළු විශ්වයෙහි ඇති සියල්ල, ක්‍රිස්තුන් වහන්සේ යටතේ එක්සත් කිරීම ය.</span></span> 
     </div> 
     <div class="p"> <span class="verse v10" data-usfm="EPH.1.10"><span class="content"> </span></span><span class="verse v11" data-usfm="EPH.1.11"><span class="label">11</span><span class="content">අපි මෙම ක්‍රිස්තුන් වහන්සේ තුළින් තෝරාගත් සෙනඟක් වෙමු. එසේ වන්නේ, දෙවියන් වහන්සේ පෙර නියම කරගත් සැලැස්ම ලෙස, සියල්ල සිදු කරන ස්වකීය අභිප්‍රාය අනුව ය. </span></span><span class="verse v12" data-usfm="EPH.1.12"><span class="label">12</span><span class="content">මෙසේ වූයේ ක්‍රිස්තුන් වහන්සේ තුළින් ප්‍රථමයෙන් බලාපොරොත්තු ලැබූ අප, උන් වහන්සේගේ මහිමයේ ප්‍රශංසාව සඳහා සිටින පිණිස ය.</span></span> 
     </div> 
     <div class="p"> <span class="verse v12" data-usfm="EPH.1.12"><span class="content"> </span></span><span class="verse v13" data-usfm="EPH.1.13"><span class="label">13</span><span class="content">ඉදින්, උන් වහන්සේ තුළින් ඔබ ද, සත්‍ය ධර්මය වන ඔබගේ ගැළවීම සලසන සුබ අස්න අසා අදහාගෙන, පොරොන්දු වූ ශුද්ධාත්මයාණන් වහන්සේගෙන් සහතිකකමේ මුද්‍රාව ලැබුවහු ය. </span></span><span class="verse v14" data-usfm="EPH.1.14"><span class="label">14</span><span class="content">ඒ ශුද්ධාත්මයාණන් වනාහි, දෙවියන් වහන්සේගේ මහිමයේ ප්‍රශංසාව සඳහා, උන් වහන්සේට අයිති අයට ගැළවීම සලසා දෙන අපේ උරුමයේ අත්තිකාරම ය. </span></span><span class="verse v15" data-usfm="EPH.1.15"><span class="label">15</span><span class="content">ස්වාමීන් වන ජේසුස් ක්‍රිස්තුන් වහන්සේ කෙරෙහි ඇති ඔබේ ඇදහිල්ල ගැන ද සැදැහැවතුන්ට ඔබ දක්වන ප්‍රේමය ගැන ද යන කරුණු අසා, </span></span><span class="verse v16" data-usfm="EPH.1.16"><span class="label">16</span><span class="content">මම ඔබ ගැන මාගේ යාච්ඤාවල දී සිහි කරමින් නොකඩවා දෙවියන් වහන්සේට ස්තුති කරමි. </span></span><span class="verse v17" data-usfm="EPH.1.17"><span class="label">17</span><span class="content">තේජසේ පියාණන් වූ, අපගේ ස්වාමීන් වන ජේසුස් ක්‍රිස්තුන් වහන්සේගේ දෙවියන් වහන්සේ, උන් වහන්සේ අවබෝධ කරගැනීම පිණිස, ප්‍රඥාව හා විදර්ශන ශක්තිය ඔබට දෙන මෙන් මම යාච්ඤා කරමි. </span></span><span class="verse v18" data-usfm="EPH.1.18"><span class="label">18</span><span class="content">තවද, උන් වහන්සේගේ කැඳවීමේ බලාපොරොත්තුව කිමෙක් ද කියාත්, සැදැහැවතුන්ට හිමි වන තේජාන්විත උරුමයේ ධන සම්භාරය කිමෙක් ද කියාත්, </span></span><span class="verse v19" data-usfm="EPH.1.19"><span class="label">19</span><span class="content">ඇදහිලිවන්තයන් වන අප තුළ ක්‍රියා කරන, උන් වහන්සේගේ බලපරාක්‍රමයේ උදාරබව කිමෙක් ද කියාත්, ඔබ දැන ගන්නා පිණිස ඔබේ මනස පැහැදෙනසේ මම යාච්ඤා කරමි.</span></span> 
     </div> 
     <div class="s1"> <span class="heading"><b>සභාවේ මහේශාක්‍ය නායකයාණෝ</b></span> 
     </div> 
     <div class="p"> <span class="verse v19" data-usfm="EPH.1.19"><span class="content"> </span></span><span class="verse v20" data-usfm="EPH.1.20"><span class="label">20</span><span class="content"> </span><span class="content">දෙවියන් වහන්සේගේ ඒ වික්‍රමාන්විත බලපරාක්‍රමය නම්, උන් වහන්සේ ක්‍රිස්තුන් වහන්සේ මරණයෙන් උත්ථාන කර, ස්වර්ග ලෝකයෙහි ස්වකීය දකුණු පස සිංහාසනාරූඪ කිරීමෙන්, ක්‍රිස්තුන් වහන්සේ තුළ උන් වහන්සේ ඉටු කළ ක්‍රියාකාරී බලය ම ය. </span></span><span class="verse v21" data-usfm="EPH.1.21"><span class="label">21</span><span class="content">එම ක්‍රිස්තුන් වහන්සේ සියලු අධිපතීන්ටත්, බලධාරීන්ටත්, පරාක්‍රමවලටත්, අධිකාරීන්ටත්, එසේ ම, මේ යුගයේ පමණක් නොව, මතු පැමිණෙන යුගයෙහි ද, නම් කළ හැකි තාක් සියලු ප්‍රභූ නාමයන්ටත් ඉහළින් වැජඹෙන සේක. </span></span><span class="verse v22" data-usfm="EPH.1.22"><span class="label">22</span><span class="content">දෙවියන් වහන්සේ සියලු දේ ක්‍රිස්තුන් වහන්සේගේ පාදවලට යටත් කර, උන් වහන්සේ සභාවේ මහේශාක්‍ය නායකයාණන් කොට පත් කළ සේක. </span></span><span class="verse v23" data-usfm="EPH.1.23"><span class="label">23</span><span class="content">සභාව උන් වහන්සේගේ ශරීරය ය. ශරීරය එහි හිස වන, සියල්ල බද්ධ කරන, ක්‍රිස්තුන් වහන්සේට සම්බන්ධ වූ විට, එක ම සර්ව සම්පූර්ණත්වයක් ඇති වේ.</span></span> 
     </div> 
    </div> 
   </div> 
  </div>
 </body>
</html>