<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEPH"> 
    <div class="chapter ch4" data-usfm="EPH.4">  
     <div class="s1"> <span class="heading"><b>ශරීරයේ ඒකත්වය</b></span> 
     </div> 
     <div class="p"> <span class="content"> </span><span class="verse v1" data-usfm="EPH.4.1"><span class="label">1</span><span class="content">එබැවින්, දෙවියන් වහන්සේගෙන් ඔබ ලත් කැඳවීමට ඔබින ලෙස හැසිරෙන මෙන් සමිඳාණන් වහන්සේ උදෙසා හිරකාරයෙකු වන මම ඔබෙන් උදක් ම ඉල්ලමි. </span></span><span class="verse v2" data-usfm="EPH.4.2"><span class="label">2</span><span class="content"> සැම විට ම නිහතමානි ව, විනීත ව, ඉවසිලිවන්ත ව සිටින්න; ප්‍රේමයෙන් එකිනෙකා සමඟ පෑහී සිටින්න; </span></span><span class="verse v3" data-usfm="EPH.4.3"><span class="label">3</span><span class="content">ආත්මයාණන් වහන්සේගෙන් වන එක්සත්කම, සමඟිකමේ බැම්මෙන් පවත්වාගන්ට උත්සාහ කරන්න. </span></span><span class="verse v4" data-usfm="EPH.4.4"><span class="label">4</span><span class="content">ඔබ කැඳවනු ලැබූ කල එක ම බලාපොරොත්තුවකට කැඳවනු ලැබූ ලෙස, ඇත්තේ එක ම ශරීරයත්, එක ම ආත්මයාණන් වහන්සේත් ය; </span></span><span class="verse v5" data-usfm="EPH.4.5"><span class="label">5</span><span class="content">එක ම සමිඳාණන් වහන්සේත්, එක ම ඇදහිල්ලත්, එක ම බව්තීස්ම-ස්නාපනයත් ය;</span></span> 
     </div> 
     <div class="p"> <span class="verse v5" data-usfm="EPH.4.5"><span class="content"> </span></span><span class="verse v6" data-usfm="EPH.4.6"><span class="label">6</span><span class="content">සියල්ලන්ට ඉහළින් සිටින, සියල්ලන් තුළින් ක්‍රියා කරන, සියල්ලන් තුළ වැඩවසන එක ම දෙවි පියාණන් වහන්සේත් ය.</span></span> 
     </div> 
     <div class="p"> <span class="verse v6" data-usfm="EPH.4.6"><span class="content"> </span></span><span class="verse v7" data-usfm="EPH.4.7"><span class="label">7</span><span class="content">එහෙත් ක්‍රිස්තුන් වහන්සේ සිය දීමනාවේ ප්‍රමාණය අනුව අප එකිනෙකාට දේව වරප්‍රසාදය ප්‍රදානය කර ඇත. </span></span><span class="verse v8" data-usfm="EPH.4.8"><span class="label">8</span><span class="content"> ඒ ගැන මෙසේ කියා තිබේ:</span></span> 
     </div> 
     <div class="q2"> <span class="verse v8" data-usfm="EPH.4.8"><span class="content">“උන් වහන්සේ අග්‍රස්ථානයට නැඟුණු කල, පරදවා ජයගත් සතුරු සේනාව ගෙන ගොස්, මිනිසුන්ට දීමනා පිරිනැමූ සේක.”</span></span> 
     </div> 
     <div class="p"> <span class="verse v8" data-usfm="EPH.4.8"><span class="content"> </span></span><span class="verse v9" data-usfm="EPH.4.9"><span class="label">9</span><span class="content">උන් වහන්සේ නැඟුණ සේකැ යි කීමෙන් කුමක් අදහස් කෙරේ ද? එයින් අදහස් කරන්නේ උන් වහන්සේ ප්‍රථමයෙන් පොළොවේ පහත් ම තැන් වලට බැස්ස බව ය. </span></span><span class="verse v10" data-usfm="EPH.4.10"><span class="label">10</span><span class="content">පහළට බැස වදාළ තැනැන් වහන්සේ නම්, මුළු විශ්වය පූර්ණ කරන පිණිස සියලු ස්වර්ග ලෝක ඉක්මවා ඉහළට නැඟුණු තැනැන් වහන්සේ ම ය. </span></span><span class="verse v11" data-usfm="EPH.4.11"><span class="label">11</span><span class="content">මේ ක්‍රිස්තුන් වහන්සේ, සමහරුන් ප්‍රේරිතයන් ද සමහරුන් දිවැසිවරුන් ද සමහරුන් ධර්ම දේශකයන් ද සමහරුන් සභා පාලකයන් ද සමහරුන් ගුරුවරුන් ද වශයෙන් පත් කළ සේක. </span></span><span class="verse v12" data-usfm="EPH.4.12"><span class="label">12</span><span class="content">එසේ කළේ දෙවියන් වහන්සේගේ සෙනඟ දේව සේවය සඳහා සම්පූර්ණයෙන් පුහුණු කිරීමටත්, ක්‍රිස්තු ශරීරය වර්ධනය කිරීමටත් ය. </span></span><span class="verse v13" data-usfm="EPH.4.13"><span class="label">13</span><span class="content">මේ ආකාරයෙන් ඇදහිල්ලේ ද දෙවියන් වහන්සේගේ පුත්‍රයාණන් දැනගැන්මේ ද එකමුතුකමටත්, ක්‍රිස්තුන් වහන්සේගේ පරිණතභාවයෙන් වන පරිපූර්ණ පෞරුෂත්වයටත් අපි පත් වන්නෙමු. </span></span><span class="verse v14" data-usfm="EPH.4.14"><span class="label">14</span><span class="content">එසේ වූ විට, අපි තවත් මනුෂ්‍යයන්ගේ වංචාවෙන් ද ප්‍රයෝගයෙන් ද මුළා කරන සුලු උපායෙන් ද හටගන්නා, සියලු ආකාර ඉගැන්වීම් නමැති සුළඟින් ඔබමොබ විසි වෙන, තරංගවලින් ගසාගෙන යන බාලයෝ නොවෙමු. </span></span><span class="verse v15" data-usfm="EPH.4.15"><span class="label">15</span><span class="content">එසේ නොවී, අපි ප්‍රේමයෙන් සත්‍යය කතා කරමින් ක්‍රිස්තුන් වහන්සේ තුළ හැම අයුරින් ම වර්ධනය වන්නෙමු. </span></span><span class="verse v16" data-usfm="EPH.4.16"><span class="label">16</span><span class="content"> හිස වන උන් වහන්සේ කරණකොටගෙන මුළු ශරීරය, ඊට සපයා ඇති එක එක අවයවයයෙන් සන්ධි කොට, ඒකාබද්ධ කරනු ලැබේ. එක එක අවයවය ඊට යුතු ලෙස ක්‍රියා කළ විට මුළු ශරීරය ප්‍රේමයෙන් වැඩී, වර්ධනය වේ.</span></span> 
     </div> 
     <div class="s1"> <span class="heading"><b>නව ජීවනය</b></span> 
     </div> 
     <div class="p"> <span class="verse v16" data-usfm="EPH.4.16"><span class="content"> </span></span><span class="verse v17" data-usfm="EPH.4.17"><span class="label">17</span><span class="content">එබැවින්, සමිඳාණන් වහන්සේගේ නාමයෙන් මම තදින් ම ඔබට මෙසේ කියමි: පුහු අදහස් ඇති මිසදිටුවන් මෙන් තවත් නොහැසිරෙන්න. </span></span><span class="verse v18" data-usfm="EPH.4.18"><span class="label">18</span><span class="content">අවිද්‍යාව හා මුරණ්ඩුකම නිසා ඔවුන්ගේ සිත් අඳුරු වී, ඔව්හු දෙවියන් වහන්සේගේ ජීවනයෙන් වෙන් ව සිටිති. </span></span><span class="verse v19" data-usfm="EPH.4.19"><span class="label">19</span><span class="content">විළිබිය නැති ව ඔව්හු සල්ළාලකමෙහි ඇලීගැලී සිටිමින්, ඉවක්බවක් නැති ව අනාචාරකම් කරති. </span></span><span class="verse v20" data-usfm="EPH.4.20"><span class="label">20</span><span class="content">එහෙත් ක්‍රිස්තුන් වහන්සේ ගැන ඔබ ඉගෙනගත් දේ එවැන්නක් නොවේ. </span></span><span class="verse v21" data-usfm="EPH.4.21"><span class="label">21</span><span class="content">සැබැවින් ම උන් වහන්සේ ගැන ඔබ ඇසුවා පමණක් නොව, කිතුනුවන් වශයෙන් උන් වහන්සේ තුළ වූ සත්‍යය ද ඔබට උගන්වන ලදී. </span></span><span class="verse v22" data-usfm="EPH.4.22"><span class="label">22</span><span class="content"> එබැවින් ඔබේ පසුගිය පැවැත්මට අයිති වූ තෘෂ්ණාවලින් මුළා වී විනාශ වන්නා වූ පරණ ස්වභාවය අහක දමා, </span></span><span class="verse v23" data-usfm="EPH.4.23"><span class="label">23</span><span class="content">ආධ්‍යාත්මික නවතාවයක් ඇති කරගන්න. </span></span><span class="verse v24" data-usfm="EPH.4.24"><span class="label">24</span><span class="content"> දෙවියන් වහන්සේගේ ස්වරූපය අනුව මවන ලද, දමිටුකමින් ද ශුද්ධවන්තකමින් ද ප්‍රකාශ වන අලුත් ස්වභාවය පැළඳගන්න.</span></span> 
     </div> 
     <div class="p"> <span class="verse v24" data-usfm="EPH.4.24"><span class="content"> </span></span><span class="verse v25" data-usfm="EPH.4.25"><span class="label">25</span><span class="content"> </span><span class="content"> එබැවින් බොරු කීම අත්හැරදමා, අසල්වාසි එකිනෙකා සමඟ සත්‍යය කතා කරන්න. මන්ද, අපි එකිනෙකා අන්‍යොන්‍ය අවයවයෝ වෙමු. </span></span><span class="verse v26" data-usfm="EPH.4.26"><span class="label">26</span><span class="content"> කෝප වුවත් පව් නොකරන්න. ඉර බහින තුරු හිතේ කෝපය තබා නොගන්න. </span></span><span class="verse v27" data-usfm="EPH.4.27"><span class="label">27</span><span class="content">යක්ෂයාට ඉඩ නොදෙන්න. </span></span><span class="verse v28" data-usfm="EPH.4.28"><span class="label">28</span><span class="content">සොරකම් කළ අය තවත් සොරකම් නොකරත් වා. ඒ වෙනුවට දුගීන්ට උපකාර කළ හැකිවන සේ වෙහෙස මහන්සි දරා අවංක වැඩක් කරත් වා. </span></span><span class="verse v29" data-usfm="EPH.4.29"><span class="label">29</span><span class="content">කිසි දූෂිත වචනයක් ඔබේ කටින් පිට වෙන්න ඉඩ නෑර, අසන්නන්ගේ වර්ධනය සඳහා අවස්ථාවෝචිත මනහර වචන කතා කරන්න. </span></span><span class="verse v30" data-usfm="EPH.4.30"><span class="label">30</span><span class="content">ශුද්ධාත්මයාණන් වහන්සේට දුක් නොදෙන්න. මන්ද, මිදීමේ දවසට සූදානමක් වශයෙන් ඔබ ලබා ඇති, සහතිකයේ මුද්‍රාව උන් වහන්සේ ය. </span></span><span class="verse v31" data-usfm="EPH.4.31"><span class="label">31</span><span class="content">තිත්තකම්, කෝපය, උදහස, කෝලාහල, අපහාස හා සියලු ආකාර ද්වේෂ පහ කරදමන්න. </span></span><span class="verse v32" data-usfm="EPH.4.32"><span class="label">32</span><span class="content">එකිනෙකා කෙරෙහි කරුණාව ද දයානුකම්පාව ද ඇති ව සිට, දෙවියන් වහන්සේ ක්‍රිස්තුන් වහන්සේ තුළින් ඔබට කමා කළාක් මෙන් ඔබත් එකිනෙකාට කමා කරන්න.</span></span> 
     </div> 
    </div> 
   </div> 
  </div>
 </body>
</html>