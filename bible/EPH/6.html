<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEPH"> 
    <div class="chapter ch6" data-usfm="EPH.6">  
     <div class="s1"> <span class="heading"><b>දෙමවුපියන් හා දරුවෝ</b></span> 
     </div> 
     <div class="p"> <span class="content"> </span><span class="verse v1" data-usfm="EPH.6.1"><span class="label">1</span><span class="content"> </span><span class="content">දරුවෙනි, ඔබේ දෙමවුපියන්ට සමිඳාණන් වහන්සේ තුළ කීකරු වන්න. එය ඔබගේ යුතුකම ය. </span></span><span class="verse v2" data-usfm="EPH.6.2"><span class="label">2</span><span class="content">“ඔබේ පියාටත් මවටත් ගෞරව කරන්න” යනු පොරොන්දුවක් ඇති පළමු වන ආඥාව ය. </span></span><span class="verse v3" data-usfm="EPH.6.3"><span class="label">3</span><span class="content">එනම්, එසේ කිරීමෙන් ඔබට සෙත සැලසෙනු ඇත; ඔබ මිහි පිට බොහෝ කල් ජීවත් වනු ද ඇත යනුයි.</span></span> 
     </div> 
     <div class="p"> <span class="verse v3" data-usfm="EPH.6.3"><span class="content"> </span></span><span class="verse v4" data-usfm="EPH.6.4"><span class="label">4</span><span class="content"> </span><span class="content"> පියවරුනි, ඔබේ දරුවන් කෝප නොකරන්න. එසේ නොකර ඔවුන් සමිඳාණන් වහන්සේ තුළ විනයෙන් ද අවවාදයෙන් ද ඇතිදැඩි කරන්න.</span></span> 
     </div> 
     <div class="s1"> <span class="heading"><b>දාසයන් හා ස්වාමිවරු</b></span> 
     </div> 
     <div class="p"> <span class="verse v4" data-usfm="EPH.6.4"><span class="content"> </span></span><span class="verse v5" data-usfm="EPH.6.5"><span class="label">5</span><span class="content"> </span><span class="content"> දාසයෙනි, ඔබ ක්‍රිස්තුන් වහන්සේට මෙන්, මෙලොව ඔබේ ස්වාමිවරුන්ට අවංක සිතින්, බයාදුකමින් හා ගෞරවයෙන් සේවය කරන්න. </span></span><span class="verse v6" data-usfm="EPH.6.6"><span class="label">6</span><span class="content">මිනිසුන් සතුටු කරන අදහසින් මූනිච්චාවට වැඩ නොකර, ක්‍රිස්තුන් වහන්සේගේ දාසයන් මෙන් දෙවියන් වහන්සේගේ කැමැත්ත මුළු සිතින් ම කරන්න. </span></span><span class="verse v7" data-usfm="EPH.6.7"><span class="label">7</span><span class="content">මනුෂ්‍යයන්ට සේවය කරන්නාක් මෙන් නොව, සමිඳාණන් වහන්සේගේ දාසයන් මෙන් ප්‍රසන්න සිතින් සේවය කරන්න. </span></span><span class="verse v8" data-usfm="EPH.6.8"><span class="label">8</span><span class="content">දාසයෙක් හෝ නිර්දාසයෙක් හෝ වේවා, යමෙකු කරන යහපත් දේ අනුව දෙවියන් වහන්සේ ඔහුට විපාක දෙන බව මතක තබාගන්න.</span></span> 
     </div> 
     <div class="p"> <span class="verse v8" data-usfm="EPH.6.8"><span class="content"> </span></span><span class="verse v9" data-usfm="EPH.6.9"><span class="label">9</span><span class="content"> </span><span class="content"> ස්වාමිවරුනි, ඔබේ දාසයන්ටත් එලෙස ම සලකා, ඔවුනට තර්ජනය කිරීමෙන් වැළකෙන්න. ඔවුන්ටත් ඇත්තේ, මිනිසුන්ගේ තරාතිරම් නොබලන, ස්වර්ගයේ සිටින එක ම ස්වාමීන් බව මතක තබාගන්න.</span></span> 
     </div> 
     <div class="s1"> <span class="heading"><b>සැදැහැවතුන්ගේ යුද්ධායුධ</b></span> 
     </div> 
     <div class="p"> <span class="verse v9" data-usfm="EPH.6.9"><span class="content"> </span></span><span class="verse v10" data-usfm="EPH.6.10"><span class="label">10</span><span class="content">අවසාන වශයෙන් සමිඳාණන් වහන්සේ තුළ ද උන් වහන්සේගේ ප්‍රබල ශක්තියෙහි ද බලවත් වන්න. </span></span><span class="verse v11" data-usfm="EPH.6.11"><span class="label">11</span><span class="content">යක්ෂයාගේ සියලු උපායවලට විරුද්ධ ව සිටින්නට ඔබට පිළිවන් වන පිණිස දෙවියන් වහන්සේගේ සන්නාහයෙන් සන්නද්ධ වන්න. </span></span><span class="verse v12" data-usfm="EPH.6.12"><span class="label">12</span><span class="content">මන්ද, අපගේ සටන, මිනිස් සතුරන්ට විරුද්ධ ව නොව, අධිපතිකම් වලටත් පරාක්‍රමධාරීන්ටත් මේ අන්ධකාරයේ ලෝක මුලාදෑනීන්ටත් ස්වර්ගීය ස්ථානවල සිටින සකල දුෂ්ට බලවේගයන්ට ද විරුද්ධ ව ය. </span></span><span class="verse v13" data-usfm="EPH.6.13"><span class="label">13</span><span class="content">එබැවින් නපුරු දවස පැමිණි විට ඊට විරුද්ධ ව සිටින්න පුළුවන් වන පිණිසත්, කළහැකි හැම දෙයක් ම කර, ස්ථිර ව සිටින්න පුළුවන් වන පිණිසත්, දෙවියන් වහන්සේගේ සන්නාහයෙන් සන්නද්ධ ව සිටින්න.</span></span> 
     </div> 
     <div class="p"> <span class="verse v13" data-usfm="EPH.6.13"><span class="content"> </span></span><span class="verse v14" data-usfm="EPH.6.14"><span class="label">14</span><span class="content"> </span><span class="content">එබැවින් ස්ථිර ව ඉන්න. ඔබගේ ඉඟටිය, සත්‍යය නමැති පටියෙන් බැඳ ගන්න. දමිටුකම නමැති ළයවැස්ම පැළඳගන්න. </span></span><span class="verse v15" data-usfm="EPH.6.15"><span class="label">15</span><span class="content"> සාම සුබ අස්න නමැති වහන් පය ලා සූදානම් ව සිටින්න. </span></span><span class="verse v16" data-usfm="EPH.6.16"><span class="label">16</span><span class="content">තවද ඇදහිල්ල නමැති පලිහ ගන්න. එයින් නපුරාගේ සියලු ගිනිමය ඊතල මැඬලන්නට ඔබට හැකි වන්නේ ය. </span></span><span class="verse v17" data-usfm="EPH.6.17"><span class="label">17</span><span class="content">ගැළවීම නමැති හිස් වැස්ම ද ශුද්ධාත්මයාණන් වහන්සේගෙන් වන දේව වචනය නමැති කඩුව ද ගන්න. </span></span><span class="verse v18" data-usfm="EPH.6.18"><span class="label">18</span><span class="content">සෑමවිට ම, මුළු සිතින් යාච්ඤාවේ ද අයැදීමේ ද යෙදී සිටින්න. ආත්මයාණන් වහන්සේගේ බලයෙන් යාච්ඤා කරන්න. මේ කරුණ නිසා නිතර අවදි ව නොකඩ ව දෙවියන් වහන්සේගේ සියලු සෙනඟ උදෙසා, යාච්ඤා කරන්න. </span></span><span class="verse v19" data-usfm="EPH.6.19"><span class="label">19</span><span class="content">සුබ අස්නේ අබිරහස ප්‍රකාශ කරන පිණිස, කතා කරන කොයි විටත්, නිර්භය ව එසේ කිරීමේ ශක්තිය මට ලැබෙන ලෙස යාච්ඤා කරන්න. </span></span><span class="verse v20" data-usfm="EPH.6.20"><span class="label">20</span><span class="content">සිරගත ව සිටින මම, ඒ සුබ අස්න වෙනුවෙන් තානාපතියෙක් වෙමි. ඒ ගැන යුතු ලෙස අභීත ව කතා කිරීමට මට හැකි වනු පිණිස යාච්ඤා කරන්න.</span></span> 
     </div> 
     <div class="s1"> <span class="heading"><b>අවසාන සුබ පැතුම්</b></span> 
     </div> 
     <div class="p"> <span class="verse v20" data-usfm="EPH.6.20"><span class="content"> </span></span><span class="verse v21" data-usfm="EPH.6.21"><span class="label">21</span><span class="content"> </span><span class="content"> </span><span class="content">මාගේ සුව දුක් ගැන ද වැඩ කටයුතු ගැන ද දැනගැන්මට ඔබ ආශාවෙන් සිටිනු ඇත. අපගේ හිතවත් සහෝදරයා ද සමිඳාණන් වහන්සේ තුළ විශ්වාසවත් සේවකයා ද වූ, තුකිකස් සියලු තොරතුරු ඔබට දන්වනු ඇත. </span></span><span class="verse v22" data-usfm="EPH.6.22"><span class="label">22</span><span class="content">මා ඔහු ඔබ වෙතට එවන්නේ මේ සඳහා ම ය; අප ගැන ආරංචි ඔබට දෙන පිණිසත්, ඔබ ධෛර්යවත් කරන පිණිසත් ය.</span></span> 
     </div> 
     <div class="p"> <span class="verse v22" data-usfm="EPH.6.22"><span class="content"> </span></span><span class="verse v23" data-usfm="EPH.6.23"><span class="label">23</span><span class="content">පියාණන් වන දෙවියන් වහන්සේගෙන් ද ස්වාමීන් වන ජේසුස් ක්‍රිස්තුන් වහන්සේගෙන් ද සහෝදරයන් හට සාමයත්, ප්‍රේමයත්, ඇදහිල්ලත් වේ වා! </span></span><span class="verse v24" data-usfm="EPH.6.24"><span class="label">24</span><span class="content">අමරණීය ප්‍රේමයකින් අපගේ ස්වාමීන් වන ජේසුස් ක්‍රිස්තුන් වහන්සේට ප්‍රේම කරන සියලු දෙනාට කරුණාව වේ වා!</span></span> 
     </div> 
    </div> 
   </div> 
  </div>
 </body>
</html>