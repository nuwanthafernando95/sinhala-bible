<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEPH"> 
    <div class="chapter ch3" data-usfm="EPH.3">  
     <div class="s1"> <span class="heading"><b>විජාතීන් උදෙසා පාවුලු තුමාගේ සේවය</b></span> 
     </div> 
     <div class="p"> <span class="content"> </span><span class="verse v1" data-usfm="EPH.3.1"><span class="label">1</span><span class="content">මේ කාරණය නිසා ක්‍රිස්තුස් ජේසුස් වහන්සේගේ හිරකාරයෙකු වන පාවුලු නම් මම, විජාතීන් වූ ඔබ උදෙසා යාච්ඤා කරමි. </span></span><span class="verse v2" data-usfm="EPH.3.2"><span class="label">2</span><span class="content">ඔබේ යහපත පිණිස සේවය කිරීමේ වරප්‍රසාදය දෙවියන් වහන්සේ මට බාර දී ඇති බව ඔබ ඇත්තෙන්ම අසා ඇත. </span></span><span class="verse v3" data-usfm="EPH.3.3"><span class="label">3</span><span class="content">මා ලුහුඬින් ලියා තිබෙන ලෙස, මේ රහස එළිදරව් වීමකින් මට ප්‍රකාශ කරන ලදී. </span></span><span class="verse v4" data-usfm="EPH.3.4"><span class="label">4</span><span class="content"> මා ලියා ඇති ඒ දේ කියවීමෙන්, ක්‍රිස්තුන් වහන්සේ පිළිබඳ අබිරහස ගැන මට ඇති අවබෝධය ඔබට තේරුම් ගත හැකි ය. </span></span><span class="verse v5" data-usfm="EPH.3.5"><span class="label">5</span><span class="content">ආදි පරම්පරාවල මනුෂ්‍ය වර්ගයාට ඒ අබිරහස ප්‍රකාශ නොකරන ලදී. එහෙත් දැන් ආත්මයාණන් කරණකොටගෙන ශුද්ධ ප්‍රේරිතයනටත්, දිවැසිවරයනටත් එය එළිදරව් කර ඇත. </span></span><span class="verse v6" data-usfm="EPH.3.6"><span class="label">6</span><span class="content">ඒ අබිරහස නම්, සුබ අස්න කරණකොටගෙන, ක්‍රිස්තුස් ජේසුස් වහන්සේ තුළ විජාතීන් ජුදෙව්වරුන් සමඟ හවුල් උරුමක්කාරයන් ද සභා ශරීරයේ හවුල් සාමාජිකයන් ද පොරොන්දුවේ හවුල් පංගුකාරයන් ද වන බව ය.</span></span> 
     </div> 
     <div class="p"> <span class="verse v6" data-usfm="EPH.3.6"><span class="content"> </span></span><span class="verse v7" data-usfm="EPH.3.7"><span class="label">7</span><span class="content">දෙවියන් වහන්සේගේ බලයේ ක්‍රියා කිරීමේ ප්‍රකාරයට, මට දෙන ලද උන් වහන්සේගේ කරුණාවේ දීමනාව ලෙස, මම ඒ සුබ අස්නේ සේවකයෙක් කරනු ලැබීමි. </span></span><span class="verse v8" data-usfm="EPH.3.8"><span class="label">8</span><span class="content">සැදැහැවතුන්ගෙන් ඉතා සුළු තැනැත්තාටත් වඩා සුළු වූ මට, මේ වරප්‍රසාදය දෙන ලද්දේ, ක්‍රිස්තුන් වහන්සේගේ අසීමිත ධන සම්භාරය, විජාතීන්ට දේශනා කිරීමටත්, </span></span><span class="verse v9" data-usfm="EPH.3.9"><span class="label">9</span><span class="content">මේ අබිරහස් අරමුණ ක්‍රියාත්මක කරනු ලබන ආකාරය එළිදරව් කිරීමටත් ය. යුග ගණනාවක් මුළුල්ලේ ඒ අබිරහස විශ්වයේ මැවුම්කාරයාණන් වන දෙවියන් වහන්සේ තුළ සැඟවී තිබිණි. </span></span><span class="verse v10" data-usfm="EPH.3.10"><span class="label">10</span><span class="content">එසේ වූයේ, මේ කාලයේ දී, ශුද්ධ සභාව මඟින් ස්වර්ග ලෝකවල අධිපතීන්ටත්, බලධාරීන්ටත්, දෙවියන් වහන්සේගේ විවිධාකාර ප්‍රඥාව දන්වනු ලබන පිණිස ය. </span></span><span class="verse v11" data-usfm="EPH.3.11"><span class="label">11</span><span class="content">දෙවියන් වහන්සේ මෙසේ කළේ, අපගේ ස්වාමීන් වන ක්‍රිස්තුස් ජේසුස් වහන්සේ තුළින් උන් වහන්සේ ඉටු කළ ස්වකීය සදාතන අභිප්‍රායට අනුකූල ව ය. </span></span><span class="verse v12" data-usfm="EPH.3.12"><span class="label">12</span><span class="content">ක්‍රිස්තුන් වහන්සේ කෙරෙහි අපේ ඇදහිල්ල කරණකොටගෙන නිර්භීතකමත්, සැක නැතිව දෙවියන් වහන්සේ වෙත ළඟා වීමේ නිදහසත්, උන් වහන්සේ තුළ අපට ඇත. </span></span><span class="verse v13" data-usfm="EPH.3.13"><span class="label">13</span><span class="content">එහෙයින් ඔබ නිසා මා දුක් විඳින බැවින්, අධෛර්ය‍ නොවන ලෙස ඉල්ලමි. ඒ ගැන ඔබ ආඩම්බර විය යුතු ය.</span></span> 
     </div> 
     <div class="s1"> <span class="heading"><b>ප්‍රේමය අරබයා යැදුම</b></span> 
     </div> 
     <div class="p"> <span class="verse v13" data-usfm="EPH.3.13"><span class="content"> </span></span><span class="verse v14" data-usfm="EPH.3.14"><span class="label">14</span><span class="content">මේ හේතුව නිසා, ස්වර්ගයෙහි ද පොළොවෙහි ද සියලු පෙළපත්වලට නාමය දෙන්නා වූ, </span></span><span class="verse v15" data-usfm="EPH.3.15"><span class="label">15</span><span class="content">පියාණන් වහන්සේ ඉදිරියෙහි මම දණින් වැටී යාච්ඤා කරමි. </span></span><span class="verse v16" data-usfm="EPH.3.16"><span class="label">16</span><span class="content">උන් වහන්සේගේ මහිමතාවේ සම්පතේ හැටියට, ස්වකීය ආත්මයාණන් වහන්සේ කරණකොටගෙන ඔබේ ආධ්‍යාත්මික භාවය ශක්තිසම්පන්න වන පිණිස ඔබට බලය දෙන ලෙස ද, </span></span><span class="verse v17" data-usfm="EPH.3.17"><span class="label">17</span><span class="content">ඇදහිල්ල කරණකොටගෙන ක්‍රිස්තුන් වහන්සේ ඔබේ සිත් තුළ වාසය කරන පිණිස ද, යාච්ඤා කරමි. තවද, ප්‍රේමයේ මුල් බැස, ස්ථිර ව පිහිටා සිටින පිණිස ද, යාච්ඤා කරමි. </span></span><span class="verse v18" data-usfm="EPH.3.18"><span class="label">18</span><span class="content">සියලු සැදැහැවතුන් සමඟ ක්‍රිස්තුන් වහන්සේගේ ප්‍රේමයේ දිගත්, පළලත්, උසත්, ගැඹුරත් වටහා ගැනීමට ශක්තිය ලබා, </span></span><span class="verse v19" data-usfm="EPH.3.19"><span class="label">19</span><span class="content">ක්‍රිස්තුන් වහන්සේගේ ඥානාතික්‍රාන්ත ප්‍රේමය අවබෝධ කරගෙන, දෙවියන් වහන්සේගේ පරිපූර්ණතාවෙන් ඔබ පූර්ණ වන පිණිස ද යාච්ඤා කරමි.</span></span> 
     </div> 
     <div class="p"> <span class="verse v19" data-usfm="EPH.3.19"><span class="content"> </span></span><span class="verse v20" data-usfm="EPH.3.20"><span class="label">20</span><span class="content">අප තුළ ක්‍රියා කරන බලය කරණකොටගෙන අප ඉල්ලන, සිතන සියලු දේට වඩා අධික ලෙස කරන්නට බලය ඇති </span></span><span class="verse v21" data-usfm="EPH.3.21"><span class="label">21</span><span class="content">දෙවියන් වහන්සේට සභාව තුළ ද ක්‍රිස්තුස් ජේසුස් වහන්සේ තුළ ද යුගයෙන් යුගයට, සදහට ම මහිමය වේ වා! ආමෙන්.</span></span> 
     </div> 
    </div> 
   </div> 
  </div>
 </body>
</html>