<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJON"> 
    <div class="chapter ch3" data-usfm="JON.3">  
     <div class="s1"> <span class="heading"><b>නිනිවයේ සෙනඟ පසුතැවී සිත්හරවා ගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="JON.3.1"><span class="label">1</span><span class="content">සමිඳාණන් වහන්සේගේ පණිවුඩය දෙ වන වරට ජෝනා වෙත පැමිණියේ ය. </span></span><span class="verse v2" data-usfm="JON.3.2"><span class="label">2</span><span class="content">“නුඹ නැඟිට නිනිවය නම් ශ්‍රේෂ්ඨ නගරයට ගොස් මා නුඹට කියන පණිවුඩය එහි ප්‍රකාශ කරන්නැ”යි සමිඳාණන් වහන්සේ වදාළ සේක. </span></span><span class="verse v3" data-usfm="JON.3.3"><span class="label">3</span><span class="content">එවිට ජෝනා නැඟිට සමිඳාණන් වහන්සේ නියම කළ පරිදි නිනිවයට ගියේ ය. නිනිවය ඉතා විශාල නගරයකි. එය හරහා යාමට දවස් තුනක් ගත වේ. </span></span><span class="verse v4" data-usfm="JON.3.4"><span class="label">4</span><span class="content">ජෝනා නගරයට ඇතුළු වී එක දවසක් ගමන් කර, “තව දින සතළිසකින් නිනිවය වැනසෙනු ඇතැ”යි මොරගසා ප්‍රකාශ කෙළේ ය.</span></span> 
     </div> 
     <div class="p"> <span class="verse v4" data-usfm="JON.3.4"><span class="content"> </span></span><span class="verse v5" data-usfm="JON.3.5"><span class="label">5</span><span class="content">නිනිවයේ වැසියෝ දෙවියන් වහන්සේ කෙරෙහි විශ්වාස කර, උපවාසයක් නියම කොට, ලොකු අය පටන් කුඩා අය දක්වා දළ රෙදි හැඳගත්තෝ ය.</span></span> 
     </div> 
     <div class="p"> <span class="verse v5" data-usfm="JON.3.5"><span class="content"> </span></span><span class="verse v6" data-usfm="JON.3.6"><span class="label">6</span><span class="content">ඒ ආරංචිය නිනිවයේ රජු වෙත පැමිණි විට, ඔහු සිංහාසනයෙන් බැස, තම සළුව ඉවත ලා දළ රෙදි පොරවාගෙන අළු පිට හිඳගත්තේ ය. </span></span><span class="verse v7" data-usfm="JON.3.7"><span class="label">7</span><span class="content">එවිට ඔහු නිනිවය පුරා නියෝගයක් පළ කෙළේ ය. ඒ මෙසේ ය:</span></span> 
     </div> 
     <div class="p"> <span class="verse v7" data-usfm="JON.3.7"><span class="content">“මාගේ සහ මාගේ උත්තමයන්ගේ නියෝගය පරිදි, මිනිසෙක් වත්, මෘගයෙක් වත්, ගවයෙක් වත්, බැටළුවෙක් වත් කිසි ම දෙයක රස නොබලා වා! කිසි කෑමක් නොකා වා! වතුර නොබෝ වා! </span></span><span class="verse v8" data-usfm="JON.3.8"><span class="label">8</span><span class="content">මනුෂ්‍යයෝ ද මෘගයෝ ද දළ රෙදි පොරවාගෙන දෙවියන් වහන්සේට බලවත් සේ මොරගසත් වා! ඔව්හු එකිනෙකා තම තමාගේ නපුරු මාර්ගයෙන් ද තමන්ට ඇබ්බැහි දාමරිකකම්වලින් ද හැරෙත් වා! </span></span><span class="verse v9" data-usfm="JON.3.9"><span class="label">9</span><span class="content">අප විනාශ නොවන පිණිස සමහර විට දෙවියන් වහන්සේ හැරී තමන් සිත වෙනස් කරගෙන, තමන්ගේ බලවත් උදහසින් දුරුවන්න බැරි නැත.”</span></span> 
     </div> 
     <div class="p"> <span class="verse v9" data-usfm="JON.3.9"><span class="content"> </span></span><span class="verse v10" data-usfm="JON.3.10"><span class="label">10</span><span class="content">දෙවියන් වහන්සේ ඔවුන් කළ දේත්, ඔවුන් නපුරු මාර්ගයෙන් ඉවත් වූ අයුරුත් දැක, ඔවුන්ට කරන්නට අදහස් කළ විපත ගැන සිත වෙනස් කරගෙන එය නොකළ සේක.</span></span> 
     </div> 
    </div> 
   </div> 
  </div>
 </body>
</html>