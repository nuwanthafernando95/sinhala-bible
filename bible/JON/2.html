<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJON"> 
    <div class="chapter ch2" data-usfm="JON.2">  
     <div class="s1"> <span class="heading"><b>ජෝනාගේ ස්තූති ප්‍රශංසා යාච්ඤාව</b></span> 
     </div> 
     <div class="p"> <span class="content"> </span><span class="verse v1" data-usfm="JON.2.1"><span class="label">1</span><span class="content">ජෝනා මත්ස්‍යයාගේ කුසයේ සිට තම දෙවි සමිඳාණන් වහන්සේට මෙසේ යාච්ඤා කෙළේ ය.</span></span> 
     </div> 
     <div class="q"> <span class="verse v1" data-usfm="JON.2.1"><span class="content"> </span></span><span class="verse v2" data-usfm="JON.2.2"><span class="label">2</span><span class="content">“මාගේ පීඩාවේ දී සමිඳුන්ට හඬගැසීමි, එතුමාණෝ මට පිළිතුරු දුන් සේක.</span></span> 
     </div> 
     <div class="q2"> <span class="verse v2" data-usfm="JON.2.2"><span class="content">පාතාල ගැබේ සිට කෑගැසීමි, ඔබ මාගේ හඬ ඇසූ සේක.</span></span> 
     </div> 
     <div class="q"> <span class="verse v2" data-usfm="JON.2.2"><span class="content"> </span></span><span class="verse v3" data-usfm="JON.2.3"><span class="label">3</span><span class="content">ඔබ මුහුද මැද ගැඹුරට මා හෙළූ සේක.</span></span> 
     </div> 
     <div class="q2"> <span class="verse v3" data-usfm="JON.2.3"><span class="content">ජලධාරාවෝ මා සිසාරා සිටගත්හ.</span></span> 
     </div> 
     <div class="q2"> <span class="verse v3" data-usfm="JON.2.3"><span class="content">තරංග හා ජලකඳ සියල්ල මට උඩින් ගලා ගියේ ය.</span></span> 
     </div> 
     <div class="q"> <span class="verse v3" data-usfm="JON.2.3"><span class="content"> </span></span><span class="verse v4" data-usfm="JON.2.4"><span class="label">4</span><span class="content">එවිට මම මෙසේ කීමි:</span></span> 
     </div> 
     <div class="q2"> <span class="verse v4" data-usfm="JON.2.4"><span class="content">‘ඔබ ඇස් හමුයෙන් මම පහකරනු ලැබීමි.</span></span> 
     </div> 
     <div class="q2"> <span class="verse v4" data-usfm="JON.2.4"><span class="content">එබැවින් ඔබේ ශුද්ධ මාලිගාව දෙස නැවත බලන්නේ කෙසේ ද?’</span></span> 
     </div> 
     <div class="q"> <span class="verse v4" data-usfm="JON.2.4"><span class="content"> </span></span><span class="verse v5" data-usfm="JON.2.5"><span class="label">5</span><span class="content">ජලය මා ගෙල දක්වා නැඟ ආවේ ය.</span></span> 
     </div> 
     <div class="q2"> <span class="verse v5" data-usfm="JON.2.5"><span class="content">මුහුද මා වට කරගත්තේ ය.</span></span> 
     </div> 
     <div class="q2"> <span class="verse v5" data-usfm="JON.2.5"><span class="content">මුහුදු පැළෑටි මාගේ හිස වටේ එතුණේ ය.</span></span> 
     </div> 
     <div class="q"> <span class="verse v5" data-usfm="JON.2.5"><span class="content"> </span></span><span class="verse v6" data-usfm="JON.2.6"><span class="label">6</span><span class="content">මම කඳු පත්ලට බැස ගියෙමි;</span></span> 
     </div> 
     <div class="q2"> <span class="verse v6" data-usfm="JON.2.6"><span class="content">සදහට ම අගුල්වලින් මා හිර කර තබන ලොවකට බැස ගියෙමි.</span></span> 
     </div> 
     <div class="q2"> <span class="verse v6" data-usfm="JON.2.6"><span class="content">අහෝ!</span></span> 
     </div> 
     <div class="q2"> <span class="verse v6" data-usfm="JON.2.6"><span class="content">මාගේ දෙවි සමිඳුනි, එහෙත්, ඔබ මාගේ ප්‍රාණය පාතාලයෙන් ගොඩගත් සේක.</span></span> 
     </div> 
     <div class="q"> <span class="verse v6" data-usfm="JON.2.6"><span class="content"> </span></span><span class="verse v7" data-usfm="JON.2.7"><span class="label">7</span><span class="content">මාගේ පණ කෙන්ද මැලවී යද්දී, මම සමිඳුන් සිහි කෙළෙමි.</span></span> 
     </div> 
     <div class="q2"> <span class="verse v7" data-usfm="JON.2.7"><span class="content">මාගේ අයැදුම ඔබ වෙත නැඟුණේ ය;</span></span> 
     </div> 
     <div class="q2"> <span class="verse v7" data-usfm="JON.2.7"><span class="content">ඔබේ ශුද්ධ මාලිගාවට පැමිණියේ ය.</span></span> 
     </div> 
     <div class="q"> <span class="verse v7" data-usfm="JON.2.7"><span class="content"> </span></span><span class="verse v8" data-usfm="JON.2.8"><span class="label">8</span><span class="content">බොරු දෙවිවරුන් නමදින්නෝ ඔබට ඇති පක්ෂපාතකම පැහැර හරිති.</span></span> 
     </div> 
     <div class="q"> <span class="verse v8" data-usfm="JON.2.8"><span class="content"> </span></span><span class="verse v9" data-usfm="JON.2.9"><span class="label">9</span><span class="content">එහෙත්, මම තුති මුවින් පූජා ඔප්පු කරන්නෙමි.</span></span> 
     </div> 
     <div class="q2"> <span class="verse v9" data-usfm="JON.2.9"><span class="content">බාර වූ දේ ගෙවන්නෙමි.</span></span> 
     </div> 
     <div class="q2"> <span class="verse v9" data-usfm="JON.2.9"><span class="content">ගැළවීම සමිඳුන්ගෙන් ය.”</span></span> 
     </div> 
     <div class="p"> <span class="verse v9" data-usfm="JON.2.9"><span class="content"> </span></span><span class="verse v10" data-usfm="JON.2.10"><span class="label">10</span><span class="content">සමිඳාණෝ මත්ස්‍යයාට කතා කළ සේක. එවිට ඌ ජෝනා ගොඩබිමට වැමෑරී ය.</span></span> 
     </div> 
    </div> 
   </div> 
  </div>
 </body>
</html>