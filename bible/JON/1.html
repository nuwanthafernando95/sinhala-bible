<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkJON"> 
    <div class="chapter ch1" data-usfm="JON.1">  
     <div class="s1"> <span class="heading"><b>ජෝනා දේව අණට අකීකරු වීම</b></span> 
     </div> 
     <div class="p"> <span class="content"> </span><span class="verse v1" data-usfm="JON.1.1"><span class="label">1</span><span class="content"> </span><span class="content">සමිඳාණන් වහන්සේගෙන් අමිත්තයිගේ පුත් ජෝනාට පැමිණි පණිවුඩය මෙසේ ය: </span></span><span class="verse v2" data-usfm="JON.1.2"><span class="label">2</span><span class="content">“නැඟිට නිනිවය නම් ශ්‍රේෂ්ඨ නගරයට ගොස් ඊට විරුද්ධ ව මොරගසන්න; මන්ද, එහි වැසියන්ගේ දුෂ්ටකම මට ඉතා හොඳින් පෙනේ.” </span></span><span class="verse v3" data-usfm="JON.1.3"><span class="label">3</span><span class="content">එහෙත්, ජෝනා සමිඳාණන් වහන්සේ මඟ හැර පලා යන පිණිස තර්ෂිෂ්ට යන්නට පිටත් විය. ඒ සඳහා ඔහු ජොප්පාවට ගියේ ය. එහි දී ඔහුට තර්ෂිෂ්ට යන නැවක් හමු වී, ඊට ගාස්තුව ගෙවා සමිඳාණන් වහන්සේ වෙතින් පලා යන පිණිස තර්ෂිෂ් බලා යන නැවකට නැඟුණේ ය.</span></span> 
     </div> 
     <div class="p"> <span class="verse v3" data-usfm="JON.1.3"><span class="content"> </span></span><span class="verse v4" data-usfm="JON.1.4"><span class="label">4</span><span class="content">එහෙත්, සමිඳාණන් වහන්සේ මුහුද පිට තද සුළඟක් හමන්න සැලැසූ සේක. එයින් මුහුදේ මහා කුණාටුවක් ඇති වී නැව බිඳෙන්නට විය. </span></span><span class="verse v5" data-usfm="JON.1.5"><span class="label">5</span><span class="content">එවිට නාවිකයෝ බිය වී, එක එකා තම තමාගේ දෙවියන්ට මොරගැසුවෝ ය. ඔව්හු නැව සැහැල්ලු කරගන්න පිණිස එහි තිබුණු බඩු මුහුදට වීසි කළෝ ය. එහෙත්, ජෝනා නැවේ පහත තට්ටුවට බැස ගොස් බර නින්දකට වැටී හුන්නේ ය.</span></span> 
     </div> 
     <div class="p"> <span class="verse v5" data-usfm="JON.1.5"><span class="content"> </span></span><span class="verse v6" data-usfm="JON.1.6"><span class="label">6</span><span class="content">එවිට නැව්පතියා ඔහු ළඟට අවුත්, “ඔබ හොඳට ම නිදාගෙන සිටීමේ තේරුම කුමක් ද? නැඟිට ඔබේ දෙවියන්ගෙන් පිහිට ඉල්ලන්න. සමහර විට උන් වහන්සේ අප විනාශ නොවන ලෙස අප ගැන සලකනු ඇතැ”යි කී ය.</span></span> 
     </div> 
     <div class="s1"> <span class="heading"><b>ජෝනා මුහුදට බිලි දෙනු ලැබීම</b></span> 
     </div> 
     <div class="p"> <span class="verse v6" data-usfm="JON.1.6"><span class="content"> </span></span><span class="verse v7" data-usfm="JON.1.7"><span class="label">7</span><span class="content">එකල නාවික පිරිස තම තමන් අතරේ කතා කරගනිමින්, “මේ විපත්තිය අපට පැමිණියේ කවරෙකු නිසා දැ යි දැනගන්න පිණිස පස ඇට දමමු”යි කී හ. ඒ අනුව ඔව්හු පස ඇට දැමූ හ. පස ඇටය ජෝනාට වැටිණි. </span></span><span class="verse v8" data-usfm="JON.1.8"><span class="label">8</span><span class="content">එවිට ඔව්හු ජෝනාගෙන් ප්‍රශ්න කරමින්, “අපට පැමිණි මේ වින්නැහියට වගකිව යුත්තේ කවරෙක් ද? ඔබේ රැකියාව කුමක් ද? ඔබ කොහේ සිට ආවෙහි ද? ඔබේ රට කුමක් ද? ඔබේ ජාතිය කුමක් දැ”යි ඇසූ හ.</span></span> 
     </div> 
     <div class="p"> <span class="verse v8" data-usfm="JON.1.8"><span class="content"> </span></span><span class="verse v9" data-usfm="JON.1.9"><span class="label">9</span><span class="content">ඔහු පිළිතුරු දෙමින්, “මම හෙබ්‍රෙව් ජාතිකයෙක්මි. මම මුහුදත්, ගොඩබිමත් මැවූ ස්වර්ගයේ දෙවි සමිඳාණන් වහන්සේ අදහමි”යි කී ය. </span></span><span class="verse v10" data-usfm="JON.1.10"><span class="label">10</span><span class="content">ඔහු සමිඳාණන් වහන්සේ වෙතින් පලා යන බව ඔවුන් දැනගෙන සිටි නිසා ඔව්හු ඉතා බියපත් වී, “ඔබ කළ මේ හදිය කුමක් දැ”යි ඇසූ හ.</span></span> 
     </div> 
     <div class="p"> <span class="verse v10" data-usfm="JON.1.10"><span class="content"> </span></span><span class="verse v11" data-usfm="JON.1.11"><span class="label">11</span><span class="content">කුණාටුව වඩ වඩාත් වේගවත් වූ බැවින්, “මුහුද නිශ්චල වන පිණිස අප ඔබට කුමක් කළ යුතු දැ”යි ඔව්හු ඔහුගෙන් ඇසූ හ.</span></span> 
     </div> 
     <div class="p"> <span class="verse v11" data-usfm="JON.1.11"><span class="content"> </span></span><span class="verse v12" data-usfm="JON.1.12"><span class="label">12</span><span class="content">“මා රැගෙන මුහුදට බිලි දෙන්න. එවිට මුහුද නිශ්චල වනු ඇත. මේ මහ කුණාටුව ඇති වී තිබෙන්නේ මා නිසා බව මම දනිමි”යි ඔහු ඔවුන්ට කීවේ ය.</span></span> 
     </div> 
     <div class="p"> <span class="verse v12" data-usfm="JON.1.12"><span class="content"> </span></span><span class="verse v13" data-usfm="JON.1.13"><span class="label">13</span><span class="content">කෙසේ වෙතත්, නාවික පිරිස වෙරළට පැමිණෙන පිණිස වඩාත් වීර්යයෙන් නැව පැදවූ හ. එහෙත්, මුහුද වඩ වඩා සැරෙන් ඔවුන්ට විරුද්ධ ව නැඟී ආ බැවින් ඔවුන්ට එසේ කරන්නට බැරි විය.</span></span> 
     </div> 
     <div class="p"> <span class="verse v13" data-usfm="JON.1.13"><span class="content"> </span></span><span class="verse v14" data-usfm="JON.1.14"><span class="label">14</span><span class="content">එවිට ඔව්හු සමිඳාණන් වහන්සේට හඬ ගසා, “අහෝ සමිඳුනි, මේ මිනිසාගේ ප්‍රාණය නිසා අප පිට විනාශයක් නො වේ වා! නිදොස් කෙනෙකුගේ මරණයට අපි වගකිව යුත්තෝ නොවෙම් වා! මන්ද, සමිඳුනි, ඔබේ කැමැත්ත පරිදි ඔබ ක්‍රියා කළ සේකැ”යි කී හ.</span></span> 
     </div> 
     <div class="p"> <span class="verse v14" data-usfm="JON.1.14"><span class="content"> </span></span><span class="verse v15" data-usfm="JON.1.15"><span class="label">15</span><span class="content">ඉන්පසු ඔව්හු ජෝනා මුහුදට බිලි දුන්හ. එවිට මුහුදේ කැළඹීම නැවතිණි. </span></span><span class="verse v16" data-usfm="JON.1.16"><span class="label">16</span><span class="content">මේ හේතුවෙන් නාවික පිරිස සමිඳාණන් වහන්සේ කෙරෙහි අතිශයින් බියපත් වී, උන් වහන්සේට පූජාවක් ඔප්පු කර බාරහාර පිදූ හ.</span></span> 
     </div> 
     <div class="p"> <span class="verse v16" data-usfm="JON.1.16"><span class="content"> </span></span><span class="verse v17" data-usfm="JON.1.17"><span class="label">17</span><span class="content"> </span><span class="content">සමිඳාණන් වහන්සේ ද ජෝනා ගිලගන්න පිණිස මහා මත්ස්‍යයෙකු සූදානම් කළ සේක. ඒ මත්ස්‍යයාගේ කුස තුළ ජෝනා දාවල් තුනක් ද රෑ තුනක් ද සිටියේ ය.</span></span> 
     </div> 
    </div> 
   </div> 
  </div>
 </body>
</html>