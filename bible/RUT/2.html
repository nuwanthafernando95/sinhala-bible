<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkRUT"> 
    <div class="chapter ch2" data-usfm="RUT.2">  
     <div class="s1"> <span class="heading"><b>රූත් බෝවස්ගේ කෙතෙහි කරල් ඇහිඳීම</b></span> 
     </div> 
     <div class="p"> <span class="content"> </span><span class="verse v1" data-usfm="RUT.2.1"><span class="label">1</span><span class="content">නයෝමිට බෝවස් නමින් ධනවත් නෑයෙක් සිටියේ ය. ඔහු ඇගේ පුරුෂයා ව සිටි එලිමෙලෙක්ගේ පෙළපතට අයත් කෙනෙකි. </span></span><span class="verse v2" data-usfm="RUT.2.2"><span class="label">2</span><span class="content">මෝවබ් ජාතික රූත් නයෝමිට කතා කොට, “අස්වැන්න එකතු කරන අයගෙන් මඟ හැරෙන කරල් එකතු කරගැනීමට ඉඩ දෙන මිනිසෙකු පසුපස යන්නට මට අවසර දෙන්නැ”යි කීවා ය. නයෝමි උත්තර දෙමින්, “හොඳයි, යන්න දුව” කියා ඇයට අවසර දුන්නා ය.</span></span> 
     </div> 
     <div class="p"> <span class="verse v2" data-usfm="RUT.2.2"><span class="content"> </span></span><span class="verse v3" data-usfm="RUT.2.3"><span class="label">3</span><span class="content">මෙසේ රූත් කෙතට ගොස් එහි වැඩකරන්නන් පසුපස යමින් කරල් අහුලාගත්තා ය. වාසනාවකට මෙන් ඈ පැමිණියේ, එලිමෙලෙක්ගේ පෙළපතේ කෙනෙකු වූ බෝවස්ට අයිති කෙතට ය.</span></span> 
     </div> 
     <div class="p"> <span class="verse v3" data-usfm="RUT.2.3"><span class="content"> </span></span><span class="verse v4" data-usfm="RUT.2.4"><span class="label">4</span><span class="content">කෙත අයිතිකාර බෝවස් ම බෙත්ලෙහෙමේ සිට එහි පැමිණියේ ය. “සමිඳාණන් වහන්සේ ඔබ සමඟ වේ වා!”යි කියමින් ඔහු ගොයම් කපන්නන්ට ආචාර කෙළේ ය. ඔව්හු ද, “ඔබටත් දෙවි සමිඳාණන් වහන්සේ ආශීර්වාද කරන සේක් වා!”යි පිළිතුරු දුන්හ.</span></span> 
     </div> 
     <div class="p"> <span class="verse v4" data-usfm="RUT.2.4"><span class="content"> </span></span><span class="verse v5" data-usfm="RUT.2.5"><span class="label">5</span><span class="content">බෝවස් ගොයම් කපන්නන් භාර ව සිටි තම සේවකයා අමතා, “අර තරුණිය කාගේ කවුදැ”යි ඇසී ය.</span></span> 
     </div> 
     <div class="p"> <span class="verse v5" data-usfm="RUT.2.5"><span class="content"> </span></span><span class="verse v6" data-usfm="RUT.2.6"><span class="label">6</span><span class="content">සේවකයා උත්තර දෙමින් මෙසේ කී ය: “ඒ මෝවබ් දේශයෙන් නයෝමි සමඟ ආ මෝවබ් ජාතික තරුණිය ය. </span></span><span class="verse v7" data-usfm="RUT.2.7"><span class="label">7</span><span class="content">‘ගොයම් කපන්නන් පස්සේ ගොසින් කරල් අහුලාගන්න දැ’යි ඈ මාගෙන් ඇසුවා ය. ඈ අලුයම සිට මේ වන තෙක් විවේක නොගෙන කරල් අහුලමින් සිටින්නී ය.”</span></span> 
     </div> 
     <div class="p"> <span class="verse v7" data-usfm="RUT.2.7"><span class="content"> </span></span><span class="verse v8" data-usfm="RUT.2.8"><span class="label">8</span><span class="content">එවිට බෝවස් රූත්ට මෙසේ කී ය: “මාගේ දියණිය, මට ඇහුම්කන් දෙන්න, මේ කෙතෙහි හැර වෙන කිසි තැනක කරල් අහුලන්නට නොයන්න. මෙහි නැවතී මාගේ සේවිකාවන් සමඟ වැඩ කරන්න. </span></span><span class="verse v9" data-usfm="RUT.2.9"><span class="label">9</span><span class="content">ඔවුන් අස්වැන්න එකතු කරගන්නේ කොහේ දැ යි බලාගෙන ඔවුන් පස්සෙන් යන්න. ඔබට කිසි හිරිහැරයක් නොකිරීමට මම මාගේ සේවකයන්ට අණ කෙළෙමි. ඔබට පිපාසය ඇති වූවොත්, ගොස් ඔවුන් පුරවා තබා තිබෙන වතුර භාජනවලින් බොන්න.”</span></span> 
     </div> 
     <div class="p"> <span class="verse v9" data-usfm="RUT.2.9"><span class="content"> </span></span><span class="verse v10" data-usfm="RUT.2.10"><span class="label">10</span><span class="content">රූත් බෝවස්ගේ පාමුල මුණින්තළා වැඳ වැටී, “විදේශික ගැහැණියක වන මා දෙස ඇස් හෙළා ඔබ මට මෙපමණ කරුණාවන්ත වන්නේ මන්දැ”යි ඇසුවා ය.</span></span> 
     </div> 
     <div class="p"> <span class="verse v10" data-usfm="RUT.2.10"><span class="content"> </span></span><span class="verse v11" data-usfm="RUT.2.11"><span class="label">11</span><span class="content">බෝවස් මෙසේ පිළිතුරු දුන්නේ ය: “ඔබේ ස්වාමි පුරුෂයාගේ මරණින් පසු ඔබේ නැන්දම්මාට ඔබ සලකා තිබෙන අන්දම ගැන සියලු කාරණා මම දැනගතිමි. ඔබේ දෙමාපියන් ද මවුබිම ද හැර දමා නන්නාඳුනන සෙනඟක් මැදට ඔබ පැමිණි ආකාරය ගැන සියලු කාරණා මම දනිමි. </span></span><span class="verse v12" data-usfm="RUT.2.12"><span class="label">12</span><span class="content">ඔබ කළ යහපතට සමිඳාණන් වහන්සේ ඔබට සෙත සලසන සේක් වා; ඉශ්රායෙල්වරුන්ගේ දෙවි සමිඳාණන් වහන්සේගේ රැකවරණය සොයා පැමිණි ඔබට උන් වහන්සේ ආශීර්වාද කරන සේක් වා!”</span></span> 
     </div> 
     <div class="p"> <span class="verse v12" data-usfm="RUT.2.12"><span class="content"> </span></span><span class="verse v13" data-usfm="RUT.2.13"><span class="label">13</span><span class="content">එවිට රූත් උත්තර දෙමින්, “ස්වාමීනි, ඔබ මට බොහෝ කරුණාවන්ත ය. ඔබේ සේවිකාවන්ගෙන් එක් අයකුට වත් සමානකමක් නැති සේවිකාවක වන මට කරුණාවන්ත ලෙස කතා කිරීමෙන් ඔබ මා ධෛර්යවත් කර ඇතැ”යි කීවා ය.</span></span> 
     </div> 
     <div class="p"> <span class="verse v13" data-usfm="RUT.2.13"><span class="content"> </span></span><span class="verse v14" data-usfm="RUT.2.14"><span class="label">14</span><span class="content">කෑම කන වේලාවේ දී බෝවස් රූත් අමතා, “මෙහි අවුත් රොටි කැබැල්ලක් ඇඹුල් මිදියුසේ පොඟවා කන්නැ”යි කී ය. රූත් ද ගොයම් කපන අය සමඟ එකට වාඩිවුණා ය. බෝවස් විළඳ ස්වල්පයක් ඇයට ළං කළේ ය. ඈ සෑහෙන පමණ කෑ පසු එහි තවත් ඉතිරි විය.</span></span> 
     </div> 
     <div class="p"> <span class="verse v14" data-usfm="RUT.2.14"><span class="content"> </span></span><span class="verse v15" data-usfm="RUT.2.15"><span class="label">15</span><span class="content">ඈ නැවතත් කරල් අහුලාගන්නට යෑමට නැඟිටි විට, බෝවස් තම සේවකයන් හට මෙසේ අණ කෙළේ ය: “ගොයම් මිටි බැඳ තිබෙන තැන්වල වුවත් කරල් අහුලාගන්නට ඇයට ඉඩ හරින්න. ඇයට අවහිර නොකරන්න. </span></span><span class="verse v16" data-usfm="RUT.2.16"><span class="label">16</span><span class="content">ගොයම් මිටිවලින් ද කරල් ටිකක් ඇද දමා ඇයට අහුලාගන්නට ඉඩ දෙන්න. ඈට දොස් නොකියන්න.”</span></span> 
     </div> 
     <div class="p"> <span class="verse v16" data-usfm="RUT.2.16"><span class="content"> </span></span><span class="verse v17" data-usfm="RUT.2.17"><span class="label">17</span><span class="content">මෙසේ හවස් වනතුරු රූත් කෙතෙහි කරල් ඇහුලුවා ය. ඈ අහුලාගත් කරල්වලින් ධාන්‍ය සූරා ගත්විට එය කිලෝග්‍රෑම් දහයක් පමණ විය. </span></span><span class="verse v18" data-usfm="RUT.2.18"><span class="label">18</span><span class="content">ඈ එය රැගෙන නගරයට ගිය විට තමා කොපමණ ධාන්‍ය ප්‍රමාණයක් එකතු කරගත්තා දැ යි ඇගේ නැන්දම්මා දුටුවා ය. රූත් ඉතුරු කර ගෙනා ආහාර කොටස ද ඇයට දුන්නා ය. </span></span><span class="verse v19" data-usfm="RUT.2.19"><span class="label">19</span><span class="content">නයෝමි ඇයට කතා කරමින්, “ඔබ අද කරල් ඇහුලුවේ කොහේ ද? ඔබ වැඩ කෙළේ කාගේ කෙතක ද? ඔබ ගැන සැලකූ මිනිසාට ආශීර්වාද වේ වා!”යි කීවා ය. එවිට රූත් කාගේ කෙතක තමා එදා වැඩ කළා දැ යි දන්වමින්, “මා අද වැඩ කෙළේ, බෝවස් නම් මිනිසෙකුගේ කෙතක යැ”යි කීවා ය.</span></span> 
     </div> 
     <div class="p"> <span class="verse v19" data-usfm="RUT.2.19"><span class="content"> </span></span><span class="verse v20" data-usfm="RUT.2.20"><span class="label">20</span><span class="content"> </span><span class="content">එවිට නයෝමි ලේලිට කතා කරමින්, “ජීවමාන අයටත්, දැනට මිය ගොස් සිටින අයටත් වූ පොරොන්දු ඉටු කරන සමිඳාණන් වහන්සේ ඔහුට ආශීර්වාද කරන සේක් වා! ඒ මිනිසා අපේ නෑයෙකි. අපේ ඇවැස්ස නෑයෙකි”යි කීවා ය.</span></span> 
     </div> 
     <div class="p"> <span class="verse v20" data-usfm="RUT.2.20"><span class="content"> </span></span><span class="verse v21" data-usfm="RUT.2.21"><span class="label">21</span><span class="content">එවිට රූත් කතා කරමින්, “එපමණක් නොව, ‘ගොයම් කපා හමාර වනතෙක් සේවකයන් සමඟ වැඩ කරන්නැ’යි ඔහු මට කීවේ යැ”යි නැන්දම්මාට කීවා ය.</span></span> 
     </div> 
     <div class="p"> <span class="verse v21" data-usfm="RUT.2.21"><span class="content"> </span></span><span class="verse v22" data-usfm="RUT.2.22"><span class="label">22</span><span class="content">නයෝමි රූත් අමතා, “ඔව් දුව, වෙන මිනිසෙකුගේ කෙතකට ඔබ ගියොත් ඔබට හිරිහැර ලබන්නට සිදු වේ. ඒ නිසා ඔහුගේ සේවකයන් සමඟ ම ඔබ වැඩ කරනවා නම් වඩා හොඳ ය”යි කීවා ය. </span></span><span class="verse v23" data-usfm="RUT.2.23"><span class="label">23</span><span class="content">මෙසේ රූත් බෝවස්ගේ සේවකයන් සමඟ වැඩ කරමින් සියලු බාර්ලි සහ තිරිඟු අස්වැන්න රැස් කර හමාර වන තෙක් කරල් ඇහුලුවා ය. ඇය තම නැන්දම්මා සමඟ දිගට ම ජීවත් වූවා ය.</span></span> 
     </div> 
    </div> 
   </div> 
  </div>
 </body>
</html>