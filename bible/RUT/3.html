<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkRUT"> 
    <div class="chapter ch3" data-usfm="RUT.3">  
     <div class="s1"> <span class="heading"><b>බෝවස් රූත්ට කරුණාව දැක්වීම</b></span> 
     </div> 
     <div class="p"> <span class="content"> </span><span class="verse v1" data-usfm="RUT.3.1"><span class="label">1</span><span class="content">එවිට රූත්ගේ නැන්දම්මා වන නයෝමි ඈ අමතා මෙසේ පැවසුවා ය: “මාගේ දුව, ඔබේ ශුභසිද්ධිය සඳහා ඔබට කටයුත්තක් කර දීම මාගේ යුතුකම නොවේ ද? </span></span><span class="verse v2" data-usfm="RUT.3.2"><span class="label">2</span><span class="content">ඔබ සමඟ සිටි සේවිකාවන්ගේ ස්වාමියා වන බෝවස් අපේ කිට්ටු නෑයෙක් නොවේ ද? අද රෑ ඔහු කමතේ දී බාර්ලි ගොයම් පොළන්නේ ය. </span></span><span class="verse v3" data-usfm="RUT.3.3"><span class="label">3</span><span class="content">ඒ නිසා දැන් ඇඟපත සෝදාගෙන, සුවඳ විලවුන් ටිකක් ගල්වාගෙන, හොඳ ම ඇඳුම්වලින් සැරසී ඔහු සිටින කමතට යන්න. ඔහු කා බී ඉවර වන තෙක් ඔබ එහි සිටින බව ඔහුට දැනගන්නට ඉඩ නාරින්න. </span></span><span class="verse v4" data-usfm="RUT.3.4"><span class="label">4</span><span class="content">ඔහු නිදියන්නට සැරසෙන විට නිදියන තැන මැනවින් බලාගෙන, ඇතුළට ගොස් ඔහුගේ පා වසා තිබෙන පොරෝනාව ඉවත් කොට, එහි නිදාගන්න. එසේ කළ පසු කුමක් කළ යුතු දැ යි ඔහු ඔබට කියා දෙනු ඇත.”</span></span> 
     </div> 
     <div class="p"> <span class="verse v4" data-usfm="RUT.3.4"><span class="content"> </span></span><span class="verse v5" data-usfm="RUT.3.5"><span class="label">5</span><span class="content">“ඔබ කී සියල්ලක් ම කරන්නෙමි”යි රූත් නයෝමිට පිළිතුරු දුන්නා ය.</span></span> 
     </div> 
     <div class="p"> <span class="verse v5" data-usfm="RUT.3.5"><span class="content"> </span></span><span class="verse v6" data-usfm="RUT.3.6"><span class="label">6</span><span class="content">මෙසේ රූත් කමතට ගොස් සිය නැන්දම්මා තමාට කී ලෙස සියල්ල කළා ය. </span></span><span class="verse v7" data-usfm="RUT.3.7"><span class="label">7</span><span class="content">බෝවස් කා බී ඉවර වී සතුටු සොම්නසින් සිටියේ ය. ඔහු ගොස් බාර්ලි ගොඩගසා තිබුණ තැන අසලින් නිදාගැනීමට වැතිරුණේ ය. රූත් හෙමිහිට ගොස් ඔහුගේ පා වසා තිබුණ පොරෝනාව ඉවත් කොට නිදාගත්තා ය. </span></span><span class="verse v8" data-usfm="RUT.3.8"><span class="label">8</span><span class="content">ඔහු මධ්‍යම රාත්‍රියේ හදිසියේ අවදි වී හැරී බැලූවිට තම පාද ළඟ ස්ත්‍රියක නිදාගෙන සිටිනු දැක, </span></span><span class="verse v9" data-usfm="RUT.3.9"><span class="label">9</span><span class="content">“ඔබ කවුදැ”යි ඇසී ය. රූත් පිළිතුරු දෙමින්, “මම ඔබේ සේවිකාව වන රූත් ය. ඔබ අපේ ඇවැස්ස නෑයෙකු නිසා ඔබ මා බිරිඳ කොට පාවාගත මැනවැ”යි කීවා ය.</span></span> 
     </div> 
     <div class="p"> <span class="verse v9" data-usfm="RUT.3.9"><span class="content"> </span></span><span class="verse v10" data-usfm="RUT.3.10"><span class="label">10</span><span class="content">“මාගේ දියණියෙණි, සමිඳාණන් වහන්සේ ඔබට ආශීර්වාද කරන සේක් වා!”යි ඔහු උත්තර දී තවදුරටත් මෙසේ කී ය: “ඔබ පවුලට ඇති පක්ෂපාතකම, ඔබේ නැන්දම්මාට කළ දේවලින් පෙනුණාටත් වඩා දැන් ඔබ කරන මේ ක්‍රියාවෙන් පෙනේ. මන්ද, ඔබ පොහොසත් හෝ දුප්පත් හෝ තරුණයෙකු පස්සේ ගියේ නැත. </span></span><span class="verse v11" data-usfm="RUT.3.11"><span class="label">11</span><span class="content">දැන් ඔබ කිසිවකට බිය වන්න උවමනා නැත. ඔබ සිල්වත් ස්ත්‍රියක බව නගරයේ හැම දෙනෙක් ම දනිති. ඔබ ඉල්ලන කුමන දෙයක් වුවත් කරන්න මම සූදානම් ය. </span></span><span class="verse v12" data-usfm="RUT.3.12"><span class="label">12</span><span class="content">මා ඔබේ ඇවැස්ස නෑයෙකු බව ඇත්තයි. එහෙත්, මට වඩා කිට්ටු තවත් ඇවැස්ස නෑයෙක් ඔබට ඇත. </span></span><span class="verse v13" data-usfm="RUT.3.13"><span class="label">13</span><span class="content">පහන් වන තුරු මෙහි සිටින්න. උදේ ඒ මිනිසා ඔබ රැකබලාගැනීමේ වගකීම භාරගන්නට සතුටු වුවහොත් මැනවි. ඊට ඔහු අකමැති වුවහොත්, මා එම වගකීම භාර ගන්න බවට ජීවමාන දෙවියන් වහන්සේගේ නාමයෙන් දිවුරා කියමි.”</span></span> 
     </div> 
     <div class="p"> <span class="verse v13" data-usfm="RUT.3.13"><span class="content"> </span></span><span class="verse v14" data-usfm="RUT.3.14"><span class="label">14</span><span class="content">මෙසේ ඈ අලුයම වන තෙක් ඔහුගේ පය අද්දර සැතපී සිට එකිනෙකා හැඳින ගැනීමට හැකි වන්නට පෙර අවදි වූවා ය. මන්ද, ‘ඈ කමතට ආ බව කිසිවෙකු දැන නොගත යුතු ය’යි බෝවස් කී බැවිනි.</span></span> 
     </div> 
     <div class="p"> <span class="verse v14" data-usfm="RUT.3.14"><span class="content"> </span></span><span class="verse v15" data-usfm="RUT.3.15"><span class="label">15</span><span class="content">එවිට බෝවස් කතා කොට, “ඔබ ඇඳගෙන තිබෙන උතුරු සළුව මෙහි ගෙනවුත් දිග හරින්නැ”යි කී ය. ඈ එසේ කළ විට ඔහු බාර්ලි කිලෝග්‍රෑම් විස්සක් එහි බහා එය ඔසවා ගැනීමට ඈට උපකාර කෙළේ ය. ඈ පෙරළා නගරයට පැමිණියා ය. </span></span><span class="verse v16" data-usfm="RUT.3.16"><span class="label">16</span><span class="content">සිය නැන්දම්මා සිටි තැනට පැමිණි විට, “දුව, තොරතුරු කෙසේ දැ”යි නැන්දම්මා විචාළා ය. බෝවස් තමාට සැලකූ අන්දම ගැන සියලු තොරතුරු ඈ සැළ කළා ය. </span></span><span class="verse v17" data-usfm="RUT.3.17"><span class="label">17</span><span class="content">ඔබ වෙත හිස් අතින් මා නොපැමිණිය යුතු යයි ඔහු මේ බාර්ලි කිලෝග්‍රෑම් විස්ස මට දුන්නේ යැ යි කීවා ය.</span></span> 
     </div> 
     <div class="p"> <span class="verse v17" data-usfm="RUT.3.17"><span class="content"> </span></span><span class="verse v18" data-usfm="RUT.3.18"><span class="label">18</span><span class="content">එවිට නයෝමි “මාගේ දුව, ඊළඟට සිදු වන දේ දැනගන්න තෙක් ඉවසා සිටින්න. මන්ද, කාරණාව අද ම තීන්දු කරගන්න තෙක් බෝවස්ට ඉස්පහසුවක් නැතිවිය හැකි යැ”යි කීවා ය.</span></span> 
     </div> 
    </div> 
   </div> 
  </div>
 </body>
</html>