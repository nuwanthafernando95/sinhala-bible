<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkRUT"> 
    <div class="chapter ch4" data-usfm="RUT.4">  
     <div class="s1"> <span class="heading"><b>බෝවස් රූත් පෙළවහට ගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="RUT.4.1"><span class="label">1</span><span class="content">බෝවස් නුවර දොරටුව ළඟට ගොස් එහි හිඳගත්තේ ය. නොබෝ වේලාවකින්, ඔහු කලින් සඳහන් කළ එලිමෙලෙක්ගේ කිට්ටු නෑයා එතැනට පැමිණියේ ය. බෝවස් ඔහුගේ නම කියා අමතමින්, “මිත්‍රය, මෙහි අවුත් වාඩිවන්නැ”යි ඔහුට කී ය. ඔහු එහි ගොස් වාඩි විය. </span></span><span class="verse v2" data-usfm="RUT.4.2"><span class="label">2</span><span class="content">එවිට බෝවස් ප්‍රජා මූලිකයන් දසදෙනෙකු කැඳවාගෙන, “මෙහි වාඩි ගන්නැ”යි ඔවුන්ටත් කී ය. </span></span><span class="verse v3" data-usfm="RUT.4.3"><span class="label">3</span><span class="content">ඉක්බිති ඔහු කිට්ටු ම නෑයාට කතා කොට මෙසේ කී ය: “දැන් නයෝමි මෝවබ් දේශයෙන් ආපසු පැමිණ සිටින බැවින් අපේ නෑයා වූ එලිමෙලෙක්ට අයිති ව තිබුණ කුඹුර විකිණීමට අදහස් කර ඇත. </span></span><span class="verse v4" data-usfm="RUT.4.4"><span class="label">4</span><span class="content">ඒ බව ඔබට දන්වන්නටත්, මෙසේ කියන්නටත් මම සිතුවෙමි. ඔබට එය උවමනා නම්, මෙහි සිටින තැනැත්තන් හා අපේ සෙනඟගේ මෙම ප්‍රජා මූලිකයන් ඉදිරියේ ඔබ එය මුදාගන්න. එය ඔබට උවමනා නැත්නම්, මට ඒ බව කියන්න. මන්ද, එය මුදාගැනීමේ අයිතිවාසිකම තිබෙන්නේ පළමු ව ඔබට ය; ඊට පසු ව මට ය. මම එය මුදාගනිමි.”</span></span> 
     </div> 
     <div class="p"> <span class="verse v4" data-usfm="RUT.4.4"><span class="content"> </span></span><span class="verse v5" data-usfm="RUT.4.5"><span class="label">5</span><span class="content">බෝවස් තවදුරටත් කතා කරමින්, “නයෝමිගෙන් එය මිලයට ගන්න දවසේ දී, මෝවබ් ජාතික වැන්දඹුව වන රූත් ද ඔබ පෙළවහ කොට ගත යුතු ය. එසේ කළ යුත්තේ ඇගේ මියගිය පුරුෂයාගේ කුඹුර එම පවුලට ම උරුම වන පිණිස ය”යි ද කී ය.</span></span> 
     </div> 
     <div class="p"> <span class="verse v5" data-usfm="RUT.4.5"><span class="content"> </span></span><span class="verse v6" data-usfm="RUT.4.6"><span class="label">6</span><span class="content">එයට ඇවැස්ස නෑයා උත්තර දෙමින්, “කාරණය එසේ නම්, මම කුඹුර මිලයට ගැනීමට මාගේ අයිතිවාසිකම යොදවන්නේ නැත. එසේ කළොත් මාගේ උරුමයන් නැති වන්නට ඉඩ තිබේ. කුඹුර මිලේ‍ට ගැනීමට මට ඇති අයිතිවාසිකම ඔබට ම භාර කරමි. මට එය උවමනා නැතැ”යි කී ය.</span></span> 
     </div> 
     <div class="p"> <span class="verse v6" data-usfm="RUT.4.6"><span class="content"> </span></span><span class="verse v7" data-usfm="RUT.4.7"><span class="label">7</span><span class="content"> </span><span class="content">යම්කිසි විටක ඉඩකඩම් මුදාගැනීමේ දී හෝ හුවමාරු කිරීමේ දී හෝ ඉශ්රායෙල් රටේ මිනිසුන් අතරේ පැවති ස්ථීර කිරීමේ සිරිත මෙසේ ය: විකුණන්නා පාවහන ගලවා මිලයට ගන්නාට දෙයි. ඉශ්රායෙල්හි පැවති ගනුදෙනුව සහතික කිරීමේ පිළිවෙළ මෙය විය.</span></span> 
     </div> 
     <div class="p"> <span class="verse v7" data-usfm="RUT.4.7"><span class="content"> </span></span><span class="verse v8" data-usfm="RUT.4.8"><span class="label">8</span><span class="content">එහෙයින් ඒ ඇවැස්ස නෑයා, “ඔබ ම මිලයට ගන්නැ”යි බෝවස්ට කියා, තම පාවහන ගලවා බෝවස්ට දුන්නේ ය. </span></span><span class="verse v9" data-usfm="RUT.4.9"><span class="label">9</span><span class="content">එවිට එතැන සිටි ප්‍රජා මූලිකයන්ට සහ අනිකුත් අයට බෝවස් මෙසේ කී ය: “එලිමෙලෙක්ටත්, කිලියොන් සහ මාලොන්ටත් අයිති ව තිබුණු සියල්ල නයෝමිගෙන් අද මා මිලයට ගත් බවට ඔබ හැම සාක්ෂිකාරයෝ ය. </span></span><span class="verse v10" data-usfm="RUT.4.10"><span class="label">10</span><span class="content">තවද, මළ මිනිසාගේ පවුලට කුඹුර උරුම වන පිණිස මාලොන්ගේ වැන්දඹුව වන මෝවබ් ජාතික රූත් මාගේ භාර්යාව වශයෙන් ද ගන්නෙමි. මෙසේ කිරීමෙන් ඔහුගේ නාමය ඔහුගේ සෙනඟ අතරේ ද ඔහු උපන් නගරයේ ද අමතක නොවී පවතිනු ඇත. මේ බවට ඔබ හැම අද දින සාක්ෂිකාරයෝ වන්නහු ය.”</span></span> 
     </div> 
     <div class="p"> <span class="verse v10" data-usfm="RUT.4.10"><span class="content"> </span></span><span class="verse v11" data-usfm="RUT.4.11"><span class="label">11</span><span class="content"> </span><span class="content">“ඔව්, අපි සාක්ෂිකාරයෝ ය”යි එතැන සිටි සෙනඟ කී හ. ප්‍රජා මූලිකයෝ මෙසේ කී හ: “ඔබේ ගෙදරට පැමිණෙන මේ ස්ත්‍රිය, ඉශ්රායෙල් වංශය ගොඩනැඟුව රාකෙල් සහ ලෙයා මෙන් වේ වා! ඔබ එප්‍රාතාහි බලවත් වේ වා! බෙත්ලෙහෙම්හි කීර්තිමත් වේ වා! </span></span><span class="verse v12" data-usfm="RUT.4.12"><span class="label">12</span><span class="content">සමිඳාණන් වහන්සේ මේ කාන්තාවගෙන් ඔබට දෙන දරුවන් කරණකොටගෙන ඔබේ පවුල ජුදාගේ ද තාමාර්ගේ ද පුත් පෙරෙශ්ගේ වංශය මෙන් වේ වා!”</span></span> 
     </div> 
     <div class="p"> <span class="verse v12" data-usfm="RUT.4.12"><span class="content"> </span></span><span class="verse v13" data-usfm="RUT.4.13"><span class="label">13</span><span class="content">මෙසේ බෝවස් සිය භාර්යාව ලෙස රූත් පෙළවහට ගත්තේ ය. ඔහු ඈ සමඟ එක් වූ විට සමිඳාණන් වහන්සේ ඇය පිළිසිඳ ගැනීමට සැලැසූ සේක. ඈ පුතෙකු ලැබුවා ය. </span></span><span class="verse v14" data-usfm="RUT.4.14"><span class="label">14</span><span class="content">ස්ත්‍රීහු නයෝමිට කතා කොට, “සමිඳාණන් වහන්සේට ප්‍රශංසා වේ වා! ඔබ රැකබලාගැනීමට උන් වහන්සේ ඔබට පුතෙකු දී තිබේ. ඒ දරුවා ඉශ්රායෙල්හි ප්‍රසිද්ධ වේ වා! </span></span><span class="verse v15" data-usfm="RUT.4.15"><span class="label">15</span><span class="content">ඔහු ඔබට නව ජීවනයක් ලබා දී ඔබේ මහලු කාලයේ දී ඔබට ආරක්ෂාව සලසනු ඇත. මන්ද, ඔබට ආදරය කරන, පුතුන් හත්දෙනකුට වඩා ඔබට වැඩදායක වන ඔබේ ලේලී ඒ දරුවා ලබා ඇතැ”යි කීවෝ ය. </span></span><span class="verse v16" data-usfm="RUT.4.16"><span class="label">16</span><span class="content">නයෝමි ඒ දරුවා වඩාගෙන ළයෙහි හොවා රැකබලාගත්තා ය.</span></span> 
     </div> 
     <div class="p"> <span class="verse v16" data-usfm="RUT.4.16"><span class="content"> </span></span><span class="verse v17" data-usfm="RUT.4.17"><span class="label">17</span><span class="content">අසල්වැසි ස්ත්‍රීහු, “නයෝමිට පුතෙක් උපන්නේ යැ”යි කියමින්, ඔහුට ඕබෙද් යන නම තැබූ හ. ඔහු දාවිත්ගේ පියා වූ ජෙස්සේගේ පියා විය.</span></span> 
     </div> 
     <div class="s1"> <span class="heading"><b>දාවිත් රජුගේ පෙළපත</b></span> 
     </div> 
     <div class="p"> <span class="verse v17" data-usfm="RUT.4.17"><span class="content"> </span></span><span class="verse v18" data-usfm="RUT.4.18"><span class="label">18</span><span class="content">පෙරෙශ්ගේ පෙළපත මේ ය: පෙරෙශ් හෙශ්රොන්ගේ පියා ය. </span></span><span class="verse v19" data-usfm="RUT.4.19"><span class="label">19</span><span class="content">හෙශ්රොන් රාම්ගේ ද රාම් අම්මිනාදාබ්ගේ ද </span></span><span class="verse v20" data-usfm="RUT.4.20"><span class="label">20</span><span class="content">අම්මිනාදාබ් නාෂොන්ගේ ද නාෂොන් සල්මොන්ගේ ද </span></span><span class="verse v21" data-usfm="RUT.4.21"><span class="label">21</span><span class="content">සල්මොන් බෝවස්ගේ ද බෝවස් ඕබෙද්ගේ ද </span></span><span class="verse v22" data-usfm="RUT.4.22"><span class="label">22</span><span class="content">ඕබෙද් ජෙස්සේගේ ද ජෙස්සේ දාවිත්ගේ ද පියා විය.</span></span> 
     </div> 
    </div> 
   </div> 
  </div>
 </body>
</html>