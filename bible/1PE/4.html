<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1PE"> 
    <div class="chapter ch4" data-usfm="1PE.4">  
     <div class="s1"> <span class="heading"><b>දේව කැමැත්ත අනුව ජීවත් වීම</b></span> 
     </div> 
     <div class="p"> <span class="content"> </span><span class="verse v1" data-usfm="1PE.4.1"><span class="label">1</span><span class="content">ක්‍රිස්තුන් වහන්සේ ශාරීරික වශයෙන් දුක් වින්ද බැවින්, ඔබත් එවැනි අධිෂ්ඨානයකින් සැරසී සිටින්න. මන්ද, ඒ අන්දමින් ශාරීරික ලෙස දුක් වින්ද තැනැත්තේ පාපයෙන් නිදහස් වී සිටියි. </span></span><span class="verse v2" data-usfm="1PE.4.2"><span class="label">2</span><span class="content">එවිට මේ ජීවිතයේ ඉතිරි කාලයේ තවදුරටත් මනුෂ්‍ය තෘෂ්ණා අනුව නොව, දේව කැමැත්ත ලෙස ඔහුට ජීවත් විය හැකි ය. </span></span><span class="verse v3" data-usfm="1PE.4.3"><span class="label">3</span><span class="content">මන්ද, විජාතීන් කැමැති දේ කිරීමට පසුගිය කාලයේ දී ඔබටත් ඇති තරම් කල් වේලා තිබිණි. ඒ කාලයේ දී ඔබ අනාචාරකමින් ද සල්ලාලකමින් ද බීමත්කමින් ද අශෝභන උත්සවවලින් ද මධුපානෝත්සවවලින් ද පිළිකුල් රූප ඇදහිල්ලෙන් ද ජීවිතය ගත කළහු ය. </span></span><span class="verse v4" data-usfm="1PE.4.4"><span class="label">4</span><span class="content">විජාතීන් සමඟ ඔබ අධික අවකල් ක්‍රියාවල නොයෙදෙන බැවින් ඔව්හු ඒ ගැන පුදුම වී ඔබට අපහාස කරති. </span></span><span class="verse v5" data-usfm="1PE.4.5"><span class="label">5</span><span class="content">ජීවතුන් හා මළවුන් විනිශ්චය කරන්නට සිටින තැනැන් වහන්සේට ඔවුන් වග උත්තර දිය යුතු ව ඇත. </span></span><span class="verse v6" data-usfm="1PE.4.6"><span class="label">6</span><span class="content">මක්නිසා ද මළවුන්ට පවා ශුභාරංචිය දේශනා කරනු ලැබී ය. මන්ද, සියලු මනුෂ්‍යයන් විනිශ්චය කරන ආකාරයට මාංසයෙන් විනිශ්චය කරනු ලබන නමුත්, ආත්මයෙන් දෙවියන් වහන්සේ මෙන් ජීවත් වන පිණිස ය.</span></span> 
     </div> 
     <div class="p"> <span class="verse v6" data-usfm="1PE.4.6"><span class="content"> </span></span><span class="verse v7" data-usfm="1PE.4.7"><span class="label">7</span><span class="content">සියලු දේවල අවසානය ළං වී ඇත. එබැවින් ඔබ සිහි කල්පනාවෙන් යුතු ව යාච්ඤාව සඳහා අවදිව සිටින්න. </span></span><span class="verse v8" data-usfm="1PE.4.8"><span class="label">8</span><span class="content"> ප්‍රේමය පව් රාශියක් කමා කිරීමට හේතු වන බැවින්, සියලු දේට වඩා එකිනෙකා කෙරෙහි ඉමහත් ප්‍රේමයක් ඇති ව සිටින්න. </span></span><span class="verse v9" data-usfm="1PE.4.9"><span class="label">9</span><span class="content">මැසිවිලි නොකියා එකිනෙකාට ආගන්තුක සත්කාර කරන්න. </span></span><span class="verse v10" data-usfm="1PE.4.10"><span class="label">10</span><span class="content">දෙවියන් වහන්සේගේ විවිධාකාර වරප්‍රසාදවල විශ්වාසී ගබඩාකාරයන් මෙන්, එකිනෙකා ලබා ඇති කුශලතා එකිනෙකාට සේවය කරන පිණිස යොදන්න. </span></span><span class="verse v11" data-usfm="1PE.4.11"><span class="label">11</span><span class="content">යමෙක් දේශනා කරන්නේ නම් දේව වචනය දේශනා කෙරේ වා! යමෙක් සේවය කරන්නේ නම්, දෙවියන් වහන්සේ ප්‍රදානය කරන ශක්තිය අනුව ඔහු සේවය කරා වා! ජේසුස් ක්‍රිස්තුන් වහන්සේ කරණකොටගෙන දෙවියන් වහන්සේට සියලු කාරණාවල දී ගෞරව පැමිණෙන පිණිස එසේ කළ යුතු ය. මහිමයත්, පරාක්‍රමයත් සදහට ම උන් වහන්සේගේ ය. ආමෙන්.</span></span> 
     </div> 
     <div class="s1"> <span class="heading"><b>කිතුනුවන් වශයෙන් දුක් විඳීම</b></span> 
     </div> 
     <div class="p"> <span class="verse v11" data-usfm="1PE.4.11"><span class="content"> </span></span><span class="verse v12" data-usfm="1PE.4.12"><span class="label">12</span><span class="content">ප්‍රේමවන්තයෙනි, ඔබ පරීක්ෂා කර බලන පිණිස පැමිණෙන, ඔබ අතර ඇති පීඩා නමැති ගින්න ගැන, නොසිතූ දෙයක් ඔබට සිදු වන්නාක් මෙන් පුදුම නොවන්න. </span></span><span class="verse v13" data-usfm="1PE.4.13"><span class="label">13</span><span class="content">එසේ නොව, ඔබ ක්‍රිස්තුන් වහන්සේගේ දුක් විඳීමට පංගුකාරයන් වන තරමට ප්‍රීති වන්න. මෙසේ උන් වහන්සේගේ තේජාන්විත එළිදරව්වීමේ දී ඔබ ප්‍රීතියෙන් ප්‍රමුදිත වනු ඇත. </span></span><span class="verse v14" data-usfm="1PE.4.14"><span class="label">14</span><span class="content">ක්‍රිස්තුන් වහන්සේගේ නාමය නිසා නින්දා කරනු ලබන්නහු නම් ඔබ ආශීර්වාද ලද්දහු ය. මන්ද, තේජාන්විත ආත්මයාණන් වහන්සේ වන දෙවියන් වහන්සේගේ ආත්මයාණෝ ඔබ කෙරෙහි රඳන සේක. </span></span><span class="verse v15" data-usfm="1PE.4.15"><span class="label">15</span><span class="content">ඔබෙන් කිසිවෙකු මිනී මරන්නෙකු හෝ, සොරෙකු හෝ, අපරාධකරුවෙකු හෝ අනුන්ගේ කාරණාවලට මැදිවන්නෙකු හෝ ලෙස දුක් නොවිඳිය යුතු ය. </span></span><span class="verse v16" data-usfm="1PE.4.16"><span class="label">16</span><span class="content">එහෙත් යමෙක් කිතුනුවෙකු මෙන් දුක් විඳී නම්, ඒ ගැන ලජ්ජා නොවී, ඔබ කිතුනු නාමය දරන බැවින් දෙවියන් වහන්සේට ගෞරව කරන්න.</span></span> 
     </div> 
     <div class="p"> <span class="verse v16" data-usfm="1PE.4.16"><span class="content"> </span></span><span class="verse v17" data-usfm="1PE.4.17"><span class="label">17</span><span class="content">විනිශ්චය කිරීමේ කාලය පැමිණ ඇත; පළමුකොට විනිශ්චය කරනු ලබන්නේ දෙවියන් වහන්සේගේ ම සෙනඟ ය. එය අපෙන් පටන්ගන්නේ නම්, දෙවියන් වහන්සේගේ සුබ අස්නට කීකරු නොවන්නන්ගේ ඉරණම කුමක් වනු ඇද් ද? </span></span><span class="verse v18" data-usfm="1PE.4.18"><span class="label">18</span><span class="content"> ශුද්ධ ලියවිල්ලේ කියා ඇති පරිදි:</span></span> 
     </div> 
     <div class="q2"> <span class="verse v18" data-usfm="1PE.4.18"><span class="content">“දැහැමි කෙනෙකුට ගැළවීම දුෂ්කර වේ නම්, අභක්තිකයාට හා පාපිෂ්ඨයාට කුමකින් කුමක් වෙයි ද?”</span></span> 
     </div> 
     <div class="m"> <span class="verse v18" data-usfm="1PE.4.18"><span class="content"> </span></span><span class="verse v19" data-usfm="1PE.4.19"><span class="label">19</span><span class="content">එහෙයින් දෙවියන් වහන්සේගේ කැමැත්ත අනුව දුක් විඳින්නෝ යහපත කරමින්, විශ්වාස කටයුතු මැවුම්කාරයාණන්ට තමන් ම භාර වෙත්වා!</span></span> 
     </div> 
    </div> 
   </div> 
  </div>
 </body>
</html>