<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1PE"> 
    <div class="chapter ch5" data-usfm="1PE.5">  
     <div class="s1"> <span class="heading"><b>දෙවියන් වහන්සේගේ රැළ පෝෂණය කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="1PE.5.1"><span class="label">1</span><span class="content"> </span><span class="content"> ක්‍රිස්තුන් වහන්සේගේ දුක් විඳීමට සාක්ෂිකාරයෙකු ද එළිදරව් වන්නට තිබෙන උන් වහන්සේගේ තේජසට පංගුකාරයෙකු ද වන්නට බලාපොරොත්තුවෙන් සිටින සභා මූලිකයෙකු වන මම, ඔබ අතර සිටින සභා මූලිකයන්ගෙන් ඉල්ලීමක් කරමි: </span></span><span class="verse v2" data-usfm="1PE.5.2"><span class="label">2</span><span class="content">ඔබට භාර දෙන ලද දෙවියන් වහන්සේගේ බැටළු රැළ පෝෂණය කරන්න; බල කිරීමක් නිසා නොව දේව කැමැත්ත අනුව සතුටු සිතින් එසේ කරන්න; මුදලට ඇති ගිජුකමින් නොව, සේවයට ළැදියාවෙන් එසේ කරන්න. </span></span><span class="verse v3" data-usfm="1PE.5.3"><span class="label">3</span><span class="content">ඔබට භාර ව සිටින අය කෙරෙහි ආධිපත්‍යය පෑමෙන් වැළකී රැළට ආදර්ශයක් වන්න. </span></span><span class="verse v4" data-usfm="1PE.5.4"><span class="label">4</span><span class="content">එවිට ප්‍රධාන එඬේරාණන් ප්‍රකාශ වන කල්හි ඔබ නොමැලවෙන මහිමාන්විත කිරුළ ලබන්නහු ය.</span></span> 
     </div> 
     <div class="p"> <span class="verse v4" data-usfm="1PE.5.4"><span class="content"> </span></span><span class="verse v5" data-usfm="1PE.5.5"><span class="label">5</span><span class="content"> </span><span class="content"> තවද, තරුණයෙනි, සභා මූලිකයන්ට යටත් වන්න. ඔබ සියල්ලන් එකිනෙකා කෙරෙහි යටහත්කමින් සැරසී සිටින්න. මන්ද, දෙවියන් වහන්සේ උඩඟු අයට විරුද්ධ ව සිට යටහත් අයට කරුණාව දක්වන සේක. </span></span><span class="verse v6" data-usfm="1PE.5.6"><span class="label">6</span><span class="content"> එබැවින් දෙවියන් වහන්සේ සුදුසු කාලයෙහි දී ඔබ උසස් කරනු පිණිස උන් වහන්සේගේ බලවත් හස්තයට යටත් වන්න. </span></span><span class="verse v7" data-usfm="1PE.5.7"><span class="label">7</span><span class="content">උන් වහන්සේ ඔබ ගැන සලකන හෙයින්, ඔබගේ හැම කරදරයක් ම උන් වහන්සේට භාර දෙන්න.</span></span> 
     </div> 
     <div class="p"> <span class="verse v7" data-usfm="1PE.5.7"><span class="content"> </span></span><span class="verse v8" data-usfm="1PE.5.8"><span class="label">8</span><span class="content">සිහිසන් ඇති ව අවදි ව ඉන්න. ඔබගේ විරුද්ධකාරයා වන යක්ෂයා, ගොරවන සිංහයෙකු මෙන් කවරෙකු ගිලගනිම් දෝ හෝ යි සොයමින් ඔබමොබ ඇවිදින්නේ ය. </span></span><span class="verse v9" data-usfm="1PE.5.9"><span class="label">9</span><span class="content">ලොව පුරා සිටින ඔබගේ සහෝදරයන් එම දුක් කරදරවලට ම භාජන වන බව ඔබ දන්නා බැවින්, ඔබගේ ඇදහිල්ලෙහි ස්ථීර ව සිට, යක්ෂයාට විරුද්ධ වන්න. </span></span><span class="verse v10" data-usfm="1PE.5.10"><span class="label">10</span><span class="content">එවිට ක්‍රිස්තුන් වහන්සේ මඟින් ස්වකීය සදාතන තේජසට ඔබ කැඳවූ සියලු වරප්‍රසාද දෙන දෙවියන් වහන්සේ ම ඔබ ස්වල්ප කලක් දුක් වින්ද පසු, ඔබ සම්පූර්ණ කර, ස්ථීර, ශක්තිමත් පදනමක් මත පිහිටුවන සේක. </span></span><span class="verse v11" data-usfm="1PE.5.11"><span class="label">11</span><span class="content">උන් වහන්සේට සදහට ම පරාක්‍රමය වේ වා! ආමෙන්.</span></span> 
     </div> 
     <div class="s1"> <span class="heading"><b>අවසාන සුබ පැතුම</b></span> 
     </div> 
     <div class="p"> <span class="verse v11" data-usfm="1PE.5.11"><span class="content"> </span></span><span class="verse v12" data-usfm="1PE.5.12"><span class="label">12</span><span class="content"> </span><span class="content"> මේ ලුහුඬු හසුන, අපගේ විශ්වාස කටයුතු සහෝදරයෙකු වශයෙන් මා සලකන සිල්වානස්ගේ උපකාරයෙන් ලියා ඔහු අත ඔබ වෙත එවීමි. එසේ එවන්නේ, ඔබ ධෛර්යවත් කර මේ සියල්ල සත්‍යය දේව වරප්‍රසාදය බවට සාක්ෂි දෙන පිණිස ය. එහි ස්ථීර ව පිහිටා සිටින්න.</span></span> 
     </div> 
     <div class="p"> <span class="verse v12" data-usfm="1PE.5.12"><span class="content"> </span></span><span class="verse v13" data-usfm="1PE.5.13"><span class="label">13</span><span class="content"> </span><span class="content"> ඔබ සමඟ තෝරාගනු ලැබූ බබිලෝනියෙහි ඇති සභා තොමෝ ඔබට ආචාර කරන්නී ය. මාගේ පුත්‍ර මාක් ද එසේ ම ඔබට ආචාර කරයි. </span></span><span class="verse v14" data-usfm="1PE.5.14"><span class="label">14</span><span class="content">ප්‍රේම සිඹීමකින් එකිනෙකාට ආචාර කරන්න.</span></span> 
     </div> 
     <div class="p"> <span class="verse v14" data-usfm="1PE.5.14"><span class="content">ක්‍රිස්තුන් වහන්සේට අයිති ඔබ සියල්ලනට සාමදානය වේ වා!</span></span> 
     </div> 
    </div> 
   </div> 
  </div>
 </body>
</html>