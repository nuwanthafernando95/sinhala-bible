<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1PE"> 
    <div class="chapter ch3" data-usfm="1PE.3">  
     <div class="s1"> <span class="heading"><b>ස්ත්‍රී පුරුෂයන්ට යුතු හැසිරීම</b></span> 
     </div> 
     <div class="p"> <span class="content"> </span><span class="verse v1" data-usfm="1PE.3.1"><span class="label">1</span><span class="content"> </span><span class="content"> එසේ ම භාර්යාවෙනි, ඔබගේ ස්වාමි පුරුෂයන්ට යටත් වන්න. එවිට ඔවුන්ගෙන් සමහරෙක් සුබ අස්න නොඅදහන්නන් වුවත්, </span></span><span class="verse v2" data-usfm="1PE.3.2"><span class="label">2</span><span class="content">ඔබගේ නිර්මල, විනීත හැසිරීමෙන් ඔවුන් දිනාගැනීමට හැකි වනු ඇත. </span></span><span class="verse v3" data-usfm="1PE.3.3"><span class="label">3</span><span class="content"> ඔබගේ අලංකාරය, කොණ්ඩා මෝස්තර ද රන් රිදී ආභරණ ද ඇඳුම් පැළඳුම් ද යන බාහිර දේ පිට රඳා නොතිබිය යුතුයි. </span></span><span class="verse v4" data-usfm="1PE.3.4"><span class="label">4</span><span class="content">එය පෙන්විය යුත්තේ අභ්‍යන්තරයෙහි, හදවතින් නඟින කාරුණික තැන්පත් ගතිපැවතුම් මඟිනි. ඒ අලංකාර ය; දිරා නොයන සුලු ය; දෙවියන් වහන්සේ ඉදිරියේ ඉතා අගනේ ය. </span></span><span class="verse v5" data-usfm="1PE.3.5"><span class="label">5</span><span class="content">පුරාණ කාලයේ දෙවියන් වහන්සේ කෙරෙහි බලාපොරොත්තුව තැබූ භක්තිවන්ත ස්ත්‍රීවරු ස්වකීය ස්වාමි පුරුෂයන්ට යටත් ව මෙලෙස අලංකාරවත් වූ හ. </span></span><span class="verse v6" data-usfm="1PE.3.6"><span class="label">6</span><span class="content"> ඒ අයුරින් සාරා ආබ්‍රහම්ට “මාගේ ස්වාමියා” යයි කියමින් කීකරු වූවා ය. ඔබත්, බිය නොවී යහපත කරන්නහු නම් ඇගේ දරුවෝ වන්නහු ය.</span></span> 
     </div> 
     <div class="p"> <span class="verse v6" data-usfm="1PE.3.6"><span class="content"> </span></span><span class="verse v7" data-usfm="1PE.3.7"><span class="label">7</span><span class="content"> </span><span class="content"> එසේ ම පුරුෂයෙනි, ඔබගේ විවාහ ජීවිතයේ දී ඔබත් ඔබගේ භාර්යාවන් සමඟ අවබෝධයෙන් යුතු ව හැසිරෙන්න. ඔවුන් දුබල පක්ෂය වන බැවින් ඔවුන්ට ගෞරව කරන්න. මන්ද, ඔබ හා සමඟ ඔව්හු ද දෙවියන් වහන්සේ නොමිලයේ දෙන දීමනාව වූ ජීවිතයට හවුල් උරුමක්කාරයෝ වන්නහු ය. එවිට ඔබේ යාච්ඤාවලට බාධා නොපැමිණෙයි.</span></span> 
     </div> 
     <div class="s1"> <span class="heading"><b>ධර්මිෂ්ඨකම නිසා දුක් විඳීම</b></span> 
     </div> 
     <div class="p"> <span class="verse v7" data-usfm="1PE.3.7"><span class="content"> </span></span><span class="verse v8" data-usfm="1PE.3.8"><span class="label">8</span><span class="content">අවසාන කොට ඔබ සියල්ලෝ ම එක්සිත් ව ද සානුකම්පික ව ද සහෝදර ස්නේහය ඇති ව ද සිටින්න. දයාව ද යටහත්කම ද ඇති ව සිට, </span></span><span class="verse v9" data-usfm="1PE.3.9"><span class="label">9</span><span class="content">නපුරට නපුර වත්, නින්දාවට නින්දාව වත් නොකරන්න. ඒ වෙනුවට, ආශීර්වාදයක් උරුම වන පිණිස ඔබ කැඳවනු ලැබූ බැවින්, ආශීර්වාද ම කරන්න. </span></span><span class="verse v10" data-usfm="1PE.3.10"><span class="label">10</span><span class="content"> ශුද්ධ ලියවිල්ලෙහි මෙසේ කියා ඇත:</span></span> 
     </div> 
     <div class="q2"> <span class="verse v10" data-usfm="1PE.3.10"><span class="content">“ජීවිතයට ප්‍රේම කරන, වාසනාවන්ත දවස් දැකීමට කැමැති තැනැත්තේ තමාගේ දිව නපුරෙන් ද තොල් වංචා සහගත වදනින් ද වළක්වාගනී වා!</span></span> 
     </div> 
     <div class="q"> <span class="verse v10" data-usfm="1PE.3.10"><span class="content"> </span></span><span class="verse v11" data-usfm="1PE.3.11"><span class="label">11</span><span class="content">නපුරට පිටුපා යහපත කරා වා!</span></span> 
     </div> 
     <div class="q2"> <span class="verse v11" data-usfm="1PE.3.11"><span class="content">සාමය සොයා එය ලුහුබඳී වා!</span></span> 
     </div> 
     <div class="q"> <span class="verse v11" data-usfm="1PE.3.11"><span class="content"> </span></span><span class="verse v12" data-usfm="1PE.3.12"><span class="label">12</span><span class="content">මන්ද, ස්වාමීන්ගේ දෙනෙත් දමිටුන් දෙසටත්, දෙසවන් ඔවුන්ගේ යැදුම් දෙසටත් යොමා ඇත.</span></span> 
     </div> 
     <div class="q2"> <span class="verse v12" data-usfm="1PE.3.12"><span class="content">එහෙත් ස්වාමීන්ගේ වත දුදනන්ට එරෙහි ව ඇත.”</span></span> 
     </div> 
     <div class="p"> <span class="verse v12" data-usfm="1PE.3.12"><span class="content"> </span></span><span class="verse v13" data-usfm="1PE.3.13"><span class="label">13</span><span class="content">ඔබ යහපතට කැප වී සිටින්නහු නම් ඔබට අනතුරු කරන්නේ කවරෙක් ද? </span></span><span class="verse v14" data-usfm="1PE.3.14"><span class="label">14</span><span class="content"> </span><span class="content"> එහෙත් ඔබ දමිටුකම නිසා දුක් විඳින්නහු නම් ඔබ ආසිරි ලද්දහු ය. ඔවුන්ට බිය නොවී, නොකැළඹී සිටින්න. </span></span><span class="verse v15" data-usfm="1PE.3.15"><span class="label">15</span><span class="content">ඔබගේ සිතින් ක්‍රිස්තුන් වහන්සේට සමිඳාණන් වහන්සේ හැටියට, ගෞරව කරන්න. ඔබට ඇති බලාපොරොත්තුව ගැන ඔබෙන් ප්‍රශ්න කරන සියල්ලන්ට පිළිතුරු දීමට නිතර සූදානම් ව සිටින්න. </span></span><span class="verse v16" data-usfm="1PE.3.16"><span class="label">16</span><span class="content">එහෙත් ආචාරශීලී ව ද ගෞරවයෙන් යුක්ත ව ද එසේ කළ යුතු ය. ඔබ නිදොස් හෘදය සාක්ෂියක් ඇති ව සිටින්න. එවිට ඔබට අපහාස කරමින් ඔබට විරුද්ධ ව කතා කරන අය, ක්‍රිස්තුන් වහන්සේගේ අනුගාමිකයන් වශයෙන් ඔබේ යහපත් හැසිරීම දැක ලජ්ජාවට පැමිණෙනු ඇත. </span></span><span class="verse v17" data-usfm="1PE.3.17"><span class="label">17</span><span class="content">ඔබ යහපත කර දුක් විඳීම දේව කැමැත්ත වේ නම්, එය නපුර කර දුක් විඳීමට වඩා හොඳ ය.</span></span> 
     </div> 
     <div class="p"> <span class="verse v17" data-usfm="1PE.3.17"><span class="content"> </span></span><span class="verse v18" data-usfm="1PE.3.18"><span class="label">18</span><span class="content">ක්‍රිස්තුන් වහන්සේ ඔබේ පව් උදෙසා වරක් දිවි පිදූ සේක. උන් වහන්සේ ධර්මිෂ්ඨ ව සිටි නමුත් දෙවියන් වහන්සේ වෙතට ඔබ පමුණුවන පිණිස අධර්මිෂ්ඨයන් වෙනුවෙන් දිවි පිදූ සේක. උන් වහන්සේ මනුෂ්‍ය ස්වභාවයෙන් මරණයට පත් කරනු ලැබූ සේක; ආත්මික ස්වභාවයෙන් උත්ථාන කරනු ලැබූ සේක. </span></span><span class="verse v19" data-usfm="1PE.3.19"><span class="label">19</span><span class="content">එම ආත්මික ස්වභාවයෙන් උන් වහන්සේ ගොස් සිර ගෙයි සිටි ආත්මයන්ට ප්‍රකාශ කළ සේක. </span></span><span class="verse v20" data-usfm="1PE.3.20"><span class="label">20</span><span class="content"> ඔව්හු වනාහි නෝවාගේ කාලයේ දී ඔහු නැව සාදන අතර, දෙවියන් වහන්සේ ඉවසිල්ලෙන් සිටිය දී උන් වහන්සේට අකීකරු වූ ආත්මයන් වෙති. ඒ නැවට ඇතුළු වූ, ස්වල්ප දෙනෙක්, එනම්, අට දෙනෙක් වතුරෙන් ගළවනු ලැබුවෝ ය. </span></span><span class="verse v21" data-usfm="1PE.3.21"><span class="label">21</span><span class="content">මෙහි වතුර යන්නෙන් අදහස් කරනු ලබන්නේ අපට ගැළවීම ලබා දෙන බව්තීස්ම-ස්නාපනය යි. එය වනාහි ශරීරයේ කිළුටු සේදීමක් නොව, ජේසුස් ක්‍රිස්තුන් වහන්සේගේ පුනරුජ්ජීවනය කරණකොටගෙන නිදොස් හෘදය සාක්ෂියකින් දෙවියන් වහන්සේට කරන පොරොන්දුවක් ය. </span></span><span class="verse v22" data-usfm="1PE.3.22"><span class="label">22</span><span class="content">උන් වහන්සේ ස්වර්ගයට වැඩම කර දෙවියන් වහන්සේගේ දකුණත වැඩ සිටින සේක. දේව දූතයෝ ද බලතාවයෝ ද අනුභාවයෝ ද උන් වහන්සේට යටත් කරනු ලැබූ හ.</span></span> 
     </div> 
    </div> 
   </div> 
  </div>
 </body>
</html>