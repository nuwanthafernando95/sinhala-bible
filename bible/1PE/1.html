<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1PE"> 
    <div class="chapter ch1" data-usfm="1PE.1">  
     <div class="s1"> <span class="heading"><b>ආචාරය</b></span> 
     </div> 
     <div class="p"> <span class="content"> </span><span class="verse v1" data-usfm="1PE.1.1"><span class="label">1</span><span class="content">මේ හසුන ජේසුස් ක්‍රිස්තුන් වහන්සේගේ ප්‍රේරිතවරයෙකු වන පේදුරුගෙනි. මෙය ලියා එවන්නේ පොන්තස්හි ද ගලාතියෙහි ද කපදෝසියාවෙහි ද ආසියාවෙහි හා බිතිනියාවෙහි ද විසිර ගොස් විදේශිකයන්ව වසන, </span></span><span class="verse v2" data-usfm="1PE.1.2"><span class="label">2</span><span class="content">දෙවි පියාණන් වහන්සේගේ පෙර දැනුම අනුව තෝරාගනු ලැබූ, ජේසුස් ක්‍රිස්තුන් වහන්සේට කීකරු වීමට හා උන් වහන්සේගේ ලේ ඉසිනු ලැබීමට, ශුද්ධාත්මයාණන් වහන්සේ විසින් පවිත්‍ර කරනු ලැබූ අයට ය. කරුණාවත් ශාන්තියත් ඔබට අධික ලෙස වේ වා!</span></span> 
     </div> 
     <div class="s1"> <span class="heading"><b>ජීවමාන බලාපොරොත්තුව</b></span> 
     </div> 
     <div class="p"> <span class="verse v2" data-usfm="1PE.1.2"><span class="content"> </span></span><span class="verse v3" data-usfm="1PE.1.3"><span class="label">3</span><span class="content">අපගේ ස්වාමීන් වූ ජේසුස් ක්‍රිස්තුස් වහන්සේගේ පියාණන් වන දෙවියන් වහන්සේට ප්‍රශංසා වේ වා! ජේසුස් ක්‍රිස්තුන් වහන්සේ මරණින් උත්ථාන කිරීම හේතුකොටගෙන, දෙවියන් වහන්සේ ස්වකීය මහත් දයාවෙන්, </span></span><span class="verse v4" data-usfm="1PE.1.4"><span class="label">4</span><span class="content">අපට නව ජීවනයක් දී, අපට ජීවමාන බලාපොරොත්තුවක් උදා කළ සේක. ඒ බලාපොරොත්තුව වනාහි සදහට ම පවත්නා උරුමයකට අප හිමිකාරයන් වීම ය. අජරාමර වූ ද, නොමැලවෙන්නා වූ ද ඒ උරුමය ස්වර්ගයෙහි ඔබ උදෙසා තබා ඇත. </span></span><span class="verse v5" data-usfm="1PE.1.5"><span class="label">5</span><span class="content">දෙවියන් වහන්සේගේ විමුක්තිදායක අරමුණ එළිදරව් කරන්නට යන අන්තිම කාලය දක්වා, ඔබගේ ඇදහිල්ල නිසා දෙවියන් වහන්සේගේ බලය කරණකොටගෙන ඔබ ආරක්ෂා කරනු ලබන්නහු ය.</span></span> 
     </div> 
     <div class="p"> <span class="verse v5" data-usfm="1PE.1.5"><span class="content"> </span></span><span class="verse v6" data-usfm="1PE.1.6"><span class="label">6</span><span class="content">ඔබ තව ස්වල්ප කලකට විවිධාකාර පරීක්ෂාවලින් පීඩා කරනු ලැබිය යුතු වුව ද, ඒ විමුක්තිය ගැන ඔබ ඉතා ප්‍රීතිවන්නහු ය. </span></span><span class="verse v7" data-usfm="1PE.1.7"><span class="label">7</span><span class="content">එසේ පීඩා කරනු ලබන්නේ, ඔබේ ඇදහිල්ල සෝදිසි කිරීමට ය. ගින්නෙන් පරීක්ෂා කරනු ලබන, විනාශ වන රනටත් වඩා අනර්ඝ ඔබේ ඇදහිල්ල, එසේ සෝදිසි කිරීමෙන් ජේසුස් ක්‍රිස්තුන් වහන්සේගේ එළිදරව් වීමේ දී ප්‍රශංසාව ද, මහිමය ද, ගෞරවය ද ඔබට ලැබෙනු ඇත. </span></span><span class="verse v8" data-usfm="1PE.1.8"><span class="label">8</span><span class="content">ඔබ උන් වහන්සේ නුදුටු නමුත් උන් වහන්සේට ප්‍රේම කරන්නහු ය. දැන් ඔබ උන් වහන්සේ නොදකින නමුත්, උන් වහන්සේ අදහා, </span></span><span class="verse v9" data-usfm="1PE.1.9"><span class="label">9</span><span class="content">ඔබගේ ඇදහිල්ලේ අරමුණ වන ඔබගේ ආත්ම ගැළවීම ලබමින්, කියා නිම කළ නොහැකි, තේජාන්විත මහා ප්‍රීතියකින් ප්‍රීතිවන්නහු ය.</span></span> 
     </div> 
     <div class="p"> <span class="verse v9" data-usfm="1PE.1.9"><span class="content"> </span></span><span class="verse v10" data-usfm="1PE.1.10"><span class="label">10</span><span class="content">ඔබට ලැබෙන්ට නියමිත වරප්‍රසාදය ගැන දිවැස් වැකි පැවසූ දිවැසිවරු ඒ ගැළවීම ගැන බොහෝසෙයින් විපරම් කර සොයා බැලූ හ. </span></span><span class="verse v11" data-usfm="1PE.1.11"><span class="label">11</span><span class="content">ඔවුන් තුළ වූ ක්‍රිස්තුන් වහන්සේගේ ආත්මයාණන්, ක්‍රිස්තුන් වහන්සේට නියම වූ වද විඳීම ද ඉන්පසු පැමිණෙන තේජස ද ගැන කල් තියා පැවසූ විට, ඉන් හඟවනු ලැබුවේ කවර කාලයක් ද කවර ආකාරයක් දැ යි ඔව්හු සොයා බැලූ හ. </span></span><span class="verse v12" data-usfm="1PE.1.12"><span class="label">12</span><span class="content">තවද, ඔවුන් ඒ සේවය කළේ තමන් උදෙසා ම නොව, ඔබ උදෙසා බව ඔවුන්ට එළිදරව් කරන ලද්දේ ය. මේ දේවල් ස්වර්ගයෙන් එවන ලද ශුද්ධාත්මයාණන් කරණකොටගෙන, ඔබට සුබ අස්න දේශනා කළ තැනැත්තන් ලවා දැන් ඔබට ප්‍රකාශ කරවන ලදී. දේව දූතයෝ පවා මේවා බලා දැනගන්නට ආශා වෙති.</span></span> 
     </div> 
     <div class="s1"> <span class="heading"><b>දැහැමි ජීවිතයකට කැඳවීම</b></span> 
     </div> 
     <div class="p"> <span class="verse v12" data-usfm="1PE.1.12"><span class="content"> </span></span><span class="verse v13" data-usfm="1PE.1.13"><span class="label">13</span><span class="content">එහෙයින්, ක්‍රියා කිරීමට ඔබගේ සිත් යොමු කර අවදි ව සිටින්න. ජේසුස් ක්‍රිස්තුන් වහන්සේගේ ප්‍රකාශ වීමේ දී ඔබ වෙත පැමිණෙන්නට තිබෙන වරප්‍රසාදය පිට ඔබගේ බලාපොරොත්තුව සම්පූර්ණ ලෙස පිහිටුවන්න. </span></span><span class="verse v14" data-usfm="1PE.1.14"><span class="label">14</span><span class="content">ඔබ නොදැන සිටි කාලයේ දී තිබුණු තෘෂ්ණාවලට වහල් නොවී කීකරු දරුවන් මෙන් හැසිරෙන්න. </span></span><span class="verse v15" data-usfm="1PE.1.15"><span class="label">15</span><span class="content">ඔබ කැඳෙව් තැනැන් වහන්සේ ශුද්ධ ව සිටින්නාක් මෙන් ඔබ ද, ඔබගේ මුළු හැසිරීමේ දී ශුද්ධ ව සිටින්න, මන්ද, </span></span><span class="verse v16" data-usfm="1PE.1.16"><span class="label">16</span><span class="content"> “මා ශුද්ධ ව සිටින හෙයින් ඔබත් ශුද්ධ ව සිටිය යුතු ය”යි ශුද්ධ ලියවිල්ලෙහි සඳහන් ව ඇත.</span></span> 
     </div> 
     <div class="p"> <span class="verse v16" data-usfm="1PE.1.16"><span class="content"> </span></span><span class="verse v17" data-usfm="1PE.1.17"><span class="label">17</span><span class="content">තවද, මනුෂ්‍යයන්ගේ තරාතිරම් නොබලා, එකිනෙකාගේ ක්‍රියා අනුව විනිශ්චය කරන තැනැන් වහන්සේට ‘පියාණෝ ය’ කියා ඔබ යාච්ඤා කරන්නහු නම්, මිහි පිට ඔබ විදේශී ව සිටින කාලය දේව ගරුබියෙන් ගත කරන්න. </span></span><span class="verse v18" data-usfm="1PE.1.18"><span class="label">18</span><span class="content">ඔබගේ පියවරුන්ගෙන් ලැබූ නිෂ්ඵල ජීවිත මාර්ගයෙන් ඔබ මුදනු ලැබුවේ රන් රිදී වැනි දිරා යන දේවල් මඟින් නොව, </span></span><span class="verse v19" data-usfm="1PE.1.19"><span class="label">19</span><span class="content">කැළලක් වත් පලුද්දක් වත් නැති බැටළු පැටවකුගේ ලේ වැනි ක්‍රිස්තුන් වහන්සේගේ අගනා ලෙය කරණකොටගෙන බව ඔබ දන්නහු ය. </span></span><span class="verse v20" data-usfm="1PE.1.20"><span class="label">20</span><span class="content">මේ මිදීම සඳහා ක්‍රිස්තුන් වහන්සේ, ලෝකය මැවීමට පෙර තෝරාගනු ලැබ, ඔබ උදෙසා මේ අන්තිම කාලයේ දී ප්‍රකාශ කරනු ලැබූ සේක. </span></span><span class="verse v21" data-usfm="1PE.1.21"><span class="label">21</span><span class="content">ඔබ මෙම ක්‍රිස්තුන් වහන්සේ කරණකොටගෙන, උන් වහන්සේ මරණයෙන් උත්ථාන කොට මහිමයට පත් කළ දෙවියන් වහන්සේ අදහන්නහු ය. මෙලෙස දෙවියන් වහන්සේ කෙරෙහි ඇදහිල්ල ද බලාපොරොත්තුව ද ඔබට ඇත.</span></span> 
     </div> 
     <div class="p"> <span class="verse v21" data-usfm="1PE.1.21"><span class="content"> </span></span><span class="verse v22" data-usfm="1PE.1.22"><span class="label">22</span><span class="content">ඔබ සත්‍යයට කීකරු වීමෙන්, සහෝදරයන්ට අවංක ලෙස ප්‍රේම කරන තරමට ඔබගේ සිත් පිරිසිදු කරගත් බැවින්, ඔබගේ හද පත්ලෙන් නඟින ප්‍රේමයකින් එකිනෙකාට ප්‍රේම කරන්න. </span></span><span class="verse v23" data-usfm="1PE.1.23"><span class="label">23</span><span class="content">ඔබ නැවත උත්පාද කරනු ලැබුවේ දිරා යන බීජයකින් නොව, දෙවියන් වහන්සේගේ ජීවමාන, සදාතන වචනය නමැති දිරා නොයන බීජයෙන් ය. </span></span><span class="verse v24" data-usfm="1PE.1.24"><span class="label">24</span><span class="content"> මන්ද</span></span> 
     </div> 
     <div class="q2"> <span class="verse v24" data-usfm="1PE.1.24"><span class="content">“සියලු මනුෂ්‍ය වර්ගයා තණ පත් මෙනි, ඔවුන්ගේ සකල තේජස තණ මල මෙනි;</span></span> 
     </div> 
     <div class="q2"> <span class="verse v24" data-usfm="1PE.1.24"><span class="content">තණ කොළ වියළෙයි, මල වැටී යයි,</span></span> 
     </div> 
     <div class="m"> <span class="verse v24" data-usfm="1PE.1.24"><span class="content"> </span></span><span class="verse v25" data-usfm="1PE.1.25"><span class="label">25</span><span class="content">එහෙත් ස්වාමීන්ගේ වචනය සදහට ම පවතියි.”</span></span> 
     </div> 
     <div class="m"> <span class="verse v25" data-usfm="1PE.1.25"><span class="content">මේ වචනය නම් ඔබට දේශනා කරන ලද සුබ අස්න ය.</span></span> 
     </div> 
    </div> 
   </div> 
  </div>
 </body>
</html>