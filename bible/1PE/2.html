<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1PE"> 
    <div class="chapter ch2" data-usfm="1PE.2">  
     <div class="s1"> <span class="heading"><b>ජීවමාන ගල හා තෝරාගත් සෙනඟ</b></span> 
     </div> 
     <div class="p"> <span class="content"> </span><span class="verse v1" data-usfm="1PE.2.1"><span class="label">1</span><span class="content">එබැවින් සියලු ආකාර ක්‍රෝධ ද සියලු ආකාර රැවටිලි ද වංකකම් ද, ඊර්ෂ්‍යා ද අගුණ කතා ද පහ කරදමන්න. </span></span><span class="verse v2 v3" data-usfm="1PE.2.2+1PE.2.3"><span class="label">2-3</span><span class="content"> සැබැවින් ම සමිඳාණන් වහන්සේ යහපත් බව ඔබ අත්දැකීමෙන් දන්නා බැවින්, ඔබ වර්ධනය වී ගැළවීම ලබන පිණිස අලුත උපන් බිළිඳුන් මෙන් පිරිසිදු ආධ්‍යාත්මික කිරිවලට බොහෝ සෙයින් ආශා වන්න.</span></span> 
     </div> 
     <div class="p"> <span class="verse v2 v3" data-usfm="1PE.2.2+1PE.2.3"><span class="content"> </span></span><span class="verse v4" data-usfm="1PE.2.4"><span class="label">4</span><span class="content">මිනිසුන් විසින් ප්‍රතික්ෂේප කරනු ලැබුවත් දෙවියන් වහන්සේ විසින් තෝරාගනු ලැබූ, අනර්ඝ ජීවමාන ගලක් වැනි, උන් වහන්සේ වෙත පැමිණෙන්න. </span></span><span class="verse v5" data-usfm="1PE.2.5"><span class="label">5</span><span class="content">ආත්මික ගෘහයක් ගොඩනඟන ලෙස ඔබ ජීවමාන ගල් මෙන් උන් වහන්සේ වෙත පැමිණ, එහි ජේසුස් ක්‍රිස්තුන් වහන්සේ මඟින්, දෙවියන් වහන්සේට ප්‍රසන්න ආත්මික පූජා පුද කරන පිණිස ශුද්ධ පූජක පිරිසක් වන්න. </span></span><span class="verse v6" data-usfm="1PE.2.6"><span class="label">6</span><span class="content"> එබැවින්:</span></span> 
     </div> 
     <div class="q2"> <span class="verse v6" data-usfm="1PE.2.6"><span class="content">“බලන්න, තෝරාගත් ඉතා අනගි, කොණේ ප්‍රධාන ගලක් සියොන්හි තබමි;</span></span> 
     </div> 
     <div class="q2"> <span class="verse v6" data-usfm="1PE.2.6"><span class="content">උන් වහන්සේ අදහන්නා ලජ්ජාවට නොපැමිණෙන්නේ ය”යි</span></span> 
     </div> 
     <div class="m"> <span class="verse v6" data-usfm="1PE.2.6"><span class="content">ශුද්ධ ලියවිල්ලෙහි කියා ඇත. </span></span><span class="verse v7" data-usfm="1PE.2.7"><span class="label">7</span><span class="content"> එබැවින් ඒ ගලෙහි වටිනාකමක් ඇත්තේ අදහන ඔබ උදෙසා ය; එහෙත් අදහානොගත් අයට:</span></span> 
     </div> 
     <div class="q2"> <span class="verse v7" data-usfm="1PE.2.7"><span class="content">“ගෙවල් සාදන්නන් ප්‍රතික්ෂේප කළ ගල ම කොණේ ප්‍රධාන ගල වී ඇත.”</span></span> 
     </div> 
     <div class="m"> <span class="verse v7" data-usfm="1PE.2.7"><span class="content"> </span></span><span class="verse v8" data-usfm="1PE.2.8"><span class="label">8</span><span class="content"> </span><span class="content"> තවද:</span></span> 
     </div> 
     <div class="q2"> <span class="verse v8" data-usfm="1PE.2.8"><span class="content">“එය පැකිළී වැටෙන පිණිස ගලක් ද, බාධා වන පිණිස පර්වතයක් ද වී ඇත.”</span></span> 
     </div> 
     <div class="m"> <span class="verse v8" data-usfm="1PE.2.8"><span class="content">මන්ද, ඔව්හු වචනයට අකීකරු වෙමින් පැකිළෙති. එය ඔවුන්ට නියමිත දේ විය.</span></span> 
     </div> 
     <div class="p"> <span class="verse v8" data-usfm="1PE.2.8"><span class="content"> </span></span><span class="verse v9" data-usfm="1PE.2.9"><span class="label">9</span><span class="content"> </span><span class="content"> එහෙයින්, අන්ධකාරයෙන් ස්වකීය විස්මපත් ආලෝකයට ඔබ කැඳවාගත් තැනැන් වහන්සේගේ මහිමාන්විත ක්‍රියා දන්වනු පිණිස ඔබ වනාහි තෝරාගත් වංශයක් ද රාජකීය පූජක පෙළක් ද ශුද්ධ ජාතියක් ද දෙවියන් වහන්සේ සතු සෙනඟක් ද වන්නහු ය. </span></span><span class="verse v10" data-usfm="1PE.2.10"><span class="label">10</span><span class="content">වරක් ඔබ දෙවියන් වහන්සේගේ සෙනඟ ව නොසිටියහ; දැන් ඔබ උන් වහන්සේගේ සෙනඟ ව සිටින්නහු ය. වරක් ඔබ දයාව නොලැබ සිටියහු ය; දැන් ඔබ දයාව ලැබ සිටින්නහු ය.</span></span> 
     </div> 
     <div class="s1"> <span class="heading"><b>දේව දාසයෝ</b></span> 
     </div> 
     <div class="p"> <span class="verse v10" data-usfm="1PE.2.10"><span class="content"> </span></span><span class="verse v11" data-usfm="1PE.2.11"><span class="label">11</span><span class="content">ප්‍රේමවන්තයෙනි, ඔබ ආගන්තුකයන් හා විදේශීන් මෙන්, ආත්මයට විරුද්ධ ව සටන් කරන මාංසික තෘෂ්ණාවලින් වැළකී සිටින ලෙස ඔබගෙන් උදක් ම ඉල්ලමි. </span></span><span class="verse v12" data-usfm="1PE.2.12"><span class="label">12</span><span class="content">ඔබ නපුර කරන්නෝ යයි විජාතිකයන් ඔබට විරුද්ධ ව කතා කරන නමුත්, ඔවුන් ඔබගේ යහපත් ක්‍රියා දැක විනිශ්චය දවසේ දී දෙවියන් වහන්සේට ගෞරව කරන පිණිස ඔවුන් අතර යහපත් හැසිරීමකින් කල් යවන්න.</span></span> 
     </div> 
     <div class="p"> <span class="verse v12" data-usfm="1PE.2.12"><span class="content"> </span></span><span class="verse v13" data-usfm="1PE.2.13"><span class="label">13</span><span class="content">අතිශ්‍රේෂ්ඨ බලය ඇති රජුට වේවා, අපරාධකරුවන්ට දඬුවම් දීම පිණිසත්, යහපත කරන්නන්ට ප්‍රශංසා කිරීම පිණිසත් රජු විසින් එවන ලද ආණ්ඩුකාරයන්ට වේවා, </span></span><span class="verse v14" data-usfm="1PE.2.14"><span class="label">14</span><span class="content">සියලු මනුෂ්‍ය නියෝගවලට, සමිඳාණන් වහන්සේ නිසා යටත් වෙන්න. </span></span><span class="verse v15" data-usfm="1PE.2.15"><span class="label">15</span><span class="content">මන්ද, මෙසේ ඔබ කරන යහපත නිසා අනුවණයන්ගේ අඥානකම නිශ්ශබ්ද කිරීම දෙවියන් වහන්සේගේ කැමැත්ත ය. </span></span><span class="verse v16" data-usfm="1PE.2.16"><span class="label">16</span><span class="content">නිදහස් අය මෙන් ජීවත් වන්න. එහෙත් ඒ නිදහස, නපුර වසා ගැනීමට මඟක් කර නොගෙන දෙවියන් වහන්සේගේ දාසයන් මෙන් එය භාවිත කරන්න. </span></span><span class="verse v17" data-usfm="1PE.2.17"><span class="label">17</span><span class="content">සියල්ලන්ට ගරු කරන්න; ඇදහිලිවන්ත සමාජයට ප්‍රේම කරන්න; දෙවියන් වහන්සේට ගෞරවාදර භය පිරිනමන්න; රජුට ගෞරව දක්වන්න.</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේගේ දුක් විඳීමේ ආදර්ශය</b></span> 
     </div> 
     <div class="p"> <span class="verse v17" data-usfm="1PE.2.17"><span class="content"> </span></span><span class="verse v18" data-usfm="1PE.2.18"><span class="label">18</span><span class="content">සේවකයෙනි, යහපත්, කාරුණික ස්වාමිවරුන්ට පමණක් නොව ඔබගේ සැර පරුෂ ස්වාමිවරුන්ටත් ගෞරව කරමින් යටත් වෙන්න. </span></span><span class="verse v19" data-usfm="1PE.2.19"><span class="label">19</span><span class="content">මන්ද, යමෙක් තමන් දෙවියන් වහන්සේ අබිමුවෙහි සිටින බව සිතාගෙන, අසාධාරණ ලෙස දුක් පීඩා විඳින්නේ නම් එය ප්‍රශංසනීය දෙයකි. </span></span><span class="verse v20" data-usfm="1PE.2.20"><span class="label">20</span><span class="content">ඔබ වරද කොට, ඊට සුදුසු දඬුවම ලබන කල්හි ඉවසන්නහු නම් එහි කුමන වටිනාකමක් තිබේ ද? එහෙත් ඔබ යහපත කොට, ඒ ගැන දුක් විඳිමින් ඉවසන්නහු නම්, එය දෙවියන් වහන්සේ ඉදිරියෙහි ප්‍රසන්න දෙයකි. </span></span><span class="verse v21" data-usfm="1PE.2.21"><span class="label">21</span><span class="content">ඔබ කැඳවනු ලැබූයේ මේ සඳහා ය. මන්ද ක්‍රිස්තුන් වහන්සේ ඔබ උදෙසා වද විඳ, ඔබ උන් වහන්සේගේ අඩි පාරේ යන පිණිස ඔබට ආදර්ශයක් දුන් සේක. </span></span><span class="verse v22" data-usfm="1PE.2.22"><span class="label">22</span><span class="content"> උන් වහන්සේ කිසි පවක් නොකළ සේක. කවදා වත් බොරුවක් ද නොවදාළ සේක. </span></span><span class="verse v23" data-usfm="1PE.2.23"><span class="label">23</span><span class="content"> උන් වහන්සේට නින්දා කරනු ලැබූ කල, නින්දා නොකළ සේක. වද වින්ද කල තර්ජනය නොකර, දැහැමි ලෙස විනිශ්චය කරන තැනැන් වහන්සේට තමන් ම භාර දුන් සේක. </span></span><span class="verse v24" data-usfm="1PE.2.24"><span class="label">24</span><span class="content"> පාපවලට අප නැසී, දැහැමි ජීවිතයක් ගත කරන පිණිස, උන් වහන්සේ ම තමන්ගේ ශරීරයෙන් කුරුසිය මත අපගේ පාප ඉසුලූ සේක. ඔබ සුව කරනු ලැබුවේ උන් වහන්සේගේ තුවාළ නිසා ය. </span></span><span class="verse v25" data-usfm="1PE.2.25"><span class="label">25</span><span class="content"> ඔබ බැටළුවන් මෙන් මංමුළා ව යමින් සිටියහු ය. එහෙත් දැන් ඔබගේ ජීවිතවල එඬේරා ද භාරකාරයා ද වෙතට ඔබ හැරී සිටින්නහු ය.</span></span> 
     </div> 
    </div> 
   </div> 
  </div>
 </body>
</html>