<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch30" data-usfm="NUM.30">  
     <div class="s1"> <span class="heading"><b>බාර පිළිබඳ නියෝග</b></span> 
     </div> 
     <div class="p"> <span class="content"> </span><span class="verse v1" data-usfm="NUM.30.1"><span class="label">1</span><span class="content">මෝසෙස් ඉශ්රායෙල් ජනයාගේ ගෝත්‍ර මූලිකයන්ට කතා කොට මෙසේ කීවේ ය: “සමිඳාණන් වහන්සේ අණ කළ දේ මෙය වේ: </span></span><span class="verse v2" data-usfm="NUM.30.2"><span class="label">2</span><span class="content">‘යම් පුරුෂයෙකු සමිඳාණන් වහන්සේට බාරයක් වුවහොත්, නැත්නම්, යම් කිසි දෙයකින් වැළකෙන හැටියට දිවුරුමක් දුන්නොත්, ඔහු තම වචනය කඩ නොකළ යුතු ය. තමා කී පරිදි සියල්ල ඉටු කළ යුතු ය.</span></span> 
     </div> 
     <div class="p"> <span class="verse v2" data-usfm="NUM.30.2"><span class="content"> </span></span><span class="verse v3" data-usfm="NUM.30.3"><span class="label">3</span><span class="content">‘යම් කිසි තරුණ කාන්තාවක ඇගේ පියාගේ ගෘහයේ සිටිය දී, සමිඳාණන් වහන්සේට බාරයක් වී දිවුරුම් දුන් පසු, </span></span><span class="verse v4" data-usfm="NUM.30.4"><span class="label">4</span><span class="content">‘ඇගේ පියා, ඈ කළ බාරය සහ ඈ යමකින් වැළකීමට ගත් පොරොන්දුව ගැන අසා ඔහු නිහඬ වුවහොත්, ඈ එම බාර ද යමකින් වැළකීමට ගත් පොරොන්දු ද සියල්ල ඉටු කළ යුතු ය. </span></span><span class="verse v5" data-usfm="NUM.30.5"><span class="label">5</span><span class="content">එහෙත්, ඇගේ පියා ඒවා ගැන දැනගත් පසු, යම් දිනක ඒවා ඈට තහනම් කළොත්, ඈ කළ බාර හා යමකින් වැළකීමට ඈ දුන් පොරොන්දු කිසිත් ඉටු කිරීමට ඈ බැඳී නැත. ඇගේ පියා ඒවා ඈට තහනම් කළ බැවින් සමිඳාණන් වහන්සේ ද ඈට කමා කරන සේක.</span></span> 
     </div> 
     <div class="p"> <span class="verse v5" data-usfm="NUM.30.5"><span class="content"> </span></span><span class="verse v6" data-usfm="NUM.30.6"><span class="label">6</span><span class="content">‘තවද ඈ බාර වී හෝ යමකින් වැළකීමට පොරොන්දු දුන් පසු හෝ විවාහ වී </span></span><span class="verse v7" data-usfm="NUM.30.7"><span class="label">7</span><span class="content">ඇගේ සැමියා ඒවා ගැන ඇසූ දිනක නිහඬ වන්නේ නම් ඈ කළ බාර හා දුන් පොරොන්දු සියල්ල ඉටු කළ යුතු ය. </span></span><span class="verse v8" data-usfm="NUM.30.8"><span class="label">8</span><span class="content">එහෙත්, ඇගේ සැමියා එය අසා යම් දිනක ඈට ඒවා තහනම් කළොත්, ඈ කළ බාර ද යමකින් වැළකීමට දුන් පොරොන්දු ද කිසිවක් ඉටු කිරීමට ඈ බැඳී නැත. සමිඳාණන් වහන්සේ ද ඈට කමා කරන සේක.</span></span> 
     </div> 
     <div class="p"> <span class="verse v8" data-usfm="NUM.30.8"><span class="content"> </span></span><span class="verse v9" data-usfm="NUM.30.9"><span class="label">9</span><span class="content">‘වැන්දඹුවක හෝ දික්කසාද වූ ස්ත්‍රියක හෝ කළ බාර සහ දුන් පොරොන්දු සියල්ල ඔවුන් ඉටු කළ යුතු ය.</span></span> 
     </div> 
     <div class="p"> <span class="verse v9" data-usfm="NUM.30.9"><span class="content"> </span></span><span class="verse v10" data-usfm="NUM.30.10"><span class="label">10</span><span class="content">‘විවාහක ස්ත්‍රියක බාරයක් වී හෝ යමකින් වැළකීමට පොරොන්දු දුන් පසු හෝ </span></span><span class="verse v11" data-usfm="NUM.30.11"><span class="label">11</span><span class="content">ඇගේ සැමියා ඒ ගැන අසා ඔහු නිහඬ ව සිටිමින් ඈට ඒවා තහනම් නොකෙළේ නම්, ඈ කළ බාර සහ දුන් පොරොන්දු සියල්ල ඉටු කළ යුතු ය. </span></span><span class="verse v12" data-usfm="NUM.30.12"><span class="label">12</span><span class="content">එහෙත්, ඇගේ සැමියා ඒවා ගැන ඇසූ යම් දිනක ඒවා අවලංගු කළොත්, ඈ කළ බාර සහ දුන් පොරොන්දු කිසිවක් ඉටු කිරීමට ඈ බැඳී නැත. ඇගේ සැමියා ඒවා අවලංගු කළ බැවින්, සමිඳාණන් වහන්සේ ද ඈට කමා කරන සේක. </span></span><span class="verse v13" data-usfm="NUM.30.13"><span class="label">13</span><span class="content">විවාහක කාන්තාවක කරන බාර සහ යමකින් වැළකීමට දෙන පොරොන්දු වලංගු කිරීමට හෝ අවලංගු කිරීමට හෝ ඇගේ සැමියා හට බලය පැවරේ. </span></span><span class="verse v14" data-usfm="NUM.30.14"><span class="label">14</span><span class="content">එහෙත්, ඇගේ සැමියා ඒවා ගැන දවසින් දවස නිහඬ ව සිටී නම්, ඈ කළ බාර සහ දුන් පොරොන්දු සියල්ල වලංගු ය. ඔහු ඒවා ගැන ඇසූ දින සිට ම නිහඬ ව සිටින බැවින් ඔහු ඒවා අනුමත කෙළේ ය යි සැලකේ. </span></span><span class="verse v15" data-usfm="NUM.30.15"><span class="label">15</span><span class="content">එහෙත්, ඔහු ඒවා ගැන අසා කලක් ගිය පසු ඒවා අවලංගු කළොත්, ඈට පැවරෙන වරද ගැන ඔහු වරදකරුවා වනු ඇත.’ “</span></span> 
     </div> 
     <div class="p"> <span class="verse v15" data-usfm="NUM.30.15"><span class="content"> </span></span><span class="verse v16" data-usfm="NUM.30.16"><span class="label">16</span><span class="content">සැමියා සහ බිරිඳ අතර ද පියා සහ තම ගෙදර වසන තරුණ දුව අතර ද වලංගු වන, දෙවියන් වහන්සේ මෝසෙස්ට වදාළ නියෝග මේවා ය.</span></span> 
     </div> 
    </div> 
   </div> 
  </div>
 </body>
</html>