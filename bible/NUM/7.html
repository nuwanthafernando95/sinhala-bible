<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch7" data-usfm="NUM.7">  
     <div class="s1"> <span class="heading"><b>ප්‍රජා මූලිකයන්ගේ පඬුරු</b></span> 
     </div> 
     <div class="p"> <span class="content"> </span><span class="verse v1" data-usfm="NUM.7.1"><span class="label">1</span><span class="content">මෝසෙස් මණ්ඩපය සම්පූර්ණයෙන් ම ඉදි කොට අවසාන කළ දවසේ, එය ආලේප කොට කැප කෙළේ ය. එහි බඩු භාණ්ඩ වන පූජාසනය ද බඳුන් සියල්ල ද ආලේප කොට කැප කෙළේ ය. </span></span><span class="verse v2" data-usfm="NUM.7.2"><span class="label">2</span><span class="content">එවිට පිය පෙළපත්හි ප්‍රධානීන් හා ඉශ්රායෙල් ජනයා අතර නායකයන් වන, ලියාපදිංචි කිරීම මෙහෙයවූ ගෝත්‍ර මූලිකයෝ </span></span><span class="verse v3" data-usfm="NUM.7.3"><span class="label">3</span><span class="content">සමිඳාණන් වහන්සේ වෙත තමන්ගේ පඬුරු ගෙනාහ. ඒ පඬුරු නම්, මූලිකයන් දෙදෙනෙකුට එක ගැලක් බැගින් ද, එක එක මූලිකයාට එක ගොනෙකු බැගින් ද අඹරාව ඇති ගැල් රථ හයක් සහ ගොනුන් දොළොස්දෙනෙක් වෙති. ඔව්හු මේවා මණ්ඩපය ඉදිරියට ගෙනාහ. </span></span><span class="verse v4" data-usfm="NUM.7.4"><span class="label">4</span><span class="content">එවිට සමිඳාණන් වහන්සේ මෝසෙස්ට කතා කොට, </span></span><span class="verse v5" data-usfm="NUM.7.5"><span class="label">5</span><span class="content">“සම්මුඛ මණ්ඩපයේ සේවාව සඳහා ඔවුන්ගෙන් මේවා භාරගන්න. තවද, ලෙවීවරුන් අතර එක් එක්කෙනාට තමන් කළ යුතු සේවාව අනුව ඔවුන්ට මේවා දිය යුතු ය”යි වදාළ සේක. </span></span><span class="verse v6" data-usfm="NUM.7.6"><span class="label">6</span><span class="content">එවිට මෝසෙස් ගැල් හා ගොනුන් භාරගෙන ලෙවීවරුන්ට ඒවා දුන්නේ ය. </span></span><span class="verse v7" data-usfm="NUM.7.7"><span class="label">7</span><span class="content">ගේර්ෂොන්ගේ දරුපරපුරට ඔවුන්ගේ සේවාව අනුව ගැල් දෙකක් සහ ගොනුන් හතරදෙනෙකු ද </span></span><span class="verse v8" data-usfm="NUM.7.8"><span class="label">8</span><span class="content">පූජක ආරොන්ගේ පුත්‍ර ඊතාමාර්ගේ පාලනය යටතේ, මෙරාරීගේ දරුපරපුරට ඔවුන්ගේ සේවාව අනුව ගැල් හතරක් සහ ගොනුන් අටදෙනෙකු ද දුනි. </span></span><span class="verse v9" data-usfm="NUM.7.9"><span class="label">9</span><span class="content">එහෙත්, ශුද්ධස්ථානයේ සේවාවන්ට අදාළ ව කොහාත්ගේ දරුපරපුරට පැවරී තිබුණේ බඩු භාණ්ඩ කර පිට උසුලාගෙන යාම බැවින් ඔවුන්ට ඔහු කිසිවක් නුදුන්නේ ය.</span></span> 
     </div> 
     <div class="p"> <span class="verse v9" data-usfm="NUM.7.9"><span class="content"> </span></span><span class="verse v10" data-usfm="NUM.7.10"><span class="label">10</span><span class="content">පූජාසනය ආලේප කොට එය කැප කරන දවසේ දී ප්‍රජා මූලිකයෝ තම තමන්ගේ පඬුරු පූජාසනය වෙත ඔප්පු කළහ. </span></span><span class="verse v11" data-usfm="NUM.7.11"><span class="label">11</span><span class="content">එවිට සමිඳාණන් වහන්සේ මෝසෙස් අමතා, “සෑම ප්‍රජා මූලිකයෙකු ම තමාට නියම දවසේ දී තම පඬුරු පූජාසනය මත කැප කිරීම සඳහා ගෙනා යුතු ය”යි වදාළ සේක.</span></span> 
     </div> 
     <div class="p"> <span class="verse v11" data-usfm="NUM.7.11"><span class="content"> </span></span><span class="verse v12" data-usfm="NUM.7.12"><span class="label">12</span><span class="content">පළමු වන දවසේ දී තම පඬුර පූජා කෙළේ ජුදාගේ ගෝත්‍රයේ අම්මිනාදාබ්ගේ පුත් නාෂොන් ය. </span></span><span class="verse v13" data-usfm="NUM.7.13"><span class="label">13</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v14" data-usfm="NUM.7.14"><span class="label">14</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද </span></span><span class="verse v15" data-usfm="NUM.7.15"><span class="label">15</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v16" data-usfm="NUM.7.16"><span class="label">16</span><span class="content">පාප පූජාවක් සඳහා එක එළුවෙක් ද, </span></span><span class="verse v17" data-usfm="NUM.7.17"><span class="label">17</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටියන් පස්දෙනෙක් ද වූ හ. අම්මිනාදාබ්ගේ පුත් නාෂොන්ගේ පඬුරු මේවා විය.</span></span> 
     </div> 
     <div class="p"> <span class="verse v17" data-usfm="NUM.7.17"><span class="content"> </span></span><span class="verse v18" data-usfm="NUM.7.18"><span class="label">18</span><span class="content">දෙ වන දවසේ දී ශූවර්ගේ පුත් නෙතනේල් වන ඉස්සාකර්ගේ දරුපරපුරේ මූලිකයා තම පඬුරු පිදී ය. </span></span><span class="verse v19" data-usfm="NUM.7.19"><span class="label">19</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම, ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v20" data-usfm="NUM.7.20"><span class="label">20</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v21" data-usfm="NUM.7.21"><span class="label">21</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v22" data-usfm="NUM.7.22"><span class="label">22</span><span class="content">පාප පූජාවක් සඳහා එක එළුවෙක් ද, </span></span><span class="verse v23" data-usfm="NUM.7.23"><span class="label">23</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. ශූවර්ගේ පුත් නෙතනේල්ගේ පඬුරු මේවා විය.</span></span> 
     </div> 
     <div class="p"> <span class="verse v23" data-usfm="NUM.7.23"><span class="content"> </span></span><span class="verse v24" data-usfm="NUM.7.24"><span class="label">24</span><span class="content">තුන් වන දවසේ දී හේලෝන්ගේ පුත් එලියාබ් වන සාබුලොන්ගේ දරුපරපුරේ මූලිකයා තම පඬුරු පිදී ය. </span></span><span class="verse v25" data-usfm="NUM.7.25"><span class="label">25</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම, ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v26" data-usfm="NUM.7.26"><span class="label">26</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v27" data-usfm="NUM.7.27"><span class="label">27</span><span class="content">දවන යාග පූජාවක් සඳහා එක ගොන් වස්සෙක් සහ එක බැටළු වස්සෙක් ද, අවුරුද්දක් වයසැති බැටළු පැටියෙක් ද </span></span><span class="verse v28" data-usfm="NUM.7.28"><span class="label">28</span><span class="content">පාප පූජාවක් සඳහා එක එළුවෙක් ද, </span></span><span class="verse v29" data-usfm="NUM.7.29"><span class="label">29</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. හේලෝන්ගේ පුත් එලියාබ්ගේ පඬුරු මේවා විය.</span></span> 
     </div> 
     <div class="p"> <span class="verse v29" data-usfm="NUM.7.29"><span class="content"> </span></span><span class="verse v30" data-usfm="NUM.7.30"><span class="label">30</span><span class="content">සතර වන දවසේ දී ෂෙදෙවුර්ගේ පුත් එලිශූර් වන රූබන්ගේ දරුපරපුරේ මූලිකයා තම පඬුරු පිදී ය. </span></span><span class="verse v31" data-usfm="NUM.7.31"><span class="label">31</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v32" data-usfm="NUM.7.32"><span class="label">32</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක් රන් පාත්‍රයක් ද, </span></span><span class="verse v33" data-usfm="NUM.7.33"><span class="label">33</span><span class="content">දවන යාග පූජාවක් සඳහා එක ගොන් වස්සෙක් සහ එක බැටළු වස්සෙක් ද, අවුරුද්දක් වයසැති බැටළු පැටියෙක් ද, </span></span><span class="verse v34" data-usfm="NUM.7.34"><span class="label">34</span><span class="content">පාප පූජාවක් සඳහා එක එළුවෙක් ද, </span></span><span class="verse v35" data-usfm="NUM.7.35"><span class="label">35</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක් සහ එළුවන් පස්දෙනෙක් ද, අවුරුද්දක් වයසැති බැටළු පැටවුන් පස්දෙනෙක් ද වූ හ. ෂොදෙවුර්ගේ පුත් එලිශූර්ගේ පඬුරු මේවා විය.</span></span> 
     </div> 
     <div class="p"> <span class="verse v35" data-usfm="NUM.7.35"><span class="content"> </span></span><span class="verse v36" data-usfm="NUM.7.36"><span class="label">36</span><span class="content">පස් වන දවසේ දී ශුරිෂද්දයිගේ පුත් ෂෙලුමියෙල් වන සිමියොන්ගේ දරුපරපුරේ මූලිකයා තම පඬුරු පිදී ය. </span></span><span class="verse v37" data-usfm="NUM.7.37"><span class="label">37</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v38" data-usfm="NUM.7.38"><span class="label">38</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v39" data-usfm="NUM.7.39"><span class="label">39</span><span class="content">දවන යාග පූජාවක් සඳහා එක ගොන් වස්සෙක් ද, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v40" data-usfm="NUM.7.40"><span class="label">40</span><span class="content">පාප පූජාවක් සඳහා එක එළුවෙක් ද, </span></span><span class="verse v41" data-usfm="NUM.7.41"><span class="label">41</span><span class="content">සහභාගිකමේ පූජාවක් සඳහා ගොනුන් දෙදෙනෙක් ද, බැටළු වස්සන් පස්දෙනෙක් ද, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. ශුරිෂද්දයිගේ පුත් ෂෙලුමියෙල්ගේ පඬුරු මේවා විය.</span></span> 
     </div> 
     <div class="p"> <span class="verse v41" data-usfm="NUM.7.41"><span class="content"> </span></span><span class="verse v42" data-usfm="NUM.7.42"><span class="label">42</span><span class="content">හය වන දවසේ දී දෙවුයෙල්ගේ පුත් එලියාසාප් වන ගාද්ගේ දරුපරපුරේ මූලිකයා තම පඬුරු පිදී ය. </span></span><span class="verse v43" data-usfm="NUM.7.43"><span class="label">43</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v44" data-usfm="NUM.7.44"><span class="label">44</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v45" data-usfm="NUM.7.45"><span class="label">45</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v46" data-usfm="NUM.7.46"><span class="label">46</span><span class="content">පාප පූජාවක් සඳහා එක එළුවෙක් ද, </span></span><span class="verse v47" data-usfm="NUM.7.47"><span class="label">47</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. දෙවුයෙල්ගේ පුත් එලියාසාප්ගේ පඬුරු මේවා විය.</span></span> 
     </div> 
     <div class="p"> <span class="verse v47" data-usfm="NUM.7.47"><span class="content"> </span></span><span class="verse v48" data-usfm="NUM.7.48"><span class="label">48</span><span class="content">සත් වන දවසේ දී අම්මිහුද්ගේ පුත් එලිෂාමා වන එප්‍රායිම්ගේ දරුපරපුරේ මූලිකයා තම පඬුරු පිදී ය. </span></span><span class="verse v49" data-usfm="NUM.7.49"><span class="label">49</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v50" data-usfm="NUM.7.50"><span class="label">50</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v51" data-usfm="NUM.7.51"><span class="label">51</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v52" data-usfm="NUM.7.52"><span class="label">52</span><span class="content">පාප පූජාවක් සඳහා එක එළුවෙක් ද, </span></span><span class="verse v53" data-usfm="NUM.7.53"><span class="label">53</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. අම්මිහුද්ගේ පුත් එලිෂාමාගේ පඬුරු මේවා විය.</span></span> 
     </div> 
     <div class="p"> <span class="verse v53" data-usfm="NUM.7.53"><span class="content"> </span></span><span class="verse v54" data-usfm="NUM.7.54"><span class="label">54</span><span class="content">අට වන දවසේ දී පෙදාශූර්ගේ පුත් ගමාලියෙල් වන මනස්සේගේ දරුපරපුරේ මූලිකයා තම පඬුරු පිදී ය. </span></span><span class="verse v55" data-usfm="NUM.7.55"><span class="label">55</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර හොඳ පිටිවලින් පිරී තිබිණි. </span></span><span class="verse v56" data-usfm="NUM.7.56"><span class="label">56</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v57" data-usfm="NUM.7.57"><span class="label">57</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v58" data-usfm="NUM.7.58"><span class="label">58</span><span class="content">පාප පූජාවක් සඳහා එක එළුවෙක් ද, </span></span><span class="verse v59" data-usfm="NUM.7.59"><span class="label">59</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. පෙදාශූර්ගේ පුත් ගමාලියෙල්ගේ පඬුරු මේවා විය.</span></span> 
     </div> 
     <div class="p"> <span class="verse v59" data-usfm="NUM.7.59"><span class="content"> </span></span><span class="verse v60" data-usfm="NUM.7.60"><span class="label">60</span><span class="content">නව වන දවසේ දී ගිදෙයොනිගේ පුත් අබිදාන් වන බෙන්ජමින්ගේ දරුපරපුරේ මූලිකයා තම පඬුරු පිදී ය. </span></span><span class="verse v61" data-usfm="NUM.7.61"><span class="label">61</span><span class="content">ඔහුගේ පඬුරු නම්, කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v62" data-usfm="NUM.7.62"><span class="label">62</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v63" data-usfm="NUM.7.63"><span class="label">63</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v64" data-usfm="NUM.7.64"><span class="label">64</span><span class="content">පාප පූජාවක් සඳහා එක එළුවෙක් ද, </span></span><span class="verse v65" data-usfm="NUM.7.65"><span class="label">65</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. ගිදෙයොනිගේ පුත් අබිදාන්ගේ පඬුරු මේවා විය.</span></span> 
     </div> 
     <div class="p"> <span class="verse v65" data-usfm="NUM.7.65"><span class="content"> </span></span><span class="verse v66" data-usfm="NUM.7.66"><span class="label">66</span><span class="content">දස වන දවසේ දී අම්මිෂද්දයිගේ පුත් අහියේසර් වන දාන්ගේ දරුපරපුරේ මූලිකයා තම පඬුරු පිදී ය. </span></span><span class="verse v67" data-usfm="NUM.7.67"><span class="label">67</span><span class="content">ඔහුගේ පඬුරු නම් කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v68" data-usfm="NUM.7.68"><span class="label">68</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v69" data-usfm="NUM.7.69"><span class="label">69</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v70" data-usfm="NUM.7.70"><span class="label">70</span><span class="content">පාප පූජාවක් සඳහා එක එළුවෙක් ද, </span></span><span class="verse v71" data-usfm="NUM.7.71"><span class="label">71</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. අම්මිෂද්දයිගේ පුත් අහියේසර්ගේ පඬුරු මේවා විය.</span></span> 
     </div> 
     <div class="p"> <span class="verse v71" data-usfm="NUM.7.71"><span class="content"> </span></span><span class="verse v72" data-usfm="NUM.7.72"><span class="label">72</span><span class="content">එකොළොස් වන දවසේ දී ඔක්‍රාන්ගේ පුත් පගියෙල් වන ආෂෙර්ගේ දරුපරපුරේ මූලිකයා තම පඬුරු පිදී ය. </span></span><span class="verse v73" data-usfm="NUM.7.73"><span class="label">73</span><span class="content">ඔහුගේ පඬුරු නම් කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v74" data-usfm="NUM.7.74"><span class="label">74</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v75" data-usfm="NUM.7.75"><span class="label">75</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v76" data-usfm="NUM.7.76"><span class="label">76</span><span class="content">පාප පූජාවක් සඳහා එක එළුවෙක් ද, </span></span><span class="verse v77" data-usfm="NUM.7.77"><span class="label">77</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක් එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. ඔක්‍රාන්ගේ පුත් පගියෙල්ගේ පඬුරු මේවා විය.</span></span> 
     </div> 
     <div class="p"> <span class="verse v77" data-usfm="NUM.7.77"><span class="content"> </span></span><span class="verse v78" data-usfm="NUM.7.78"><span class="label">78</span><span class="content">දොළොස් වන දවසේ දී ඒනාන්ගේ පුත් අහිරා වන නප්තලීගේ දරුපරපුරේ මූලිකයා තම පඬුරු පිදී ය. </span></span><span class="verse v79" data-usfm="NUM.7.79"><span class="label">79</span><span class="content">ඔහුගේ පඬුරු නම් කිලෝග්‍රෑම් එකහමාරක් බර ඇති රිදී බඳුනක් සහ ග්‍රෑම් අටසියයක් බර ඇති රිදී තැටියක් විය. මේ දෙක ම ධාන්‍ය පූජාවක් සඳහා තෙල් මිශ්‍ර සිහින් පිටිවලින් පිරී තිබිණි. </span></span><span class="verse v80" data-usfm="NUM.7.80"><span class="label">80</span><span class="content">සුවඳ ද්‍රව්‍ය පිරුණු ග්‍රෑම් එකසිය දහයක් බර එක රන් පාත්‍රයක් ද, </span></span><span class="verse v81" data-usfm="NUM.7.81"><span class="label">81</span><span class="content">දවන යාග පූජාවක් සඳහා එක ගොන් වස්සෙක්, එක බැටළු වස්සෙක් සහ අවුරුද්දක් වයසැති බැටළු පැටියෙක් ද, </span></span><span class="verse v82" data-usfm="NUM.7.82"><span class="label">82</span><span class="content">පාප පූජාවක් සඳහා එක එළුවෙක් ද, </span></span><span class="verse v83" data-usfm="NUM.7.83"><span class="label">83</span><span class="content">සහභාගිකමේ පූජාවක් සඳහා ගොනුන් දෙදෙනෙක්, බැටළු වස්සන් පස්දෙනෙක්, එළුවන් පස්දෙනෙක් සහ අවුරුද්දක් වයසැති බැටළු පැටවුන් පස්දෙනෙක් ද වූ හ. ඒනාන්ගේ පුත් අහිරාගේ පඬුරු මේවා විය.</span></span> 
     </div> 
     <div class="p"> <span class="verse v83" data-usfm="NUM.7.83"><span class="content"> </span></span><span class="verse v84" data-usfm="NUM.7.84"><span class="label">84</span><span class="content">පූජාසනය ආලේප කොට කැප කරනු ලැබූ දිනයෙහි ඉශ්රායෙල්හි මූලිකයන් විසින් ගෙනෙන ලද බඩු භාණ්ඩ මේවා ය. එනම්, රිදී බඳුන් දොළසකි, රිදී තැටි දොළසකි, රන් පාත්‍ර දොළසකි. </span></span><span class="verse v85" data-usfm="NUM.7.85"><span class="label">85</span><span class="content">එක රිදී බඳුනක බර කිලෝග්‍රෑම් එකහමාරක් ද, එක රිදී තැටියක බර ග්‍රෑම් අටසියයක් ද වූයෙන් රිදී භාණ්ඩ සියල්ලේ බර කිලෝග්‍රෑම් විසිහතයි දශම හයක් විය. </span></span><span class="verse v86" data-usfm="NUM.7.86"><span class="label">86</span><span class="content">තවද, ශුද්ධස්ථානයේ මිල අනුව, එක එකේ බර ග්‍රෑම් එකසිය දහයක් වූ රන් පාත්‍ර දොළසකි. මේ සියල්ලේ බර රිදී කාසි කිලෝග්‍රෑම් එකයි දශම තුනයි දෙකක් විය. </span></span><span class="verse v87" data-usfm="NUM.7.87"><span class="label">87</span><span class="content">දවන යාග පූජාව සඳහා වස්සෝ දොළසකි, බැටළු වස්සෝ දොළසකි, අවුරුද්දක් වයසැති බැටළු පැටවුන් දොළසකි. මේවා සමඟ ධාන්‍ය පූජා ද පාප පූජා සඳහා එළුවෝ දොළසක් ද වූ හ. </span></span><span class="verse v88" data-usfm="NUM.7.88"><span class="label">88</span><span class="content">සහභාගිකමේ පූජාව සඳහා ගොන් වස්සෝ විසිහතරකි, බැටළු වස්සෝ හැටකි, එළුවෝ හැටකි, අවුරුද්දක් වයසැති බැටළු පැටවු හැටකි. පූජාසනය ආලේප කොට කැප කළ දිනයෙහි පුදන ලද්දේ ඉහත දැක්වූ ඒවා ය. </span></span><span class="verse v89" data-usfm="NUM.7.89"><span class="label">89</span><span class="content">මෝසෙස් සමිඳාණන් වහන්සේ සමඟ කතා කිරීමට සම්මුඛ මණ්ඩපයට ඇතුළු වූ සැම විට ම, එහි ගිවිසුම් කරඬුව මත කෙරුබ්වරුන් දෙදෙනා මැද තිබූ කරුණාසනයෙන් නික්මුණු කට හඬක් ඔහුට ඇසිණි. ඔහු උන් වහන්සේ සමඟ කතා කෙළේ ය.</span></span> 
     </div> 
    </div> 
   </div> 
  </div>
 </body>
</html>