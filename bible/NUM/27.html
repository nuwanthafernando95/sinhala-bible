<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch27" data-usfm="NUM.27">  
     <div class="s1"> <span class="heading"><b>දූවරුන්ගේ උරුම ගැන නීති</b></span> 
     </div> 
     <div class="p"> <span class="content"> </span><span class="verse v1" data-usfm="NUM.27.1"><span class="label">1</span><span class="content">ඒ සමයෙහි ජෝසෙප්ගේ පුත්‍රයා වන මනස්සේගේ පරපුරෙන් පැවති මාකීර්ගේ පුත්‍රයා වන ගිලියද්ගේ පුත්‍ර වූ හේපෙර්ගේ පුත්‍රයා වන ශෙලෝපෙහාද්ගේ දූවරු නම් මාලා, නෝවා, හොග්ලා, මිල්කා සහ තිර්ශා ය. </span></span><span class="verse v2" data-usfm="NUM.27.2"><span class="label">2</span><span class="content">ඔව්හු මෝසෙස් ද පූජක එලෙයාසර් ද ප්‍රජා මූලිකයන් හා මුළු ජනතාව ද ඉදිරිපිට සම්මුඛ මණ්ඩපයේ දොරකඩ ළඟ සිටගෙන, </span></span><span class="verse v3" data-usfm="NUM.27.3"><span class="label">3</span><span class="content">“අපේ පියා පාළුකරයේ දී මළේ ය. සමිඳාණන් වහන්සේට විරුද්ධ ව කැරලිගැසූ කෝරාගේ පිරිසට ඔහු අයත් නො වී ය. ඔහු මළේ තමාගේ පාපය නිසා ම ය. ඔහුට පුත්තු නොසිටිය හ. </span></span><span class="verse v4" data-usfm="NUM.27.4"><span class="label">4</span><span class="content">ඔහුට පුතෙකු නැති බැවින් අප පියාගේ නම ඔහුගේ පරපුරෙන් මැකී යා යුත්තේ මන් ද? එබැවින් අප පියාගේ සොහොයුරන් අතරෙන් කොටසක් උරුම වශයෙන් අපට දෙන්නැ”යි ඉල්ලූ හ.</span></span> 
     </div> 
     <div class="p"> <span class="verse v4" data-usfm="NUM.27.4"><span class="content"> </span></span><span class="verse v5" data-usfm="NUM.27.5"><span class="label">5</span><span class="content">මෝසෙස් ද ඔවුන්ගේ මේ කරුණ සමිඳාණන් වහන්සේට ඉදිරිපත් කෙළේ ය. </span></span><span class="verse v6" data-usfm="NUM.27.6"><span class="label">6</span><span class="content">එවිට සමිඳාණන් වහන්සේ මෝසෙස්ට කතා කොට, </span></span><span class="verse v7" data-usfm="NUM.27.7"><span class="label">7</span><span class="content">“ශෙලෝපෙහාද්ගේ දූවරුන්ගේ ඉල්ලීම සාධාරණ ය. නුඹ ඔවුන්ගේ පියාගේ සොහොයුරන්ට හිමි කොටස ඔවුන්ට උරුම කොට දිය යුතු ය. මෙලෙස නුඹ ඔවුන්ගේ පියාගේ උරුමය ඔවුන්ට අයිති වීමට සැලසිය යුතු ය. </span></span><span class="verse v8" data-usfm="NUM.27.8"><span class="label">8</span><span class="content">නුඹ ද ඉශ්රායෙල් ජනයා අමතා මෙය කියන්න: ‘යම් මිනිසෙකු පුතෙකු නොලැබ මියගියොත්, ඔහුගේ උරුමය ඔහුගේ දුවට අයිති වීමට සැලසිය යුතු ය. </span></span><span class="verse v9" data-usfm="NUM.27.9"><span class="label">9</span><span class="content">ඔහුට දුවක් නැති නම්, ඒ උරුමය ඔහුගේ සහෝදරයන්ට දිය යුතු ය. </span></span><span class="verse v10" data-usfm="NUM.27.10"><span class="label">10</span><span class="content">සහෝදරයෝ නැති නම්, ඔහුගේ පියාගේ සොහොයුරන්ට නුඹ ඒ උරුමය දිය යුතු ය. </span></span><span class="verse v11" data-usfm="NUM.27.11"><span class="label">11</span><span class="content">ඔහුගේ පියාට සොහොයුරන් ද නැති නම් ඔහුගේ පියාගේ පවුලේ කිට්ටු ම නෑයෙකුට එය දිය යුතු ය. ඒ නෑයාට එය සින්නක්කරේට අයිති වනු ඇත. සමිඳාණන් වහන්සේ වන මම මෝසෙස් වන නුඹට අණ කළ පරිදි මේ ය. ඉශ්රායෙල් ජනයා කෙරෙහි මෙය සදහට ම වලංගු නීතියක් විය යුතු ය”යි වදාළ සේක.</span></span> 
     </div> 
     <div class="s1"> <span class="heading"><b>මෝසෙස්ගේ පදවියට ජෝෂුවා පත්වීම</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 31:1-8</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="NUM.27.11"><span class="content"> </span></span><span class="verse v12" data-usfm="NUM.27.12"><span class="label">12</span><span class="content"> </span><span class="content">සමිඳාණන් වහන්සේ මෝසෙස්ට කතා කොට, “නුඹ මේ අබාරීම් කන්දට නැඟ මා ඉශ්රායෙල් ජනයාට දුන් දේශය නරඹන්න. </span></span><span class="verse v13" data-usfm="NUM.27.13"><span class="label">13</span><span class="content">නුඹ එය නැරඹුව පසු නුඹේ සොහොයුරා වූ ආරොන් මේ දිවියෙන් පසු සිය ජනතාව හා එක්වූවා සේ නුඹ ද මේ දිවියෙන් පසු නුඹේ ජනතාව සමඟ එක් වනු ඇත. </span></span><span class="verse v14" data-usfm="NUM.27.14"><span class="label">14</span><span class="content">මන්ද, නුඹලා දෙදෙන ශීන් නම් පාළුකරයේ දී මගේ අණට විරුද්ධ ව කැරලි ගැසුවහු ය. මෙරිබාහී දී මුළු ජනතාව මැසිවිලි කියද්දී නුඹලා දෙදෙන ඔවුන් ඉදිරියෙහි මාගේ බල මහිමය පිළිගැනීමට අකමැති වූවාහු ය”යි වදාළ සේක. (මෙරිබා වනාහි ශීන් පාළුකරයේ කාදේශ්හි ඇති උල්පතකි.) </span></span><span class="verse v15" data-usfm="NUM.27.15"><span class="label">15</span><span class="content">මෝසෙස් උන් වහන්සේට කතා කොට, </span></span><span class="verse v16" data-usfm="NUM.27.16"><span class="label">16</span><span class="content">“එසේ නම්, සව් සතට ජීවය දෙන දෙවි සමිඳාණන් වහන්සේ සෙනඟ පාලනය කිරීමට කෙනෙකු පත් කරන සේක් වා! </span></span><span class="verse v17" data-usfm="NUM.27.17"><span class="label">17</span><span class="content">එවිට සමිඳාණන් වහන්සේගේ ජනතාව, එඬේරෙකු නැති බැටළු රැළක් නොවනු පිණිස, ඒ තැනැත්තාට ඔවුන් ඉදිරියෙහි යාමටත්, ඔවුන් පසුපස යාමටත්, ඔවුන් පිටතට ගෙන යාමටත්, ඇතුළට ආපසු ගෙන ඒමටත් හැකි වනු ඇතැ”යි කී ය.</span></span> 
     </div> 
     <div class="p"> <span class="verse v17" data-usfm="NUM.27.17"><span class="content"> </span></span><span class="verse v18" data-usfm="NUM.27.18"><span class="label">18</span><span class="content"> </span><span class="content">සමිඳාණන් වහන්සේ මෝසෙස්ට මෙසේ වදාළ සේක: “නූන්ගේ පුත්‍ර වූ, දක්ෂ කෙනෙකු වන ජෝෂුවා කැඳවා, ඔහු මත නුඹේ අත් තබන්න. </span></span><span class="verse v19" data-usfm="NUM.27.19"><span class="label">19</span><span class="content">ඉන්පසු පූජක එලෙයාසර් සහ මුළු ජනතාව ඉදිරිපිට ඔහු සිටුවා, ඔවුන් බලාගෙන සිටිය දී ඔහුට වගකීම පවරන්න. </span></span><span class="verse v20" data-usfm="NUM.27.20"><span class="label">20</span><span class="content">මුළු ඉශ්රායෙල් ජනතාව ඔහුට කීකරු වන පිණිස නුඹේ ආණ්ඩු බලයෙන් කොටසක් ඔහුට දෙන්න. </span></span><span class="verse v21" data-usfm="NUM.27.21"><span class="label">21</span><span class="content">ඔහු එලෙයාසර් පූජකවරයා ඉදිරියෙහි පෙනී සිටිය යුතු ය. මේ පූජකවරයා මා ඉදිරියෙහි උරීම් කැට භාවිත කිරීමෙන් ඔහු විමසනු ඇත. මෙසේ පූජකවරයා විධාන කිරීමෙන් ඔහුට ද මුළු ඉශ්රායෙල් ජනතාවට ද මඟපෙන්වනු ඇත.” </span></span><span class="verse v22" data-usfm="NUM.27.22"><span class="label">22</span><span class="content">සමිඳාණන් වහන්සේ වදාළ පරිදි මෝසෙස් ඉටු කෙළේ ය. ඔහු ජෝෂුවා කැඳවා පූජක එලෙයාසර් සහ මුළු ජනතාව ඉදිරියෙහි සිටුවා, </span></span><span class="verse v23" data-usfm="NUM.27.23"><span class="label">23</span><span class="content">ඔහු මත තම අත් තබා උන් වහන්සේ අණ කළ පරිදි ඔහුට වගකීම පැවරී ය.</span></span> 
     </div> 
    </div> 
   </div> 
  </div>
 </body>
</html>