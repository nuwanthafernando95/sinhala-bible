<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch33" data-usfm="NUM.33">  
     <div class="s1"> <span class="heading"><b>මිසරයේ සිට මෝවබ් දක්වා ගමන් විස්තර</b></span> 
     </div> 
     <div class="p"> <span class="content"> </span><span class="verse v1" data-usfm="NUM.33.1"><span class="label">1</span><span class="content">මෝසෙස්ගේ හා ආරොන්ගේ නායකත්වය යටතේ මිසර දේශයෙන් නික්මුණු ඉශ්රායෙල් ජනයාගේ සහ ඔවුන්ගේ හමුදාවන්ගේ ගමන් විස්තර මේවා ය. </span></span><span class="verse v2" data-usfm="NUM.33.2"><span class="label">2</span><span class="content">සමිඳාණන් වහන්සේ අණ දුන් පරිදි, මෝසෙස් ඔවුන් පිටත් වූ ස්ථාන අනුව ගමන් විස්තර සටහන් කෙළේ ය. පිටත් වූ ස්ථාන අනුව ඒවායේ විස්තර මෙසේ ය.</span></span> 
     </div> 
     <div class="p"> <span class="verse v2" data-usfm="NUM.33.2"><span class="content"> </span></span><span class="verse v3" data-usfm="NUM.33.3"><span class="label">3</span><span class="content">ඉශ්රායෙල් ජනතාව පළමු වන මාසයේ පසළොස් වන දින, පාස්කු දිනට පසු දින, මිසර වැසියන් බල බලා සිටිය දී මහා උදාර ලීලාවෙන් රාමෙසෙස් නම් නුවරින් පිටත් වූ හ. </span></span><span class="verse v4" data-usfm="NUM.33.4"><span class="label">4</span><span class="content">එකල මිසර වාසීහු සමිඳාණන් වහන්සේ මැරූ ඔවුන්ගේ කුලුඳුලන් වළලමින් සිටියහ. මෙලෙස උන් වහන්සේ ඔවුන්ගේ දෙවි දේවතාවන්ට ද දඬුවම් කළ සේක.</span></span> 
     </div> 
     <div class="p"> <span class="verse v4" data-usfm="NUM.33.4"><span class="content"> </span></span><span class="verse v5" data-usfm="NUM.33.5"><span class="label">5</span><span class="content">ඉශ්රායෙල් ජනයා රාමෙසෙස් නුවරින් නික්ම සුක්කොත්හි ද, </span></span><span class="verse v6" data-usfm="NUM.33.6"><span class="label">6</span><span class="content">සුක්කොත් නුවරින් නික්ම පාළුකරයේ අද්දර වූ ඒතාම්හි ද, </span></span><span class="verse v7" data-usfm="NUM.33.7"><span class="label">7</span><span class="content">ඒතාම් නුවරින් නික්ම බාල්-ශෙපොන් ඉදිරිපිට වූ පී-හාහිරොත් බලා හැරී ගොස් මිග්දෝල් ඉදිරිපිට ද, </span></span><span class="verse v8" data-usfm="NUM.33.8"><span class="label">8</span><span class="content">පී-හාහිරොත් නම් නුවරින් නික්ම, මුහුද මැදින් පාළුකරයට ගොස්, ඒතාම් නම් පාළුකරයේ තුන් දිනක් ගමන් කොට මාරාහි ද කඳවුරු බැන්දහ. </span></span><span class="verse v9" data-usfm="NUM.33.9"><span class="label">9</span><span class="content">මාරා නම් ස්ථානයෙන් ද නික්ම, ඒලිම්ට පැමිණියහ. මෙහි දිය උල්පත් දොළහක් ද තල්ගස් හැත්තෑවක් ද තිබිණි. එහි ද ඔව්හු කඳවුරු බැඳ </span></span><span class="verse v10" data-usfm="NUM.33.10"><span class="label">10</span><span class="content">ඉන් නික්ම රතු මුහුදුබඩ ද, </span></span><span class="verse v11" data-usfm="NUM.33.11"><span class="label">11</span><span class="content">එතැනින් නික්ම සීන් නම් පාළුකරයේ ද, </span></span><span class="verse v12" data-usfm="NUM.33.12"><span class="label">12</span><span class="content">එතැනින් නික්ම දොප්කාහි ද, </span></span><span class="verse v13" data-usfm="NUM.33.13"><span class="label">13</span><span class="content">එතැනින් නික්ම අලුෂ්හි ද කඳවුරු බැන්දහ. </span></span><span class="verse v14" data-usfm="NUM.33.14"><span class="label">14</span><span class="content">එතැනින් නික්ම සෙනඟට බීම සඳහා ජලය නොතිබුණු රෙපිඩිම්හි ද, </span></span><span class="verse v15" data-usfm="NUM.33.15"><span class="label">15</span><span class="content">එතැනින් නික්ම සීනයි පාළුකරයේ ද කඳවුරු බැන්දහ. </span></span><span class="verse v16" data-usfm="NUM.33.16"><span class="label">16</span><span class="content">එතැනින් නික්ම කිබ්රොත්-හත්තාවාහි ද, </span></span><span class="verse v17" data-usfm="NUM.33.17"><span class="label">17</span><span class="content">එතැනින් නික්ම හශේරොත්හි ද, </span></span><span class="verse v18" data-usfm="NUM.33.18"><span class="label">18</span><span class="content">එතැනින් නික්ම රිත්මාහි ද, </span></span><span class="verse v19" data-usfm="NUM.33.19"><span class="label">19</span><span class="content">එතැනින් නික්ම රිම්මොන්-පෙරෙශ්හි ද, </span></span><span class="verse v20" data-usfm="NUM.33.20"><span class="label">20</span><span class="content">එතැනින් නික්ම ලිබ්නාහි ද, </span></span><span class="verse v21" data-usfm="NUM.33.21"><span class="label">21</span><span class="content">එතැනින් නික්ම රිස්සාහි ද, </span></span><span class="verse v22" data-usfm="NUM.33.22"><span class="label">22</span><span class="content">එතැනින් නික්ම කෙහේලාතාහි ද, </span></span><span class="verse v23" data-usfm="NUM.33.23"><span class="label">23</span><span class="content">එතැනින් නික්ම ෂෙපෙර් කන්දෙහි ද, </span></span><span class="verse v24" data-usfm="NUM.33.24"><span class="label">24</span><span class="content">එතැනින් නික්ම හරාදාහි ද, </span></span><span class="verse v25" data-usfm="NUM.33.25"><span class="label">25</span><span class="content">එතැනින් නික්ම මක්හෙලොත්හි ද, </span></span><span class="verse v26" data-usfm="NUM.33.26"><span class="label">26</span><span class="content">එතැනින් නික්ම තාහත්හි ද, </span></span><span class="verse v27" data-usfm="NUM.33.27"><span class="label">27</span><span class="content">එතැනින් නික්ම තෙරාහි ද, </span></span><span class="verse v28" data-usfm="NUM.33.28"><span class="label">28</span><span class="content">එතැනින් නික්ම මිත්කාහි ද, </span></span><span class="verse v29" data-usfm="NUM.33.29"><span class="label">29</span><span class="content">එතැනින් නික්ම හෂ්මොන්හි ද, </span></span><span class="verse v30" data-usfm="NUM.33.30"><span class="label">30</span><span class="content">එතැනින් නික්ම මොසේරොත්හි ද, </span></span><span class="verse v31" data-usfm="NUM.33.31"><span class="label">31</span><span class="content">එතැනින් නික්ම බෙනෙ-ජාකාන්හි ද, </span></span><span class="verse v32" data-usfm="NUM.33.32"><span class="label">32</span><span class="content">එතැනින් නික්ම හෝර්-හග්ගිද්ගාද්හි ද, </span></span><span class="verse v33" data-usfm="NUM.33.33"><span class="label">33</span><span class="content">එතැනින් නික්ම ජොට්බාතාහි ද, </span></span><span class="verse v34" data-usfm="NUM.33.34"><span class="label">34</span><span class="content">එතැනින් නික්ම අබ්රොනාහි ද, </span></span><span class="verse v35" data-usfm="NUM.33.35"><span class="label">35</span><span class="content">එතැනින් නික්ම එශිමෙයාන්-ගෙබෙර්හි ද, </span></span><span class="verse v36" data-usfm="NUM.33.36"><span class="label">36</span><span class="content">එතැනින් නික්ම ශීන් පාළුකරයෙහි එනම් කාදෙෂ්හි ද, </span></span><span class="verse v37" data-usfm="NUM.33.37"><span class="label">37</span><span class="content">එතැනින් නික්ම ඒදොම් දේශ සීමාවේ පිහිටි හෝර් කන්දෙහි ද කඳවුරු බැඳගත්හ.</span></span> 
     </div> 
     <div class="p"> <span class="verse v37" data-usfm="NUM.33.37"><span class="content"> </span></span><span class="verse v38" data-usfm="NUM.33.38"><span class="label">38</span><span class="content"> </span><span class="content">ඉශ්රායෙල් ජනයා මිසර දේශයෙන් නික්ම ගිය හතළිස් වන අවුරුද්දේ පස් වන මාසයේ පළමු වන දින සමිඳාණන් වහන්සේගේ අණ පරිදි පූජක ආරොන් හෝර් නම් කන්දට නැංග පසු, එහි දී මියගියේ ය. </span></span><span class="verse v39" data-usfm="NUM.33.39"><span class="label">39</span><span class="content">ඔහු එහි මියයන විට ඔහුගේ වයස අවුරුදු එකසිය විසිතුනකි.</span></span> 
     </div> 
     <div class="p"> <span class="verse v39" data-usfm="NUM.33.39"><span class="content"> </span></span><span class="verse v40" data-usfm="NUM.33.40"><span class="label">40</span><span class="content"> </span><span class="content">කානාන් දේශයේ දකුණු දිශාවේ විසූ කානානිය අරාද් නම් රජු හට ඉශ්රායෙල් ජනයා සැපත් වන බව සැළ විය.</span></span> 
     </div> 
     <div class="p"> <span class="verse v40" data-usfm="NUM.33.40"><span class="content"> </span></span><span class="verse v41" data-usfm="NUM.33.41"><span class="label">41</span><span class="content">ඔව්හු හෝර් කන්දෙන් නික්ම සල්මොනාහි ද, </span></span><span class="verse v42" data-usfm="NUM.33.42"><span class="label">42</span><span class="content">එතැනින් නික්ම පූනොන්හි ද, </span></span><span class="verse v43" data-usfm="NUM.33.43"><span class="label">43</span><span class="content">එතැනින් නික්ම ඔබොතෙහි ද, </span></span><span class="verse v44" data-usfm="NUM.33.44"><span class="label">44</span><span class="content">එතැනින් නික්ම මෝවබ් දේශ සීමාවේ පිහිටි ඉයේ-ආබාරිම්හි ද, </span></span><span class="verse v45" data-usfm="NUM.33.45"><span class="label">45</span><span class="content">එතැනින් නික්ම දීබොන්-ගාද්හි ද, </span></span><span class="verse v46" data-usfm="NUM.33.46"><span class="label">46</span><span class="content">එතැනින් නික්ම අල්මොන්-දිබ්ලාතයිම්හි ද, </span></span><span class="verse v47" data-usfm="NUM.33.47"><span class="label">47</span><span class="content">එතැනින් නික්ම නෙබෝ ඉදිරිපිට අබාරිම් කඳු වැටියේ ද, </span></span><span class="verse v48" data-usfm="NUM.33.48"><span class="label">48</span><span class="content">එතැනින් නික්ම ජොර්දාන් ගං තෙර වූ ජෙරිකෝ නුවර මෝවබ් මිටියාවතේ ද කඳවුරු බැඳගත්හ. </span></span><span class="verse v49" data-usfm="NUM.33.49"><span class="label">49</span><span class="content">මෙලෙස ඉශ්රායෙල් ජනයා ජොර්දාන් ගං තෙර බෙත්-ජෙෂිමොත් පටන් ආබෙල්-ෂිත්තිම් දක්වා මෝවබ් මිටියාවතෙහි කඳවුරු බැඳගත්හ.</span></span> 
     </div> 
     <div class="s1"> <span class="heading"><b>ජොර්දානෙන් එතෙර වීමට පෙර උපදෙස්</b></span> 
     </div> 
     <div class="p"> <span class="verse v49" data-usfm="NUM.33.49"><span class="content"> </span></span><span class="verse v50" data-usfm="NUM.33.50"><span class="label">50</span><span class="content">ජොර්දාන් ගං තෙර පිහිටි ජෙරිකෝ නුවර අසල මෝවබ් මිටියාවතේ දී සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v51" data-usfm="NUM.33.51"><span class="label">51</span><span class="content">“ඉශ්රායෙල් ජනයා අමතා මෙය කියන්න; ‘නුඹලා ජොර්දාන් ගඟෙන් එතෙර වී, කානාන් දේශයට සැපත් වූ විට </span></span><span class="verse v52" data-usfm="NUM.33.52"><span class="label">52</span><span class="content">නුඹලාට ඉදිරියෙන් එහි සිටින දේශවාසී සියල්ලන් පලවා හැරිය යුතු ය. ඔවුන් ගලින් නෙළූ, ලෝහයෙන් වාත්තු කළ පිළිම නසා වනසා, ගිරිකුළු දේවාල නටබුන් කළ යුතු ය. </span></span><span class="verse v53" data-usfm="NUM.33.53"><span class="label">53</span><span class="content">නුඹලා දේශය උරුම කොටගෙන එහි පදිංචි විය යුතු ය. මන්ද, ස්වාමීන් වන මා එය නුඹලාට දුන් බැවිනි. </span></span><span class="verse v54" data-usfm="NUM.33.54"><span class="label">54</span><span class="content">තවද දාදු දමා, දේශය නුඹලාගේ පෙළපත් අතර උරුම කොට බෙදාගත යුතු ය. වැඩියෙන් ඉන්න අයට වැඩියෙන් ද, අඩුවෙන් ඉන්න අයට අඩුවෙන් ද උරුමය දිය යුතු ය. දාදුව අනුව යමෙකුට වැටෙන ස්ථානය ඔහුට උරුම වනු ඇත. නුඹලාගේ පිය පෙළපත්හි ගෝත්‍ර අනුව නුඹලා දේශය උරුම කොට ගත යුතු වේ. </span></span><span class="verse v55" data-usfm="NUM.33.55"><span class="label">55</span><span class="content">නුඹලා දේශවාසී සියල්ලන් පලවා නොහැරියොත්, එහි ඉතිරි වන අය නුඹලාගේ ඇහැට උලක් ද ඇලයට කටුවක් ද වැනි මහා කරදරයක් වී නුඹලා වසන දේශයේ දී ඔවුන් නුඹලාට හිරිහැර කරනු ඇත. </span></span><span class="verse v56" data-usfm="NUM.33.56"><span class="label">56</span><span class="content">ඇරත්, නුඹලා මා කී ලෙස නොකරන්නහු නම්, මම ඔවුන්ට දෙන්නට යන දඬුවම් නුඹලාට දෙන්නෙමි.’ “</span></span> 
     </div> 
    </div> 
   </div> 
  </div>
 </body>
</html>