<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch13" data-usfm="NUM.13">  
     <div class="s1"> <span class="heading"><b>චරපුරුෂයන් යැවීම</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 1:19-33</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="NUM.13.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v2" data-usfm="NUM.13.2"><span class="label">2</span><span class="content">“මා ඉශ්රායෙල් ජනයාට දෙන්නට යන කානාන් දේශයට චරපුරුෂයන් යවන්න. නුඹලාගේ පිය ගෝත්‍ර සෑම එකකින් ම එක්කෙනා බැගින් ඔවුන් අතර මූලිකයන් වන අය යවන්නැ”යි වදාළ සේක. </span></span><span class="verse v3" data-usfm="NUM.13.3"><span class="label">3</span><span class="content">ඔහු ද සමිඳාණන් වහන්සේගේ අණට කීකරු ව පාරාන් නම් පාළුකරයෙන් ඔවුන් යැවී ය. ඒ සියල්ලෝ ඉශ්රායෙල් ජනයා අතර මූලිකයෝ වූ හ.</span></span> 
     </div> 
     <div class="p"> <span class="verse v3" data-usfm="NUM.13.3"><span class="content"> </span></span><span class="verse v4" data-usfm="NUM.13.4"><span class="label">4</span><span class="content">මොවුන්ගේ නාමාවලිය මෙසේ ය: රූබන්ගේ ගෝත්‍රයෙන් සක්කුර්ගේ පුත් ෂම්මුවා ය. </span></span><span class="verse v5" data-usfm="NUM.13.5"><span class="label">5</span><span class="content">සිමියොන්ගේ ගෝත්‍රයෙන් හෝරීගේ පුත් ෂාපාත් ය. </span></span><span class="verse v6" data-usfm="NUM.13.6"><span class="label">6</span><span class="content">ජුදාගේ ගෝත්‍රයෙන් ජෙපුන්නේගේ පුත් කාලෙබ් ය. </span></span><span class="verse v7" data-usfm="NUM.13.7"><span class="label">7</span><span class="content">ඉස්සාකර්ගේ ගෝත්‍රයෙන් ජෝසෙප්ගේ පුත් ඉගාල් ය. </span></span><span class="verse v8" data-usfm="NUM.13.8"><span class="label">8</span><span class="content">එප්‍රායිම්ගේ ගෝත්‍රයෙන් නූන්ගේ පුත් හෝෂෙයා ය. </span></span><span class="verse v9" data-usfm="NUM.13.9"><span class="label">9</span><span class="content">බෙන්ජමින්ගේ ගෝත්‍රයෙන් රාපුගේ පුත් පල්තී ය. </span></span><span class="verse v10" data-usfm="NUM.13.10"><span class="label">10</span><span class="content">සාබුලොන්ගේ ගෝත්‍රයෙන් සෝදිගේ පුත් ගද්දියෙල් ය. </span></span><span class="verse v11" data-usfm="NUM.13.11"><span class="label">11</span><span class="content">ජෝසෙප්ගේ ගෝත්‍රයෙන්, එනම් මනස්සේගේ ගෝත්‍රයෙන් සුසිගේ පුත් ගද්දී ය. </span></span><span class="verse v12" data-usfm="NUM.13.12"><span class="label">12</span><span class="content">දාන්ගේ ගෝත්‍රයෙන් ගෙමල්ලීගේ පුත් අම්මියෙල් ය. </span></span><span class="verse v13" data-usfm="NUM.13.13"><span class="label">13</span><span class="content">ආෂෙර්ගේ ගෝත්‍රයෙන් මිකායෙල්ගේ පුත් සෙතූර් ය. </span></span><span class="verse v14" data-usfm="NUM.13.14"><span class="label">14</span><span class="content">නප්තලීගේ ගෝත්‍රයෙන් වොප්සීගේ පුත් නාබි ය. </span></span><span class="verse v15" data-usfm="NUM.13.15"><span class="label">15</span><span class="content">ගාද්ගේ ගෝත්‍රයෙන් මාබීගේ පුත් ගෙවුයෙල් ය.</span></span> 
     </div> 
     <div class="p"> <span class="verse v15" data-usfm="NUM.13.15"><span class="content"> </span></span><span class="verse v16" data-usfm="NUM.13.16"><span class="label">16</span><span class="content">ඉහත දැක්වූයේ මෝසෙස් කානාන් රටට යැවූ චරපුරුෂයන්ගේ නාමාවලිය යි. තවද, ඔහු නූන්ගේ පුත් හෝෂෙයාගේ නම වෙනස් කොට ඔහුට ජෝෂුවා යි යන නම තැබී ය.</span></span> 
     </div> 
     <div class="p"> <span class="verse v16" data-usfm="NUM.13.16"><span class="content"> </span></span><span class="verse v17" data-usfm="NUM.13.17"><span class="label">17</span><span class="content">මෝසෙස් කානාන් දේශයට ඔවුන් චරපුරුෂයන් සේ යවමින්, ඔවුන් අමතා, “දකුණු දිශාවට ගොස්, ඉන්පසු කඳුකරයට යන්න. </span></span><span class="verse v18" data-usfm="NUM.13.18"><span class="label">18</span><span class="content">කුමන විධියේ රටක් ද? එහි වාසීන් බලසම්පන්න ද දුබල ද? එහි ජනගහනය හිඟ ද බහුල ද? </span></span><span class="verse v19" data-usfm="NUM.13.19"><span class="label">19</span><span class="content">ඔවුන් පදිංචි භූමිය හොඳ ද නරක ද? ඔවුන් පදිංචි නුවර කුමන විධියේ ද? ඔවුන් පදිංචි ව සිටින්නේ කූඩාරම්වල ද බලකොටුවල ද? </span></span><span class="verse v20" data-usfm="NUM.13.20"><span class="label">20</span><span class="content">ඒ රට සරු ද නිසරු ද? මූකලාන් එහි ඇද්ද නැද් ද? යන වග සොයා බලන්න. තවද, ධෛර්ය ගෙන, ඒ රටේ පලතුරුවලින් යමක් ගෙනෙන්නැ”යි කීවේ ය. ඒ කාලය පළමු වරට මිදි ගෙඩි නෙළන වාරය විය.</span></span> 
     </div> 
     <div class="p"> <span class="verse v20" data-usfm="NUM.13.20"><span class="content"> </span></span><span class="verse v21" data-usfm="NUM.13.21"><span class="label">21</span><span class="content">එවිට ඔව්හු උතුරට ගොස්, ශීන් නම් පාළුකරයේ සිට හමාත් නම් දුර්ගයේ පිහිටි රෙහොබ් දක්වා වූ රටෙහි ඔත්තු බැලූ හ. </span></span><span class="verse v22" data-usfm="NUM.13.22"><span class="label">22</span><span class="content">ඉන්පසු ඔව්හු දකුණට ගොස් හෙබ්‍රොන් නම් ස්ථානයට පැමිණියහ. එහි අනාක්ගේ පරම්පරාවන් වූ අහීමන්, ෂේෂයි සහ තල්මයි යන අයගේ ගෝත්‍රිකයෝ සිටියහ. තවද, හෙබ්‍රොන් නුවර ගොඩනඟන ලද්දේ මිසරයේ ශොවන් නුවරට සත් අවුරුද්දකට ප්‍රථමයෙනි. </span></span><span class="verse v23" data-usfm="NUM.13.23"><span class="label">23</span><span class="content">ඉන්පසු ඔව්හු එෂ්කොල් මිටියාවතට අවුත්, එහි දී මිදි පොකුරක් ඇති රිකිල්ලක් කපාගෙන, එය හරස් ලීයක එල්ලා, දෙදෙනෙක් එය තඩලාගෙන ආහ. ඔව්හු දෙළුම් සහ අත්තික්කා ද ගෙනාවෝ ය. </span></span><span class="verse v24" data-usfm="NUM.13.24"><span class="label">24</span><span class="content">එම ස්ථානයට එෂ්කොල් මිටියාවත ය යි නම් කරන ලද්දේ ඉශ්රායෙල් ජනයා එහි දී කපාගත් මිදි පොකුර නිසා ය.</span></span> 
     </div> 
     <div class="p"> <span class="verse v24" data-usfm="NUM.13.24"><span class="content"> </span></span><span class="verse v25" data-usfm="NUM.13.25"><span class="label">25</span><span class="content">දවස් හතළිහකට පසු ඔව්හු රටේ ඔත්තු බලා ආපසු පැමිණියහ. </span></span><span class="verse v26" data-usfm="NUM.13.26"><span class="label">26</span><span class="content">පාරාන් පාළුකරයේ කාදෙෂ් නම් ස්ථානයේ සිටි මෝසෙස්, ආරොන් සහ මුළු ඉශ්රායෙල් ජනතාව වෙත ඔව්හු පැමිණ, ඔවුන් සියල්ලන්ට රටේ යථා තත්ත්වය වාර්තා කර, තමන් ඒ රටින් ගෙනා පලතුරු පෙන්වූ හ. </span></span><span class="verse v27" data-usfm="NUM.13.27"><span class="label">27</span><span class="content">ඔව්හු මෝසෙස් අමතා, “ඔබ අප යැවූ දේශයට අපි ගියෙමු. ඇත්තට ම ඒ නම් කිරෙන් හා මී පැණියෙන් ඉතිරෙන රටකි. මෙන්න, එහි පලතුරු. </span></span><span class="verse v28" data-usfm="NUM.13.28"><span class="label">28</span><span class="content">එහෙත්, ඒ දේශවාසීහු බලසම්පන්න ය. ඔවුන්ගේ නගර පවුරුවලින් වට කොට ඇත; ඒවා අති විශාල ය; ඇරත් අපි එහි දී අනාක්ගේ දරුමුණුබුරන් ද දුටිමු, </span></span><span class="verse v29" data-usfm="NUM.13.29"><span class="label">29</span><span class="content">අමලෙක්වරු රටේ දකුණු දිශාවේ වාසය කරති, හිත්තීවරු සහ ජෙබුසිවරු, අමෝරිවරු කඳුකරයේ වාසය කරති; කානානිවරු මුහුදුබඩ ද ජොර්දාන් ගඟ අසබඩ ද වාසය කරති”යි කී හ.</span></span> 
     </div> 
     <div class="p"> <span class="verse v29" data-usfm="NUM.13.29"><span class="content"> </span></span><span class="verse v30" data-usfm="NUM.13.30"><span class="label">30</span><span class="content">එවිට කාලෙබ්, මෝසෙස්ට විරුද්ධ ව මැසිවිලි කී සෙනඟ නිහඬ කරමින්, “අපි වහා ම ගොස්, එය හිමි කර ගනිමු. ඔවුන් පරාජය කිරීම පහසුවෙන් ම කළ හැකි යැ”යි කී ය.</span></span> 
     </div> 
     <div class="p"> <span class="verse v30" data-usfm="NUM.13.30"><span class="content"> </span></span><span class="verse v31" data-usfm="NUM.13.31"><span class="label">31</span><span class="content">එහෙත්, ඔහු සමඟ ගිය සෙසු චරපුරුෂයෝ කතා කරමින්, “සෙනඟ පරාජය කිරීමට තරම් අප බලසම්පන්න නොවන්නට පුළුවන, ඔව්හු අපට වඩා ශක්ති සම්පන්න ය”යි කී හ. </span></span><span class="verse v32" data-usfm="NUM.13.32"><span class="label">32</span><span class="content">මෙලෙස ඔව්හු තමන් ඔත්තු බැලූ රට ගැන අසත්‍ය වාර්තාවක් ඉශ්රායෙල් ජනයාට දෙමින්, “අප ඔත්තු බැලීමට ගිය රට නම්, වැසියන් කාදමන රටකි. එහි අප දුටු මිනිසුන් සියල්ලෝ ම උස මහත මිනිස්සු ය. </span></span><span class="verse v33" data-usfm="NUM.13.33"><span class="label">33</span><span class="content">එහි දී, යෝධයන්ට නෑකම් කියන අනාක්ගෙන් පැවතෙන යෝධ පරපුරක් අපි දුටිමු. ඔවුන් ඉදිරියෙහි අප පළඟැටියන් මෙන් අපට ම පෙනුණේ ය. අප ද ඔවුන්ටත් එලෙස ම පෙනෙන්නට ඇතැ”යි කී හ.</span></span> 
     </div> 
    </div> 
   </div> 
  </div>
 </body>
</html>