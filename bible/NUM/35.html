<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch35" data-usfm="NUM.35">  
     <div class="s1"> <span class="heading"><b>ලෙවීවරුන්ට නියම කළ නගර</b></span> 
     </div> 
     <div class="p"> <span class="content"> </span><span class="verse v1" data-usfm="NUM.35.1"><span class="label">1</span><span class="content"> </span><span class="content">තවද, සමිඳාණන් වහන්සේ ජොර්දාන් ගං තෙර, ජෙරිකෝව අසල මෝවබ් මිටියාවතේ දී මෝසෙස්ට මෙසේ වදාළ සේක: </span></span><span class="verse v2" data-usfm="NUM.35.2"><span class="label">2</span><span class="content">“ඉශ්රායෙල් ජනයාට උරුම වන කොටසින් ලෙවීවරුන්ට වාසය කිරීම පිණිස නගර දීමට ඔවුන්ට අණ කරන්න. තවද, ඉශ්රායෙල් ජනයා, නගර සිසාරා ඇති තණ බිම් ද ඔවුන්ට දිය යුතු ය. </span></span><span class="verse v3" data-usfm="NUM.35.3"><span class="label">3</span><span class="content">ඒ නගර ඔවුන්ගේ වාසය පිණිසත්, තණ බිම් ගවමහිෂයන් ඇතුළු මුළු ගොවිසම්පත සඳහාත් විය යුතු ය. </span></span><span class="verse v4" data-usfm="NUM.35.4"><span class="label">4</span><span class="content">නුඹ ලෙවීවරුන්ට දෙන නගර වටා ඇති තණ බිම්වල ප්‍රමාණය නගර ප්‍රාකාරයේ සිට එය වටේට ම මීටර් හාරසිය පණහක් විය යුතු ය. </span></span><span class="verse v5" data-usfm="NUM.35.5"><span class="label">5</span><span class="content">නුවර මැදි කොට නුවර වටේට ම පෙරදිගට මීටර් හාරසිය පණහක් ද දකුණු දිගට මීටර් හාරසිය පණහක් ද අපරදිගට මීටර් හාරසිය පණහක් ද උතුරු දිගට මීටර් හාරසිය පණහක් ද මැනිය යුතු ය. මේ නගරවලට යාබද තණ බිම් ඔවුන් සතු වේ. </span></span><span class="verse v6" data-usfm="NUM.35.6"><span class="label">6</span><span class="content">ලෙවීවරුන්ට දෙන නගර අතර නගර හයක් අභය භූමි නගර වශයෙන් දිය යුතු ය. කෙනෙකු තව කෙනෙකු අදහස් නොකර මැරුවහොත්, එවිට ඔහුට එම නගරයට පලා යත හැක. ඒවාට අමතර ව තව නගර හතළිස්දෙකක් ද දිය යුතු ය. </span></span><span class="verse v7" data-usfm="NUM.35.7"><span class="label">7</span><span class="content">මෙලෙස තණ බිම් සහිත ව ඔවුන්ට දෙන නගරවල මුළු ගණන හතළිස්අටක් වනු ඇත. </span></span><span class="verse v8" data-usfm="NUM.35.8"><span class="label">8</span><span class="content">ඉශ්රායෙල් ජනයාගේ උරුම කොටසින් නගර දෙන විට, වැඩියෙන් ඇති අයට වැඩියෙන් ද, අඩුවෙන් ඇති අයට අඩුවෙන් ද දිය යුතු ය. සෑම කෙනෙකු ම තම තමාට උරුම වන කොටසේ ප්‍රමාණය අනුව ලෙවීවරුන්ට නගර දිය යුතු වේ.”</span></span> 
     </div> 
     <div class="s1"> <span class="heading"><b>අභය භූමි නගර</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 19:1-13</b></span><span class="heading"><b>;</b></span><span class="heading"><b>ජෝෂු 20:1-9</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="NUM.35.8"><span class="content"> </span></span><span class="verse v9" data-usfm="NUM.35.9"><span class="label">9</span><span class="content"> </span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v10" data-usfm="NUM.35.10"><span class="label">10</span><span class="content">“ඉශ්රායෙල් ජනයා අමතා මෙය කියන්න: නුඹලා ජොර්දාන් නදියෙන් එතෙරට කානාන් දේශයට පැමිණි විට, </span></span><span class="verse v11" data-usfm="NUM.35.11"><span class="label">11</span><span class="content">නුඹලාගේ යහපතට, අභය භූමි නගර නියම කළ යුතු ය. එවිට යමෙකු අදහස් නොකර යමෙකු මැරුවහොත්, ඒ මිනීමරුවාට එවැනි නගරයකට පලා යත හැක. </span></span><span class="verse v12" data-usfm="NUM.35.12"><span class="label">12</span><span class="content">එවිට පළිගන්නාගෙන් මිදී ඒ තැනැත්තාට පිහිට සොයා ඒ නගරවලට යත හැක. ප්‍රසිද්ධ ලෙස විනිශ්චය කරන තුරු මිනීමරුවා ලෙස සැලකෙන තැනැත්තා මරණයට පත් නොකළ යුතු ය. </span></span><span class="verse v13" data-usfm="NUM.35.13"><span class="label">13</span><span class="content">නුඹලාට දෙන නගරවලින් නගර හයක් අභය භූමි මෙන් සැලකිය යුතු ය. </span></span><span class="verse v14" data-usfm="NUM.35.14"><span class="label">14</span><span class="content">ජොර්දාන් නදියෙන් මෙගොඩ නගර තුනක් ද, කානාන් දේශයේ නගර තුනක් ද අභය භූමි වශයෙන් තෝරගත යුතු ය. </span></span><span class="verse v15" data-usfm="NUM.35.15"><span class="label">15</span><span class="content">මේ නගර හය, ඉශ්රායෙල් ජනයා සඳහා ද විදේශිකයන් සඳහා ද තාවකාලික ව පදිංචි වූ අය සඳහා ද අභය භූමි වනු ඇත. එවිට යමෙකු අදහස් නොකර යමෙකු මැරුවහොත්, ඔහුට එහි පලා යත හැකි ය.</span></span> 
     </div> 
     <div class="p"> <span class="verse v15" data-usfm="NUM.35.15"><span class="content"> </span></span><span class="verse v16" data-usfm="NUM.35.16"><span class="label">16</span><span class="content">‘යමෙකු වැරෙන් යකඩ ආයුධයකින් වෙනත් අයෙකුට පහර දී මළොත් ඔහු මිනීමැරීම ගැන වරදකරුවෙකි. මිනීමරුවා මරණයට පත් කළ යුතු ය. </span></span><span class="verse v17" data-usfm="NUM.35.17"><span class="label">17</span><span class="content">යමෙකු අනෙකකු මරන අදහසින් ගලකින් පහර දී, ඔහු මළොත් ඒ තැනැත්තා මිනීමැරීම ගැන වරදකරුවෙකි. මිනීමරුවා මරණයට පත් කළ යුතු ය. </span></span><span class="verse v18" data-usfm="NUM.35.18"><span class="label">18</span><span class="content">යමෙකු අනෙකකු මරන අදහසින් ඔහුට ලී ආයුධයකින් ගසා ඔහු මැරුවොත්, ඔහු මිනීමැරීම ගැන වරදකරුවෙකි. එවැන්නෙකු මරණයට පත් කළ යුතු ය. </span></span><span class="verse v19" data-usfm="NUM.35.19"><span class="label">19</span><span class="content">ඒ මැරීම ගැන පළිගන්න තැනැත්තා මිනීමරුවා මරණයට පත් කිරීම ගැන වගකිව යුතු ය. මිනීමරුවා සම්මුඛ වූ විට, ඔහු මරාදැමිය යුතු වේ.</span></span> 
     </div> 
     <div class="p"> <span class="verse v19" data-usfm="NUM.35.19"><span class="content"> </span></span><span class="verse v20" data-usfm="NUM.35.20"><span class="label">20</span><span class="content">‘යමෙකු අනෙකකු මරන අදහසින්, වෛරයෙන් ඔහු තල්ලු කොට හෝ රැක සිට ඔහු වෙත යමක් වීසි කොට හෝ </span></span><span class="verse v21" data-usfm="NUM.35.21"><span class="label">21</span><span class="content">සතුරුකමින් ඔහුට අතින් බැට දී හෝ ඔහු මළොත් එවැන්නෙකු මිනීමැරීම ගැන වරදකරුවෙකු වන බැවින් ඔහු මරාදැමිය යුතු ය. මරනු ලැබූ තැනැත්තාගේ කිට්ටු ම ඥාතියාට මිනීමරුවා සම්මුඛ වූ විට ඔහු මරාදැමිය යුතු ය.</span></span> 
     </div> 
     <div class="p"> <span class="verse v21" data-usfm="NUM.35.21"><span class="content"> </span></span><span class="verse v22" data-usfm="NUM.35.22"><span class="label">22</span><span class="content">‘සතුරුකමක් නොමැති ව යමෙකු අනෙකකු හදිසියෙන් තල්ලු කොට හෝ රැක නොසිට යමක් ඔහු වෙත වීසි කරමින් හෝ </span></span><span class="verse v23" data-usfm="NUM.35.23"><span class="label">23</span><span class="content">ඔහු ඉන්න බව නොදැන ගලක් ගසා හෝ ඔහු මළොත්, එවැනි අවස්ථාවක දී ඔහු සතුරුකම් නොපෙන්වූ බැවින් ද ඔහුට නපුරක් කිරීමට නොසෙවූ බැවින් ද </span></span><span class="verse v24" data-usfm="NUM.35.24"><span class="label">24</span><span class="content">ජනතාව මිනීමරුවා සහ මරනු ලැබූ තැනැත්තාගේ කිට්ටු ඥාතියා අතර මෙලෙස විනිශ්චය කළ යුතු ය. </span></span><span class="verse v25" data-usfm="NUM.35.25"><span class="label">25</span><span class="content">ජනතාව ඥාතියාගේ අතින් මිනීමරුවා බේරාගෙන, මොහු පැන ගිය අභය භූමි නගරයට ආපසු යැවිය යුතු ය. මොහු, ශුද්ධ තෙලින් තමා ආලේප කළ නායක පූජකයාගේ මරණය දක්වා එහි වසනු ඇත. </span></span><span class="verse v26" data-usfm="NUM.35.26"><span class="label">26</span><span class="content">එහෙත්, යම් දිනක මිනීමරුවා තමා පලා ගිය අභය භූමි නගරයේ සීමාවෙන් පිටතට පැමිණි පසු, </span></span><span class="verse v27" data-usfm="NUM.35.27"><span class="label">27</span><span class="content">එහි දී, මරාදැමූ තැනැත්තාගේ කිට්ටු ඥාතියාට ඔහු සම්බවුණොත් මිනීමරුවා මරාදැමිය හැකි ය. ඥාතියා ඒ මැරීම ගැන වරදකරුවෙකු නොවනු ඇත. </span></span><span class="verse v28" data-usfm="NUM.35.28"><span class="label">28</span><span class="content">මන්ද, මිනීමරුවා, නායක පූජකයාගේ මරණය දක්වා තම අභය භූමි නගරයෙහි සිටිය යුතු බැවිනි. ඔහුට තමාගේ ගෙදරට යත හැක්කේ නායක පූජකයාගේ මරණයට පසුව පමණකි. </span></span><span class="verse v29" data-usfm="NUM.35.29"><span class="label">29</span><span class="content">නුඹලා වසන සෑම තැනක ම, සෑම පෙළපතක් කෙරෙහි ම මේ නීති නියෝග වලංගු වනු ඇත.</span></span> 
     </div> 
     <div class="p"> <span class="verse v29" data-usfm="NUM.35.29"><span class="content"> </span></span><span class="verse v30" data-usfm="NUM.35.30"><span class="label">30</span><span class="content"> </span><span class="content">‘යමෙකු අනෙකකු මැරුවහොත්, මිනීමරුවා සාක්ෂිකරුවන් කීප දෙනෙකුගේ සාක්ෂි පිට මරණයට පත් කරනු ලැබේ. එහෙත්, එලෙස මරණයට පත් කිරීමට පෙර එක සාක්ෂිකරුවෙකුගේ සාක්ෂි පමණක් නොසෑහේ. </span></span><span class="verse v31" data-usfm="NUM.35.31"><span class="label">31</span><span class="content">මිනීමැරීමක් සම්බන්ධ ව තීන්දු වූ වරදකරුවෙකු මරණයට පත් කළ යුතු ය. එවැන්නෙකුගේ පණ බේරාගැනීමට වන්දියක් නොගත යුතු ය. </span></span><span class="verse v32" data-usfm="NUM.35.32"><span class="label">32</span><span class="content">අභය භූමි නගරයට පලා ගිය තැනැත්තා වෙනුවෙන් නායක පූජකයාගේ මරණයට කලින් ඔහුගේ රටට ම ආපසු පැමිණීම සඳහා වන්දියක් නොගත යුතු ය. </span></span><span class="verse v33" data-usfm="NUM.35.33"><span class="label">33</span><span class="content">නුඹලා එලෙස කර, නුඹලා වසන රට නොකෙලෙසිය යුතු ය. ලේ වැගිරීමෙන් රට කෙලෙසෙනු ඇත. මිනීමරුවා මරණයට පත් කිරීමෙන් මිස, ඔහු විසින් වගුරුවන ලද ලෙයින් තෙත් වූ රට පවිත්‍ර කිරීමට අන් මගක් නැත. </span></span><span class="verse v34" data-usfm="NUM.35.34"><span class="label">34</span><span class="content">එබැවින් නුඹලා වාසය කරන රට නොකෙලෙසන්න. මම ද එහි වාසය කරමි. ඉශ්රායෙල් ජනයා අතර වාසය කරන මම සමිඳාණන් වහන්සේ වෙමි.’ “</span></span> 
     </div> 
    </div> 
   </div> 
  </div>
 </body>
</html>