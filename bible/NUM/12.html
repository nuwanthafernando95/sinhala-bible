<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch12" data-usfm="NUM.12">  
     <div class="s1"> <span class="heading"><b>මීරියම්ට දඬුවම් දීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.12.1"><span class="label">1</span><span class="content">මෝසෙස්, කුෂ් නම් දේශයෙන් කුෂ් ජාතික ස්ත්‍රියක සරණ පාවාගත් හෙයින් මීරියම් සහ ආරොන් ඔහුට විරුද්ධ ව කතා කළහ. </span></span><span class="verse v2" data-usfm="NUM.12.2"><span class="label">2</span><span class="content">“සමිඳාණන් වහන්සේ කතා කෙළේ මෝසෙස් මඟින් පමණක් ද? උන් වහන්සේ අප මඟින් පවා කතා නොකරන සේක් දැ”යි ඔව්හු කීවෝ ය. සමිඳාණන් වහන්සේට එය ඇසිණි. </span></span><span class="verse v3" data-usfm="NUM.12.3"><span class="label">3</span><span class="content">මිහි පිට සිටි සියලු මිනිසුන් අතරෙන් මෝසෙස් අතිනිහතමානී කෙනෙක් විය.</span></span> 
     </div> 
     <div class="p"> <span class="verse v3" data-usfm="NUM.12.3"><span class="content"> </span></span><span class="verse v4" data-usfm="NUM.12.4"><span class="label">4</span><span class="content">සමිඳාණන් වහන්සේ හදිසියෙන් මෝසෙස්ට, ආරොන්ට සහ මීරියම්ට කතා කොට, “නුඹලා තිදෙන සම්මුඛ මණ්ඩපයට නික්ම ආ යුතු ය”යි වදාළ සේක. ඔව්හු ද එහි ගියහ. </span></span><span class="verse v5" data-usfm="NUM.12.5"><span class="label">5</span><span class="content">උන් වහන්සේ වලා ටැඹකින් බැස අවුත්, සම්මුඛ මණ්ඩපයේ දොරකඩ වැඩ සිට, ආරොන් සහ මීරියම් කැඳවූ සේක. ඔව්හු දෙදෙන පැමිණියහ. </span></span><span class="verse v6" data-usfm="NUM.12.6"><span class="label">6</span><span class="content">එවිට උන් වහන්සේ කතා කොට,</span></span> 
     </div> 
     <div class="q2"> <span class="verse v6" data-usfm="NUM.12.6"><span class="content">“මා වදනට සවන් දෙන්න;</span></span> 
     </div> 
     <div class="q2"> <span class="verse v6" data-usfm="NUM.12.6"><span class="content">දිවැසිවරු ඔබ අතර සිටිත් නම්, සමිඳුන් ඔවුන්ට ප්‍රකාශ වනුයේ දර්ශනවලිනි;</span></span> 
     </div> 
     <div class="q2"> <span class="verse v6" data-usfm="NUM.12.6"><span class="content">ඔවුන්ට කතා කරනුයේ සිහිනවලිනි:</span></span> 
     </div> 
     <div class="q"> <span class="verse v6" data-usfm="NUM.12.6"><span class="content"> </span></span><span class="verse v7" data-usfm="NUM.12.7"><span class="label">7</span><span class="content"> </span><span class="content">මා සේවක මෝසෙස් එසේ නොවේ, ඔහුට මාගේ මුළු සෙනඟ භාර දී ඇත.</span></span> 
     </div> 
     <div class="q"> <span class="verse v7" data-usfm="NUM.12.7"><span class="content"> </span></span><span class="verse v8" data-usfm="NUM.12.8"><span class="label">8</span><span class="content">මම ඔහු සමඟ මුහුණට මුහුණ ලා කතා කරමි, ගුප්ත වදනින් නොව, පැහැදිලි ව, කතා කරමි.</span></span> 
     </div> 
     <div class="q2"> <span class="verse v8" data-usfm="NUM.12.8"><span class="content">ඔහු සමිඳුන්ගේ රූපය දකිනු ඇත.</span></span> 
     </div> 
     <div class="q2"> <span class="verse v8" data-usfm="NUM.12.8"><span class="content">එබැවින් මාගේ සේවක මෝසෙස්ට විරුද්ධ ව කතා කිරීමට නුඹලා එඩිතර වූයේ කෙසේ දැ’යි ඇසූ සේක.</span></span> 
     </div> 
     <div class="p"> <span class="verse v8" data-usfm="NUM.12.8"><span class="content"> </span></span><span class="verse v9" data-usfm="NUM.12.9"><span class="label">9</span><span class="content">සමිඳාණන් වහන්සේගේ උදහස ඔවුන්ට විරුද්ධ ව ඇවිළිණි. උන් වහන්සේ නික්ම ගිය සේක. </span></span><span class="verse v10" data-usfm="NUM.12.10"><span class="label">10</span><span class="content">වලාකුළ මණ්ඩපයෙන් ඉවත් විය. පුදුමයකි! මීරියම්ට හිම මෙන් සුදු කුෂ්ඨ රෝගයක් වැළඳී තිබිණි. ආරොන් ඈ දෙස බැලූ විට ඈට කුෂ්ඨයක් තිබෙන බව පෙනිණි. </span></span><span class="verse v11" data-usfm="NUM.12.11"><span class="label">11</span><span class="content">එවිට ආරොන් මෝසෙස්ට කතා කොට, “අහෝ ස්වාමීනි! අපගේ මෝඩකමින් අප කළ පාපයේ වගකීම අප පිට පවරනු නොමැනවි. </span></span><span class="verse v12" data-usfm="NUM.12.12"><span class="label">12</span><span class="content">ඈ මවු කුසින් බිහි වන, මාංසයෙන් කොටසක් දිරා ගිය, මළ කෙනෙකු මෙන් නො වේ වා”යි කීවේ ය. </span></span><span class="verse v13" data-usfm="NUM.12.13"><span class="label">13</span><span class="content">මෝසෙස් සමිඳාණන් වහන්සේට මොරගසමින්, “මාගේ දෙවිඳුනි, ඈ වහා ම සුව කරන ලෙස, මම ඔබගෙන් අයැදිමි”යි කියා කෑගැසී ය.</span></span> 
     </div> 
     <div class="p"> <span class="verse v13" data-usfm="NUM.12.13"><span class="content"> </span></span><span class="verse v14" data-usfm="NUM.12.14"><span class="label">14</span><span class="content">ඉන්පසු සමිඳාණන් වහන්සේ මෝසෙස් අමතා, “ඇගේ පියා ඇගේ මූණට කෙළ ගැසී නම්, ඈ දින හතක් තුළ ලජ්ජා නොවිය යුතු ද? එබැවින් දින හතකට ඈ කඳවුරෙන් නෙරපාදමනු ලැබිය යුතු ය. ඉන්පසු ඇය කඳවුර තුළට බාර ගත හැකි ය”යි වදාළ සේක.</span><span class="content"> </span></span><span class="verse v15" data-usfm="NUM.12.15"><span class="label">15</span><span class="content">දින හතකට මීරියම් කඳවුරෙන් නෙරපාදමනු ලැබුවා ය. ඈ යළි පැමිණෙන තෙක් සෙනඟ ද යන්නට පිටත් නො වූ හ. </span></span><span class="verse v16" data-usfm="NUM.12.16"><span class="label">16</span><span class="content">ඉන්පසු සෙනඟ හශේරොත් නම් ස්ථානයෙන් නික්ම ගොස් පාරාන් නම් පාළුකරයේ කඳවුරු බැඳගත්හ.</span></span> 
     </div> 
    </div> 
   </div> 
  </div>
 </body>
</html>