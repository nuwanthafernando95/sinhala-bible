<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch25" data-usfm="NUM.25">  
     <div class="s1"> <span class="heading"><b>ඉශ්රායෙල්වරුන්ගේ දුසිරිත්</b></span> 
     </div> 
     <div class="p"> <span class="content"> </span><span class="verse v1" data-usfm="NUM.25.1"><span class="label">1</span><span class="content">ඉශ්රායෙල්වරු ෂිට්ටිම් නම් මිටියාවතෙහි කඳවුරු බැඳගත්හ. ඔව්හු, මෝවබ් කාන්තාවන් සමඟ අනාචාරයේ හැසිරෙන්නට පටන්ගත්හ. </span></span><span class="verse v2" data-usfm="NUM.25.2"><span class="label">2</span><span class="content">මේ ස්ත්‍රීන් තමන්ගේ දෙවි දේවතාවන්ට පිදූ පුදපූජා සඳහා සෙනඟට ආරාධනය කළ විට, ඔව්හු ගොස් ඒ පිදේනි වළඳා, ඒ දෙවි දේවතාවන් ඉදිරියෙහි වැඳ වැටුණෝ ය. </span></span><span class="verse v3" data-usfm="NUM.25.3"><span class="label">3</span><span class="content">මෙසේ ඉශ්රායෙල්වරුන් පෙයෝර්හි බාල් නම් දෙවියාට කැප වූ බැවින්, ඔවුන්ට විරුද්ධ ව සමිඳාණන් වහන්සේගේ උදහස ඇවිළිණි. </span></span><span class="verse v4" data-usfm="NUM.25.4"><span class="label">4</span><span class="content">උන් වහන්සේ මෝසෙස් අමතා, “සෙනඟ අතර නායක සියල්ලන් කැඳවන්න, සමිඳාණන් වහන්සේගේ උදහස ඉශ්රායෙල් කෙරෙන් පහවී යන පිණිස, ප්‍රසිද්ධියේ ඔවුන් එල්ලා මරන්නැ”යි වදාළ සේක. </span></span><span class="verse v5" data-usfm="NUM.25.5"><span class="label">5</span><span class="content">එවිට මෝසෙස් ඉශ්රායෙල්වරුන්ගේ නිලධාරීන් අමතා, “පෙයෝර්හි බාල් නම් දෙවියාට කැප වූ තම තමාගේ සියලු මිනිසුන් මරන්නැ”යි අණ කෙළේ ය.</span></span> 
     </div> 
     <div class="p"> <span class="verse v5" data-usfm="NUM.25.5"><span class="content"> </span></span><span class="verse v6" data-usfm="NUM.25.6"><span class="label">6</span><span class="content">එවිට, මෝසෙස් සහ මුළු ඉශ්රායෙල් ජනතාව ම සම්මුඛ මණ්ඩපයේ දොරකඩ හඬ හඬා සිටිය දී, ඔවුන්ට පෙනෙන්නට ම, එක් ඉශ්රායෙල් ජාතිකයෙක් මිදියන් ජාතික ස්ත්‍රියක තම සොහොයුරන් වෙත කැඳවාගෙන ආයේ ය. </span></span><span class="verse v7" data-usfm="NUM.25.7"><span class="label">7</span><span class="content">එවිට පූජක ආරොන්ගේ පුත් එලෙයාසර්ගේ පුත්‍රයා වන පිනෙහාස් මෙය දුටු විට, තම සෙනඟ මැදින් නැඟිට, හෙල්ලයක් අතින් ගෙන </span></span><span class="verse v8" data-usfm="NUM.25.8"><span class="label">8</span><span class="content">ඒ ඉශ්රායෙල් ජාතිකයා පසුපස ගොස් කූඩාරමට ඇතුළු වී, ඔහුගේ හා ඒ ස්ත්‍රියගේ බඩ සිදුරු කරගෙන යන ලෙස දෙදෙනාට ම ඇන්නේ ය. එවිට ඉශ්රායෙල් ජනයා අතර පැතිර ගිය වසංගතය නැවතිණි. </span></span><span class="verse v9" data-usfm="NUM.25.9"><span class="label">9</span><span class="content">ඒ දක්වා ඉන් මැරුණු ජනකාය විසිහතර දාහක් වූ හ.</span></span> 
     </div> 
     <div class="p"> <span class="verse v9" data-usfm="NUM.25.9"><span class="content"> </span></span><span class="verse v10" data-usfm="NUM.25.10"><span class="label">10</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v11" data-usfm="NUM.25.11"><span class="label">11</span><span class="content">“පූජක ආරොන්ගේ පුත්, එලෙයාසර්ගේ පුත්‍රයා වන පිනෙහාස් මගේ උදහස ඉශ්රායෙල් ජනයා වෙත පැමිණීමෙන් වැළැක්විය. ඔවුන් අතර ඔහු පමණක් මට ඉතා ලැදි ව සිටි බැවින්, ඒ ලැදිකම නිසා ම, මම ඉශ්රායෙල් ජනයා වනසා නොදැමීමි. </span></span><span class="verse v12" data-usfm="NUM.25.12"><span class="label">12</span><span class="content">එබැවින් ‘සාම ගිවිසුම මම ඔහු සමඟ කරමි’යි ඔහුට කියන්න. </span></span><span class="verse v13" data-usfm="NUM.25.13"><span class="label">13</span><span class="content">සදාතන පූජකවරයේ ගිවිසුමක් වශයෙන් එය ඔහුටත්, ඔහුගෙන් පසු ඔහුගේ පෙළපතටත් හිමි වනු ඇත. මා එසේ කෙළේ ඔහු තම දෙවියන් වහන්සේට ලැදි ව, ඉශ්රායෙල් ජනයාට පව් කමාව සැලැසූ හෙයිනි”යි වදාළ සේක.</span></span> 
     </div> 
     <div class="p"> <span class="verse v13" data-usfm="NUM.25.13"><span class="content"> </span></span><span class="verse v14" data-usfm="NUM.25.14"><span class="label">14</span><span class="content">මිදියන් ජාතික ස්ත්‍රී සමඟ මරණ ලද ඉශ්රායෙල් ජාතිකයාගේ නම සිම්රි ය. ඔහු සිමියොන්ගේ පෙළපතට අයත් දෙටු කුලයක නායක වූ සාලුගේ පුත්‍රයා ය. </span></span><span class="verse v15" data-usfm="NUM.25.15"><span class="label">15</span><span class="content">මරණ ලද මිදියන් ජාතික ස්ත්‍රිය කොස්බි ය. ඈ මිදියන්හි දෙටු කුලයක සෙනඟට අධිපති නායකයෙකු වූ ශූර්ගේ දුව ය.</span></span> 
     </div> 
     <div class="p"> <span class="verse v15" data-usfm="NUM.25.15"><span class="content"> </span></span><span class="verse v16" data-usfm="NUM.25.16"><span class="label">16</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v17" data-usfm="NUM.25.17"><span class="label">17</span><span class="content">“මිදියන්වරුන්ට හිරිහැර කොට ඔවුන් වනසාලන්න. </span></span><span class="verse v18" data-usfm="NUM.25.18"><span class="label">18</span><span class="content">මන්ද, පෙයෝර් සම්බන්ධ කාරණයේ දී ද, ඒ කරුණ නිසා වසංගත පැමිණි දින මරණ ලද මිදියන් ජාතික නායකයාගේ දුව හා ඔවුන්ගේ සොහොයුරිය වන කොස්බි සම්බන්ධ කාරණයේ දී ද, ඔවුන් තමන්ගේ කපටි මායම්වලින් නුඹලාට හිරිහැර කර ඇති හෙයිනැ”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>