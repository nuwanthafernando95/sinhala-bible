<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch5" data-usfm="NUM.5">  
     <div class="s1"> <span class="heading"><b>අපවිත්‍ර වූවන් බැහැර කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.5.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v2" data-usfm="NUM.5.2"><span class="label">2</span><span class="content">“බෝවෙන සෑම චර්ම රෝගයක් ඇති සෑම කෙනෙකු ම, ධාතු මෝචනය ඇති සෑම කෙනෙකු ම, මෘත ශරීරයක් නිසා කෙලෙසුණ සෑම කෙනෙකු ම කඳවුරින් පිටතට දැමිය යුතු ය කියා ඉශ්රායෙල් ජනයාට අණ කරන්න. </span></span><span class="verse v3" data-usfm="NUM.5.3"><span class="label">3</span><span class="content">මා වාසය කරන කඳවුර නොකෙලසන පිණිස මෙවැන්නක් ඇති ස්ත්‍රී-පුරුෂ දෙපක්ෂය ම කඳවුරින් පිටතට දැමිය යුතු ය”යි වදාළ සේක. </span></span><span class="verse v4" data-usfm="NUM.5.4"><span class="label">4</span><span class="content">සමිඳාණන් වහන්සේ මෝසෙස්ට අණ කළ පරිදි ඉශ්රායෙල් ජනයා ද එලෙස ඉටු කරමින් එවැන්නන් කඳවුරින් පිටතට නෙරපාදැමූ හ.</span></span> 
     </div> 
     <div class="s1"> <span class="heading"><b>වන්දි ගෙවීම</b></span> 
     </div> 
     <div class="p"> <span class="verse v4" data-usfm="NUM.5.4"><span class="content"> </span></span><span class="verse v5" data-usfm="NUM.5.5"><span class="label">5</span><span class="content"> </span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v6" data-usfm="NUM.5.6"><span class="label">6</span><span class="content">“ඉශ්රායෙල් ජනයාට මෙසේ කියන්න: ‘සමිඳාණන් වහන්සේ කෙරෙහි විශ්වාසය කඩ කරන යම් පාපයක්, යම් කිසි ස්ත්‍රියක හෝ පුරුෂයෙකු හෝ කළොත් ඒ තැනැත්තා වරදකරුවෙකු වනු ඇත. </span></span><span class="verse v7" data-usfm="NUM.5.7"><span class="label">7</span><span class="content">එවිට ඔවුන් කළ පාපය උච්චාරණය කළ යුතු ය. ඉන්පසු මුළු වන්දිය වශයෙන්, කළ අලාභයට තව පහෙන් පංගුවක් එකතු කර යම් කෙනෙකුට විරුද්ධ ව වැරැද්දක් කෙළේ ද එය ඔහුට ගෙවිය යුතු ය. </span></span><span class="verse v8" data-usfm="NUM.5.8"><span class="label">8</span><span class="content">එහෙත්, වන්දිය ගෙවීම සඳහා ඔහුට නෑයෙක් නැත්නම්, එම වන්දිය පූජකවරයා විසින් ගනු පිණිස සමිඳාණන් වහන්සේට ගෙවිය යුතු වේ. මේ වන්දිය ඔහු උදෙසා පව් කමා කිරීමේ පිළිවෙත ඉටු කිරීමට පුදන බැටළු වස්සාට අමතර ව ය. </span></span><span class="verse v9" data-usfm="NUM.5.9"><span class="label">9</span><span class="content">තවද, ඉශ්රායෙල් ජනයා සමිඳාණන් වහන්සේට පුදන සෑම ශුද්ධ පඬුරක් ම, එය ඔවුන් දෙන පූජකවරයාට අයිති වනු ඇත. </span></span><span class="verse v10" data-usfm="NUM.5.10"><span class="label">10</span><span class="content">ඇරත් යමෙකු සමිඳාණන් වහන්සේට කැප කරන සෑම දෙයක් ම, යමෙකු පූජකවරයාට දෙන සෑම දෙයක් ම, ඔහුට හිමි වනු ඇතැ’ “යි වදාළ සේක.</span></span> 
     </div> 
     <div class="s1"> <span class="heading"><b>පතිවත නොරැකීමට දඬුවම්</b></span> 
     </div> 
     <div class="p"> <span class="verse v10" data-usfm="NUM.5.10"><span class="content"> </span></span><span class="verse v11" data-usfm="NUM.5.11"><span class="label">11</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v12" data-usfm="NUM.5.12"><span class="label">12</span><span class="content">“ඉශ්රායෙල් ජනයා අමතා ඔවුන්ට මෙසේ කියන්න: ‘යම් මිනිසෙකුගේ බිරිඳක පිට වී ගොස්, තම සැමියාට විරුද්ධ ව වැරැද්දක් කරමින් </span></span><span class="verse v13" data-usfm="NUM.5.13"><span class="label">13</span><span class="content">අන් මිනිසෙකු සමඟ, සැමියා නොදැනුවත්ව ම, රහසින් සයනය කොට, ඈ මෙසේ දූෂණය වූ නමුත් ඈට විරුද්ධ ව සාක්ෂිකරුවෙකු නැතුව ද වරද කරද්දී අසු නොවී ද සිටින්නට පුළුවන. </span></span><span class="verse v14" data-usfm="NUM.5.14"><span class="label">14</span><span class="content">සැමියා ද ‘ඈ දූෂණය වූවා’ය කියා ඊර්ෂ්‍යා සහගත ව, සැක සිතන්නට ද පුළුවන. ඈ දූෂණය නොවී සිටිය දී පවා ඇගේ සැමියා ඇය ගැන ඊර්ෂ්‍යා සහගත ව, සැක සිතන්නට ද පුළුවන. </span></span><span class="verse v15" data-usfm="NUM.5.15"><span class="label">15</span><span class="content">මෙවැනි අවස්ථාවක දී, ඇගේ සැමියා තම බිරිඳ පූජකවරයා වෙත ගෙනා යුතු ය. ඈ උදෙසා පඬුරක් වන යව පිටි කිලෝග්‍රෑම් එකක් රැගෙන ආ යුතු ය. එහෙත්, පඬුර පිට තෙල් හෝ තුවරලා හෝ නොදැමිය යුතු ය. එසේ කළ යුත්තේ එය වැරැද්දක් එළිදරව් කරන සිහි කිරීමේ පූජාවක් ද, ඊර්ෂ්‍යා දුරුකිරීමේ ධාන්‍ය පූජාවක් ද වන බැවිනි.</span></span> 
     </div> 
     <div class="p"> <span class="verse v15" data-usfm="NUM.5.15"><span class="content"> </span></span><span class="verse v16" data-usfm="NUM.5.16"><span class="label">16</span><span class="content">‘පූජකවරයා ඈ ළඟට කැඳවා සමිඳාණන් වහන්සේ ඉදිරියෙහි සිටුවිය යුතු ය. </span></span><span class="verse v17" data-usfm="NUM.5.17"><span class="label">17</span><span class="content">ඉන්පසු ඔහු මැටි බඳුනකට පිරිසිදු වතුර ස්වල්පයක් රැගෙන, සම්මුඛ මණ්ඩපයේ පොළොවේ පස් ස්වල්පයක් එහි දැමිය යුතු ය. </span></span><span class="verse v18" data-usfm="NUM.5.18"><span class="label">18</span><span class="content">එවිට පූජකවරයා ඈ සමිඳාණන් වහන්සේ ඉදිරියෙහි සිටුවා, ඇගේ කෙස් කළඹ ලිහා සැක දුරුකිරීමේ පූජාව වන සිහිකිරීමේ පඬුර ඇගේ අත්වල තැබිය යුතු ය. එහෙත්, සාපය සලසන තිත්ත වතුර ඔහු තමාගේ අතේ ම තබාගත යුතු ය. </span></span><span class="verse v19" data-usfm="NUM.5.19"><span class="label">19</span><span class="content">ඉන්පසු ඔහු ඈ දිවුරවමින් ඈට මෙසේ කිව යුතු ය: ‘ඔබේ පුරුෂයා යටතේ ඔබ සිටිය දී, අන් මිනිසෙක් ඔබ සමඟ සයනය කොට, ඔබ දූෂණය වීම සඳහා පිට වී නොගියා නම්, සාපය සලසන මේ තිත්ත වතුරෙන් ඔබට නපුරක් නො වේ වා! </span></span><span class="verse v20" data-usfm="NUM.5.20"><span class="label">20</span><span class="content">එහෙත්, ඔබ ඔබේ පුරුෂයා මෙසේ සිටිය දී දූෂණය වීම සඳහා පිට වී ගියා නම්, ඔබේ සැමියා හැර අන් මිනිසෙක් ඔබ සමඟ සයනය කළොත්, </span></span><span class="verse v21" data-usfm="NUM.5.21"><span class="label">21</span><span class="content">සමිඳාණන් වහන්සේ ඔබේ රහස් අවයව බෙලහීන වීමට ද බඩ ඉදිමීමට ද සලස්වා ඔබට, ඔබේ සෙනඟ අතර පිළිකුලක් හා සාපයක් කරන සේක් වා! </span></span><span class="verse v22" data-usfm="NUM.5.22"><span class="label">22</span><span class="content">සාපය ගෙන දෙන මේ වතුර ඔබේ බඩට ඇතුළු වී, බඩ ඉදිමෙන්නටත්, රහස් අවයව බෙලහීන වන්නටත් සලසන සේක් වා! එවිට ස්ත්‍රිය ද: ‘එසේ ම වේ වා, එසේ ම වේ වා!’ කියා පිළිතුරු දිය යුතු ය.</span></span> 
     </div> 
     <div class="p"> <span class="verse v22" data-usfm="NUM.5.22"><span class="content"> </span></span><span class="verse v23" data-usfm="NUM.5.23"><span class="label">23</span><span class="content">‘පූජකවරයා මේ සාප, පොතක ලියා, ඒවා තිත්ත වතුරෙන් සෝදා දැමිය යුතු ය. </span></span><span class="verse v24" data-usfm="NUM.5.24"><span class="label">24</span><span class="content">ඉන්පසු සාපය ගෙන දෙන මේ තිත්ත වතුර ඇගේ ශරීරගත වී, වේදනා පමුණුවනු සඳහා, ඔහු එය ඈට බීමට දිය යුතු වේ. </span></span><span class="verse v25" data-usfm="NUM.5.25"><span class="label">25</span><span class="content">පසුව පූජකවරයා ස්ත්‍රියගේ අතින් සැක දුරු කිරීමේ පූජාව ගෙන, සමිඳාණන් වහන්සේ ඉදිරියෙහි පිළිගැන්වීමේ පිළිවෙත ඉටු කොට, පූජාසනය මත එය පුද කළ යුතු ය. </span></span><span class="verse v26" data-usfm="NUM.5.26"><span class="label">26</span><span class="content">ඔහු සිහිකිරීමේ පඬුරින් අහුරක් ගෙන, පූජාසනය මත එය දවා, ඉන්පසු ස්ත්‍රියට වතුර බීමට සැලසිය යුතු ය. </span></span><span class="verse v27" data-usfm="NUM.5.27"><span class="label">27</span><span class="content">ඔහු ඈට වතුර බොන්නට සැලැසූ පසු, ඈ දූෂණය වී ඇගේ සැමියාට විරුද්ධ ව වරදක් කර ඇත්නම්, ඒ වතුර ඇගේ ශරීරගත වී, වේදනා පමුණුවමින්, ඇගේ බඩ ඉදිමී, ඇගේ රහස් අවයව බෙලහීන වනු ඇත. ඈ ද ඇගේ සෙනඟ අතර සාපයක් වන්නී ය. </span></span><span class="verse v28" data-usfm="NUM.5.28"><span class="label">28</span><span class="content">එහෙත්, ඈ දූෂණය නොවී නිර්දෝෂ ව සිටී නම් ඈට නපුරක් නොවනු ඇත, ඈ ද දරුවන් පිළිසිඳ ගන්නී ය.</span></span> 
     </div> 
     <div class="p"> <span class="verse v28" data-usfm="NUM.5.28"><span class="content"> </span></span><span class="verse v29" data-usfm="NUM.5.29"><span class="label">29</span><span class="content">‘ශංකා පිළිබඳ නීති මෙය වේ. එනම්: යම්කිසි බිරිඳක පිට වී ගොස් අන් මිනිසෙකු සමඟ දූෂණය වූ විට ද </span></span><span class="verse v30" data-usfm="NUM.5.30"><span class="label">30</span><span class="content">යම්කිසි සැමියෙකු තම බිරිඳ ගැන ශංකා සහගත ව සමිඳාණන් වහන්සේ ඉදිරියෙහි ඇය සිටුවන විට ද බලපාන නීතිය මෙය වේ. පූජකවරයා ඈ පිළිබඳ ව මේ නීතිය සම්පූර්ණයෙන් ක්‍රියාත්මක කළ යුතු වේ. </span></span><span class="verse v31" data-usfm="NUM.5.31"><span class="label">31</span><span class="content">එවිට සැමියා වරදින් නිදහස් වනු ඇත, එහෙත්, ස්ත්‍රිය දඬුවම් ලැබිය යුතු ය.’ “</span></span> 
     </div> 
    </div> 
   </div> 
  </div>
 </body>
</html>