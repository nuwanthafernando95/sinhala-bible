<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch20" data-usfm="NUM.20">  
     <div class="s1"> <span class="heading"><b>පර්වතයෙන් වතුර ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 17:1-7</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="NUM.20.1"><span class="label">1</span><span class="content">පළමු වන මාසයේ දී මුළු ඉශ්රායෙල් ජනතාව ශීන් නම් පාළුකරයට ඇතුළු වී කාදෙෂ් නම් ස්ථානයේ නවාතැන් ගත්හ. එහි දී මීරියම් මරණයට පත් වූයෙන්, ඈ භූමදාන කෙරිණි.</span></span> 
     </div> 
     <div class="p"> <span class="verse v1" data-usfm="NUM.20.1"><span class="content"> </span></span><span class="verse v2" data-usfm="NUM.20.2"><span class="label">2</span><span class="content"> </span><span class="content">ජනතාවට එහි ජලය නොතිබුණු බැවින් ඔව්හු මෝසෙස්ට හා ආරොන්ට විරුද්ධ ව එක්රැස් වී </span></span><span class="verse v3" data-usfm="NUM.20.3"><span class="label">3</span><span class="content">මෝසෙස්ට අභියෝග කරමින්, “සමිඳාණන් වහන්සේ ඉදිරිපිට අපේ සොහොයුරන් නැසුණු විට අපිත් නැසුණෙමු නම් කෙතරම් හොඳ ද? </span></span><span class="verse v4" data-usfm="NUM.20.4"><span class="label">4</span><span class="content">ඔබ දෙදෙන සමිඳාණන් වහන්සේගේ සෙනඟ මේ පාළුකරයට ගෙනාවේ මන් ද? අපත් අපේ ගවමහිෂයනුත් මරාදමන්නට ද? </span></span><span class="verse v5" data-usfm="NUM.20.5"><span class="label">5</span><span class="content">ඔබ දෙදෙන මිසරයෙන් පිටතට අප ගෙනාවේ මන් ද? මේ කාලකණ්ණි තැනට අප ගෙනෙන්නට ද? මෙතැන ධාන්‍යයටත්, අත්තික්කාවලටත්, මිදිවලටත්, දෙළුම් ගස්වලටත් තැනක් නොවේ. ඒ මදිවාට බොන්නට වතුරත් නැතැ”යි කී හ. </span></span><span class="verse v6" data-usfm="NUM.20.6"><span class="label">6</span><span class="content">එවිට මෝසෙස් සහ ආරොන් සෙනඟගෙන් ඉවත් ව, සම්මුඛ මණ්ඩපයේ දොරකඩට ගොස් මුණින්තලා වැටුණාහ. සමිඳාණන් වහන්සේගේ මහිමාලංකාරය ඔවුන්ට දර්ශනය විය.</span></span> 
     </div> 
     <div class="p"> <span class="verse v6" data-usfm="NUM.20.6"><span class="content"> </span></span><span class="verse v7" data-usfm="NUM.20.7"><span class="label">7</span><span class="content">සමිඳාණන් වහන්සේ මෝසෙස් අමතමින්, </span></span><span class="verse v8" data-usfm="NUM.20.8"><span class="label">8</span><span class="content">“නුඹේ සැරයටිය ගෙන නුඹත්, නුඹේ සොහොයුරු ආරොනුත් ජනතාවත් එකට රැස් කරන්න. එසේ රැස් කොට, ඔවුන්ට පෙනෙන අර පර්වතයට අණ කරන්න. ඉන් වතුර ගලා යනු ඇත. නුඹ පර්වතයෙන් ගලා යන ඒ වතුර ඔවුන්ට දිය යුතු ය. මෙසේ සෙනඟටත්, ඔවුන්ගේ සතුන්ටත් බොන්නට වතුර ලැබෙනු ඇතැ”යි වදාළ සේක. </span></span><span class="verse v9" data-usfm="NUM.20.9"><span class="label">9</span><span class="content">සමිඳාණන් වහන්සේ මෝසෙස්ට අණ කළ පරිදි, ඔහු උන් වහන්සේ ඉදිරිපිටින් සැරයටිය ගත්තේ ය.</span></span> 
     </div> 
     <div class="p"> <span class="verse v9" data-usfm="NUM.20.9"><span class="content"> </span></span><span class="verse v10" data-usfm="NUM.20.10"><span class="label">10</span><span class="content">ඔවුන් දෙදෙන පර්වතය ඉදිරිපිට ජනතාව එක්රැස් කළහ. ඉන්පසු මෝසෙස් ඔවුන් අමතමින්, “දැන් ඉතින්, කැරලිකරුවෙනි, මට සවන් දෙනු. මේ පර්වතයෙන් වතුර ගලා එවන්නට දැ”යි ඇසී ය. </span></span><span class="verse v11" data-usfm="NUM.20.11"><span class="label">11</span><span class="content">ඔහු අත ඔසවා, සැරයටියෙන් පර්වතයට දෙවරක් ගැසී ය. මහා ජලධාරාවක් පිටාර ගැලී ය, ජනතාව සහ ඔවුන්ගේ සත්තු එයින් බීවෝ ය.</span></span> 
     </div> 
     <div class="p"> <span class="verse v11" data-usfm="NUM.20.11"><span class="content"> </span></span><span class="verse v12" data-usfm="NUM.20.12"><span class="label">12</span><span class="content">සමිඳාණන් වහන්සේ මෝසෙස්ට හා ආරොන්ට කතා කොට, “ඉශ්රායෙල් ජනයා ඉදිරියෙහි මගේ ශුද්ධ බල මහිමය පිළිගන්නා තරමට නුඹලා මා කෙරෙහි විශ්වාසය නොතැබූ බැවින්, මා මේ සෙනඟට දීමට පොරොන්දු වූ දේශයට නුඹලා ඔවුන් ගෙන නොයන්නහු ය”යි වදාළ සේක.</span></span> 
     </div> 
     <div class="p"> <span class="verse v12" data-usfm="NUM.20.12"><span class="content"> </span></span><span class="verse v13" data-usfm="NUM.20.13"><span class="label">13</span><span class="content">ඉශ්රායෙල් ජනයා සමිඳාණන් වහන්සේට විරුද්ධ ව දොස් තැබූ බැවිනුත්, ඒ වතුර මඟින් උන් වහන්සේ සිය ශුද්ධ බල මහිමය ඔවුන්ට ප්‍රකාශ කළ බැවිනුත්, ඒ වතුර “මෙරිබාහි වතුර ය”යි නම් කරනු ලැබී ය.</span></span> 
     </div> 
     <div class="s1"> <span class="heading"><b>ඉදිරි ගමනට බාධා</b></span> 
     </div> 
     <div class="p"> <span class="verse v13" data-usfm="NUM.20.13"><span class="content"> </span></span><span class="verse v14" data-usfm="NUM.20.14"><span class="label">14</span><span class="content">මෝසෙස් කාදෙෂ්හි සිට ඒදොම්හි රජතුමන් වෙත දූතයන් යවමින් මෙසේ සැළ කෙළේ ය: “ඔබේ සගයන් වන ඉශ්රායෙල්වරුන් මෙසේ දන්වනු ඇත. අපට මූණපාන්නට වූ දුක් කරදර සියල්ල ම ඔබ දන්නෙහි ය. </span></span><span class="verse v15" data-usfm="NUM.20.15"><span class="label">15</span><span class="content">අපේ මුතුන්මිත්තන් මිසරයට ගිය සැටිත්, දීර්ඝ කාලයක් අප එහි වාසය කළ සැටිත්, මිසර වැසියන් අපට හා මුතුන්මිත්තන්ට පීඩා කළ සැටිත් ඔබ දන්නෙහි ය. </span></span><span class="verse v16" data-usfm="NUM.20.16"><span class="label">16</span><span class="content">අප සමිඳාණන් වහන්සේට මොරගැසූ විට, උන් වහන්සේ අප හඬට සවන් දී දූතයෙකු එවමින් මිසරයෙන් අප පිටතට ගෙනා සේක. මෙන්න, දැන් අපි ඔබේ දේශ සීමාවන්හි පිහිටි කාදෙෂ් නම් නුවර නැවතී සිටිමු. </span></span><span class="verse v17" data-usfm="NUM.20.17"><span class="label">17</span><span class="content">කරුණාකර ඔබේ දේශය මැදින් ගමන් කිරීමට අපට අවසර දෙනු මැනවි. කෙත් වතු හෝ මිදි වතු හෝ මැදින් අපි නොයන්නෙමු. ඔබේ ළිංවලින් ජලය ද අපි නොබොන්නෙමු. ඔබේ දේශ සීමා පසු කර යන තෙක් දකුණතට හෝ වමතට හෝ නොහැරී අපි රජ මාවත ඔස්සේ ම යන්නෙමු.”</span></span> 
     </div> 
     <div class="p"> <span class="verse v17" data-usfm="NUM.20.17"><span class="content"> </span></span><span class="verse v18" data-usfm="NUM.20.18"><span class="label">18</span><span class="content">එහෙත්, ඒදොම්හි රජ ඔවුන්ට කතා කොට, “මාගේ දේශය මැදින් ඔබ හැමට ගමන් කිරීම තහනම් ය. එසේ කළොත් මම ඔබ හැමට විරුද්ධ ව යුද්ධ අරඹමි”යි කී ය.</span></span> 
     </div> 
     <div class="p"> <span class="verse v18" data-usfm="NUM.20.18"><span class="content"> </span></span><span class="verse v19" data-usfm="NUM.20.19"><span class="label">19</span><span class="content">ඉශ්රායෙල් ජනයා ඔහුට යළි කතා කොට, “අපි රජ මාවත දිගේ පමණක් යන්නෙමු. අප වත්, අපේ ගවමහිෂයන් වත් ඔබට අයිති වතුර බීවොත් අපි වන්දි ගෙවන්නෙමු. අපට ඕනෑ යන්තම් පයින් ගමන් කිරීම පමණ ය”යි කී හ.</span></span> 
     </div> 
     <div class="p"> <span class="verse v19" data-usfm="NUM.20.19"><span class="content"> </span></span><span class="verse v20" data-usfm="NUM.20.20"><span class="label">20</span><span class="content">එහෙත් රජ තෙම, “ඔබ හැමට යාම තහනම් ය”යි අණ කෙළේ ය. මෙසේ කී පසු ඒදොම් වැසියෝ මහා බලය පාමින්, විශාල පිරිසක් රැගෙන ඔවුන්ට විරුද්ධ ව පැමිණියා හ. </span></span><span class="verse v21" data-usfm="NUM.20.21"><span class="label">21</span><span class="content">මෙසේ වූයේ ඒදොම්හි රජු ඉශ්රායෙල් ජනයාට තම දේශය මැදින් යාමට අවසර නුදුන් බැවිනි. එබැවින් ඉශ්රායෙල් ජනයා එතැනින් වෙන අතකට හැරුණාහ.</span></span> 
     </div> 
     <div class="s1"> <span class="heading"><b>ආරොන්ගේ මරණය</b></span> 
     </div> 
     <div class="p"> <span class="verse v21" data-usfm="NUM.20.21"><span class="content"> </span></span><span class="verse v22" data-usfm="NUM.20.22"><span class="label">22</span><span class="content">මුළු ඉශ්රායෙල් ජනතාව කාදෙෂ් නම් ස්ථානයෙන් පිටත් ව හෝර් නම් කන්දට පැමිණියහ. </span></span><span class="verse v23" data-usfm="NUM.20.23"><span class="label">23</span><span class="content">ඒදොම් දේශ සීමාවේ පිහිටි හෝර් නම් කන්ද මත, සමිඳාණන් වහන්සේ මෝසෙස්ට සහ ආරොන්ට කතා කොට, </span></span><span class="verse v24" data-usfm="NUM.20.24"><span class="label">24</span><span class="content">“නුඹලා මාගේ අණට විරුද්ධ ව, මෙරිබාහි ජලය සමීපයේ දී කැරලි ගැසූ බැවින්, ඉශ්රායෙල් ජනයාට මා දෙන්නට පොරොන්දු වූ දේශයට ආරොන් ඇතුළු නොවන්නේ ය. ඔහු මැරෙනු ඇත. </span></span><span class="verse v25" data-usfm="NUM.20.25"><span class="label">25</span><span class="content">ආරොන් සහ ඔහු පුත් එලෙයාසර් කැඳවාගෙන හෝර් කන්දට නඟින්න. </span></span><span class="verse v26" data-usfm="NUM.20.26"><span class="label">26</span><span class="content">ආරොන්ගේ ඇඳුම් ගලවා, ඔහු පුත් එලෙයාසර්ට ඒවා පළඳවන්න. ආරොන් එහි දී මරණයට පත් වනු ඇතැ”යි වදාළ සේක. </span></span><span class="verse v27" data-usfm="NUM.20.27"><span class="label">27</span><span class="content">සමිඳාණන් වහන්සේ අණ කළ පරිදි මෝසෙස් ඉටු කෙළේ ය. මුළු ජනතාව බලාගෙන සිටිය දී ඔව්හු හෝර් කන්දට නැංගාහ. </span></span><span class="verse v28" data-usfm="NUM.20.28"><span class="label">28</span><span class="content">ඉන්පසු මෝසෙස් ආරොන්ගේ ඇඳුම් ගලවා ඔහු පුත් එලෙයාසර්ට ඒවා පැළඳ වී ය. ආරොන් කඳු මුදුනේ දී මියගියේ ය. ඉන්පසු මෝසෙස් සහ එලෙයාසර් කන්දෙන් පහතට බැස ආහ. </span></span><span class="verse v29" data-usfm="NUM.20.29"><span class="label">29</span><span class="content">මුළු ජනතාව ආරොන් මියගිය බව දැනගත් විට, ඉශ්රායෙල් වංශයේ සියල්ලෝ ම දින තිහක් ආරොන් උදෙසා වැලපුණාහ.</span></span> 
     </div> 
    </div> 
   </div> 
  </div>
 </body>
</html>