<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch34" data-usfm="NUM.34">  
     <div class="s1"> <span class="heading"><b>දේශ සීමා පිහිටුවීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.34.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="NUM.34.2"><span class="label">2</span><span class="content">“ඉශ්රායෙල් ජනයාට අණ දෙමින් මෙය කියන්න: ‘නුඹලාට උරුමයක් වශයෙන් හිමි වන කානාන් දේශයට නුඹලා පැමිණි කල්හි, එහි දේශ සීමාවෝ පහත දක්වන ඒවා ය. </span></span><span class="verse v3" data-usfm="NUM.34.3"><span class="label">3</span><span class="content">දකුණු පැත්ත ශීන් නම් පාළුකරයේ සිට ඒදොම් දේශ සීමාව ඔස්සේ ය. දකුණු මායිම මළ මුහුදේ දකුණු කොණට නැගෙනහිරින් පටන්ගනු ඇත. </span></span><span class="verse v4" data-usfm="NUM.34.4"><span class="label">4</span><span class="content">ඒ මායිම අක්‍රබ්බිම්හි දූර්ගය පිහිටි දකුණු දිශාව සහ ශීන් නම් පාළුකරය ඔස්සේ කාදෙෂ්-බර්නේය දක්වා දික් වනු ඇත. එතැන සිට වයඹ දිශාවෙන් පිහිටි හශර්-අද්දාර් සහ අශ්මොන් දක්වා එය වැටෙනු ඇත. </span></span><span class="verse v5" data-usfm="NUM.34.5"><span class="label">5</span><span class="content">එතැන සිට මිසරයේ ගඟ දක්වා මායිම වැටී මධ්‍යධරණි මුහුදෙන් කෙළවර වනු ඇත.</span></span> 
     </div> 
     <div class="p"> <span class="verse v5" data-usfm="NUM.34.5"><span class="content"> </span></span><span class="verse v6" data-usfm="NUM.34.6"><span class="label">6</span><span class="content">‘අපරදිග මායිම මධ්‍යධරණි මුහුද වේ. </span></span><span class="verse v7" data-usfm="NUM.34.7"><span class="label">7</span><span class="content">උතුරු මායිම මධ්‍යධරණි මුහුදේ සිට හෝර් කන්ද දක්වා ද </span></span><span class="verse v8" data-usfm="NUM.34.8"><span class="label">8</span><span class="content">එතැන් සිට හමාත් දූර්ගය, ශෙදාද් සහ </span></span><span class="verse v9" data-usfm="NUM.34.9"><span class="label">9</span><span class="content">ශිප්‍රොන් නම් ස්ථානය ඔස්සේ වැටී හශර්-ඒනාන් ළඟින් ද කෙළවර වනු ඇත.</span></span> 
     </div> 
     <div class="p"> <span class="verse v9" data-usfm="NUM.34.9"><span class="content"> </span></span><span class="verse v10" data-usfm="NUM.34.10"><span class="label">10</span><span class="content">‘පෙරදිග මායිම හශර්-ඒනානෙන් ෂෙපාම් දක්වා ද, </span></span><span class="verse v11" data-usfm="NUM.34.11"><span class="label">11</span><span class="content">අයින් නම් ස්ථානයට නැගෙනහිරින් දකුණු දිශාවේ පිහිටි හර්බෙල් දක්වා ද, ගලීලය මුහුදේ පෙරදිග වෙරළේ පිහිටි කඳු වැටිය දක්වා ද, </span></span><span class="verse v12" data-usfm="NUM.34.12"><span class="label">12</span><span class="content">එතැනින් දකුණු දෙසට මළ මුහුදට වැටෙන ජොර්දාන් ගඟ ඔස්සේ ද වැටෙනු ඇත. නුඹලාට හිමි වන දේශයේ මායිම් මේවා වනු ඇත.’ “</span></span> 
     </div> 
     <div class="p"> <span class="verse v12" data-usfm="NUM.34.12"><span class="content"> </span></span><span class="verse v13" data-usfm="NUM.34.13"><span class="label">13</span><span class="content"> </span><span class="content"> </span><span class="content"> තවද මෝසෙස් ඉශ්රායෙල් ජනයාට අණ කරමින් මෙසේ කීවේ ය: “සමිඳාණන් වහන්සේ ඔබේ ගෝත්‍ර නවයට හා අර්ධ ගෝත්‍රයට දෙන්නට අණ කළ, දාදු දමා ඔබ උරුම කොට ගත යුතු දේශය මෙය වේ. </span></span><span class="verse v14" data-usfm="NUM.34.14"><span class="label">14</span><span class="content">පිය පෙළපත් අනුව රූබන්ගේ පරපුරට අයිති අය සහ ගාද්ගේ පරපුරට අයිති අය ඔවුන්ගේ උරුම කොටස ලබාගෙන ඇත. එලෙස ම මනස්සේගේ අර්ධ ගෝත්‍රයට ද ඔවුන්ගේ උරුම ලැබී තිබේ. </span></span><span class="verse v15" data-usfm="NUM.34.15"><span class="label">15</span><span class="content">ඉහත කී ගෝත්‍ර දෙකට සහ අර්ධ ගෝත්‍රයට හිරු නඟින පෙරදිග පිහිටි ජෙරිකෝව අසල ජොර්දාන් ගඟෙන් මෙගොඩ ඔවුන්ගේ උරුම කොටස ලැබී තිබේ.”</span></span> 
     </div> 
     <div class="s1"> <span class="heading"><b>දේශය බෙදීමේ වගකීම</b></span> 
     </div> 
     <div class="p"> <span class="verse v15" data-usfm="NUM.34.15"><span class="content"> </span></span><span class="verse v16" data-usfm="NUM.34.16"><span class="label">16</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v17" data-usfm="NUM.34.17"><span class="label">17</span><span class="content">“නුඹලා අතර දේශය බෙදා දීම ගැන වගකිවයුතු අය නම්, පූජක එලෙයාසර් සහ නූන්ගේ පුත් ජෝෂුවා ය. </span></span><span class="verse v18" data-usfm="NUM.34.18"><span class="label">18</span><span class="content">තවද, දේශය උරුම කොට බෙදා දීම සඳහා එක එක ගෝත්‍රයට එක එක නායකයෙකු බැගින් තෝරාගත යුතු ය. </span></span><span class="verse v19" data-usfm="NUM.34.19"><span class="label">19</span><span class="content">මොවුහු නම්, ජුදා ගෝත්‍රයෙන් ජෙපුන්නේගේ පුත් කාලෙබ්; </span></span><span class="verse v20" data-usfm="NUM.34.20"><span class="label">20</span><span class="content">සිමියොන්ගේ ගෝත්‍රයෙන් අම්මිහුද්ගේ පුත් ෂෙමුවෙල්; </span></span><span class="verse v21" data-usfm="NUM.34.21"><span class="label">21</span><span class="content">බෙන්ජමින්ගේ ගෝත්‍රයෙන් කිස්ලොන්ගේ පුත් එලිදාද්; </span></span><span class="verse v22" data-usfm="NUM.34.22"><span class="label">22</span><span class="content">දාන්ගේ පරපුරට අයත් ගෝත්‍රයෙන් ජොග්ලිගේ පුත් වූ හා නායකයෙකු වූ බුක්කී; </span></span><span class="verse v23" data-usfm="NUM.34.23"><span class="label">23</span><span class="content">ජෝසෙප්ගේ පුත්‍රයන් වන මනස්සේගේ පරපුරට අයත් ගෝත්‍රයෙන්, ඒපොද්ගේ පුත් වූ හා නායකයෙකු වූ හන්නීයෙල්; </span></span><span class="verse v24" data-usfm="NUM.34.24"><span class="label">24</span><span class="content">එප්‍රායිම්ගේ පරපුරට අයත් ගෝත්‍රයෙන්, ෂිප්තාන්ගේ පුත් වූ හා නායකයෙකු වූ කේමුවෙල්; </span></span><span class="verse v25" data-usfm="NUM.34.25"><span class="label">25</span><span class="content">සාබුලොන්ගේ පරපුරට අයත් ගෝත්‍රයෙන්, පර්නාක්ගේ පුත් වූ හා නායකයෙකු වූ එලිශාපාන්; </span></span><span class="verse v26" data-usfm="NUM.34.26"><span class="label">26</span><span class="content">ඉස්සාකර්ගේ පරපුරට අයත් ගෝත්‍රයෙන්, අශ්ශාන්ගේ පුත් වූ හා නායකයෙකු වූ පල්තියෙල්; </span></span><span class="verse v27" data-usfm="NUM.34.27"><span class="label">27</span><span class="content">ආෂෙර්ගේ පරපුරට අයත් ගෝත්‍රයෙන්, ෂෙලොමීගේ පුත් වූ හා නායකයෙකු වූ අහිහුද්; </span></span><span class="verse v28" data-usfm="NUM.34.28"><span class="label">28</span><span class="content">නප්තලීගේ පරපුරට අයත් ගෝත්‍රයෙන්, අම්මිහුද්ගේ පුත් වූ හා නායකයෙකු වූ පෙදහෙල් යන අය ය.” </span></span><span class="verse v29" data-usfm="NUM.34.29"><span class="label">29</span><span class="content">කානාන් දේශයේ දී ඉශ්රායෙල් ජනයාට උරුමය බෙදා දීමට සමිඳාණන් වහන්සේ මොවුන්ට අණ කළ සේක.</span></span> 
     </div> 
    </div> 
   </div> 
  </div>
 </body>
</html>