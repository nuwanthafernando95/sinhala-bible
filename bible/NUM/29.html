<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch29" data-usfm="NUM.29">  
     <div class="s1"> <span class="heading"><b>අලුත් අවුරුදු දින පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 23:22-25</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="NUM.29.1"><span class="label">1</span><span class="content">“හත් වන මාසයේ පළමු වන දින නුඹලා නමස්කාරය පිණිස රැස්වීමක් පැවැත්විය යුතු ය. එදින බර වැඩ නොකළ යුතු ය. එදින, හොරණෑ පිඹීමේ දවසකි. </span></span><span class="verse v2" data-usfm="NUM.29.2"><span class="label">2</span><span class="content">නුඹලා සුමිහිරි සුවඳක් සේ සමිඳාණන් වහන්සේ වෙත නඟින දවන යාග පූජාවක් ඔප්පු කළ යුතු ය. ඒ පූජාව නම්, එක ගොන් වස්සෙක් ද, එක බැටළු වස්සෙක් හා අවුරුද්දක් වයසැති කැළැල් නැති බැටළු පැටවුන් හත්දෙනෙක් ද වෙති. </span></span><span class="verse v3" data-usfm="NUM.29.3"><span class="label">3</span><span class="content">ඒවා සමඟ පුදන ධාන්‍ය පූජා නම් තෙල් ඇනූ සිහින් පිටි ය. එක ගොන් වස්සෙකු සමඟ පිටි කිලෝග්‍රෑම් තුනක් ද එක බැටළු වස්සෙකු සමඟ පිටි කිලෝග්‍රෑම් දෙකක් ද </span></span><span class="verse v4" data-usfm="NUM.29.4"><span class="label">4</span><span class="content">එක එක බැටළු පැටවා සමඟ පිටි කිලෝග්‍රෑම් එක බැගින් ද ඔප්පු කළ යුතු ය. </span></span><span class="verse v5" data-usfm="NUM.29.5"><span class="label">5</span><span class="content">තවද, ඔබට පව් කමාව ලබාගැනීම සඳහා පාප පූජාවක් වශයෙන් එක එළුවෙකු පිදිය යුතු ය. </span></span><span class="verse v6" data-usfm="NUM.29.6"><span class="label">6</span><span class="content">මේවා මේ පිළිවෙළට පිදිය යුත්තේ මාසික දවන යාග පූජාවට ද ධාන්‍ය පූජාවට ද දෛනික දවන යාග පූජාවට ද පානීය පූජාවට ද අමතර ව ය. මේවා ගින්නෙන් දවා පිදූ විට සමිඳාණන් වහන්සේ වෙත නඟින සුමිහිරි සුවඳකි.</span></span> 
     </div> 
     <div class="s1"> <span class="heading"><b>පව් කමා දිනයේ පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 23:26-32</b></span><span class="heading"><b>)</b></span> 
     </div> 
     <div class="p"> <span class="verse v6" data-usfm="NUM.29.6"><span class="content"> </span></span><span class="verse v7" data-usfm="NUM.29.7"><span class="label">7</span><span class="content"> </span><span class="content">“හත් වන මාසයේ දහ වන දින නමස්කාරය පිණිස රැස්වීමක් පැවැත්විය යුතු ය. එදින උපවාස කර, කිසි වැඩක් නොකළ යුතු ය. </span></span><span class="verse v8" data-usfm="NUM.29.8"><span class="label">8</span><span class="content">එහෙත් එදින නුඹලා සුමිහිරි සුවඳක් සේ සමිඳාණන් වහන්සේ වෙත නඟින දවන යාග පූජාවක් උන් වහන්සේට ඔප්පු කළ යුතු ය. ඒ පූජාව නම්, කැළැල් නැති එක ගොන් වස්සෙක් ද, එක බැටළු වස්සෙක් සහ අවුරුද්දක් වයසැති බැටළු පැටවු හත්දෙනෙක් ද වෙති. </span></span><span class="verse v9" data-usfm="NUM.29.9"><span class="label">9</span><span class="content">ඒවා සමඟ පුදන ධාන්‍ය පූජාව නම් තෙල් ඇනූ සිහින් පිටි ය. ගොන් වස්සා සමඟ පිටි කිලෝග්‍රෑම් තුනක් ද, බැටළු වස්සා සමඟ පිටි කිලෝග්‍රෑම් දෙකක් ද, </span></span><span class="verse v10" data-usfm="NUM.29.10"><span class="label">10</span><span class="content">එක එක බැටළු පැටවා සමඟ පිටි කිලෝග්‍රෑම් එක බැගින් ද ඔප්පු කළ යුතු ය. </span></span><span class="verse v11" data-usfm="NUM.29.11"><span class="label">11</span><span class="content">පාප පූජාවට එක එළුවෙකු පිදිය යුතු ය. මෙය පව් කමාවේ පාප පූජාවට ද නිරන්තර දවන යාග පූජාවට ද ධාන්‍ය පූජාවට ද පානීය පූජාවට ද අමතර ව ය.”</span></span> 
     </div> 
     <div class="s1"> <span class="heading"><b>කූඩාරම් මංගල්‍ය දින පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 23:33-44</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="NUM.29.11"><span class="content"> </span></span><span class="verse v12" data-usfm="NUM.29.12"><span class="label">12</span><span class="content"> </span><span class="content">“හත් වන මාසයේ පසළොස් වන දින නුඹලා නමස්කාරය සඳහා රැස්වීමක් පැවැත්විය යුතු ය. එදින බර වැඩ නොකළ යුතු ය. සමිඳාණන් වහන්සේගේ ගෞරවයට දින හතක් ම මංගල්‍යය පැවැත්විය යුතු ය. </span></span><span class="verse v13" data-usfm="NUM.29.13"><span class="label">13</span><span class="content">තවද, සුමිහිරි සුවඳක් සේ සමිඳාණන් වහන්සේ වෙත නඟින දවන යාග පූජාවක් ගින්නෙන් දවා උන් වහන්සේට ඔප්පු කළ යුතු ය. ඒ පූජාව නම්, කැළැල් නැති ගොන් වස්සන් දහතුන්දෙනෙක් ද, බැටළු වස්සන් දෙන්නෙක් හා අවුරුද්දක් වයසැති බැටළු පැටවුන් දහහතරදෙනක් ද වෙති. </span></span><span class="verse v14" data-usfm="NUM.29.14"><span class="label">14</span><span class="content">ධාන්‍ය පූජාව වශයෙන් තෙල් ඇනූ සිහින් පිටි පිදිය යුතු ය. එක එක ගොන් වස්සෙකු සමඟ පිටි කිලෝග්‍රෑම් තුනක් ද, එක එක බැටළු වස්සෙකු සමඟ පිටි කිලෝග්‍රෑම් දෙකක් ද </span></span><span class="verse v15" data-usfm="NUM.29.15"><span class="label">15</span><span class="content">එක එක බැටළු පැටවා සමඟ පිටි කිලෝග්‍රෑම් එක බැගින් ද ඔප්පු කළ යුතු ය. </span></span><span class="verse v16" data-usfm="NUM.29.16"><span class="label">16</span><span class="content">නිරන්තර දවන යාග පූජාවට ද පානීය පූජාවට ද ධාන්‍ය පූජාවට ද අමතර ව, පාප පූජාව සඳහා එළුවෙකු ද පිදිය යුතු ය.</span></span> 
     </div> 
     <div class="p"> <span class="verse v16" data-usfm="NUM.29.16"><span class="content"> </span></span><span class="verse v17" data-usfm="NUM.29.17"><span class="label">17</span><span class="content">“දෙ වන දවසේ දී ගොන් වස්සන් දොළොස්දෙනෙකු ද බැටළු වස්සන් දෙදෙනෙකු ද අවුරුද්දක් වයසැති කැළැල් නැති බැටළු පැටවුන් දහහතරදෙනෙකු ද ඔප්පු කළ යුතු ය. </span></span><span class="verse v18" data-usfm="NUM.29.18"><span class="label">18</span><span class="content">ගොන් වස්සන්, බැටළු වස්සන් සහ බැටළු පැටවුන් සමඟ පුදන ධාන්‍ය පූජාව සහ පානීය පූජා, නියෝග ප්‍රකාර, ඔවුන්ගේ සංඛ්‍යාව අනුව ගණන් ගත යුතු ය. </span></span><span class="verse v19" data-usfm="NUM.29.19"><span class="label">19</span><span class="content">නිරන්තර දවන යාග පූජාවට ද ධාන්‍ය පූජාවට හා පානීය පූජාවලට ද අමතර ව පාප පූජාව සඳහා එක එළුවෙකු ඔප්පු කළ යුතු ය.</span></span> 
     </div> 
     <div class="p"> <span class="verse v19" data-usfm="NUM.29.19"><span class="content"> </span></span><span class="verse v20" data-usfm="NUM.29.20"><span class="label">20</span><span class="content">තුන් වන දවසේ දී ගොන් වස්සන් එකළොස්දෙනෙකු ද බැටළු වස්සන් දෙදෙනෙකු ද අවුරුද්දක් වයසැති කැළැල් රහිත බැටළු පැටවුන් දහහතරදෙනෙකු ද ඔප්පු කළ යුතු ය. </span></span><span class="verse v21" data-usfm="NUM.29.21"><span class="label">21</span><span class="content">ගොන් වස්සන්, බැටළු වස්සන් සහ බැටළු පැටවුන් සමඟ පුදන ධාන්‍ය පූජාව සහ පානීය පූජා නියෝග ප්‍රකාර ඔවුන්ගේ සංඛ්‍යාව අනුව ගණන් ගත යුතු ය. </span></span><span class="verse v22" data-usfm="NUM.29.22"><span class="label">22</span><span class="content">නිරන්තර දවන යාග පූජාවට ද ධාන්‍ය පූජාවට හා පානීය පූජාවලට ද අමතර ව පාප පූජාව සඳහා එක එළුවෙකු ඔප්පු කළ යුතු ය.</span></span> 
     </div> 
     <div class="p"> <span class="verse v22" data-usfm="NUM.29.22"><span class="content"> </span></span><span class="verse v23" data-usfm="NUM.29.23"><span class="label">23</span><span class="content">“සතර වන දවසේ දී ගොන් වස්සන් දහදෙනක් ද බැටළු වස්සන් දෙදෙනෙකු ද අවුරුද්දක් වයසැති කැළැල් නැති බැටළු පැටවුන් දහහතරදෙනෙකු ද ඔප්පු කළ යුතු ය. </span></span><span class="verse v24" data-usfm="NUM.29.24"><span class="label">24</span><span class="content">ගොන් වස්සන්, බැටළු වස්සන් සහ බැටළු පැටවුන් සමඟ පුදන ධාන්‍ය පූජාව සහ පානීය පූජා නියෝග ප්‍රකාර, ඔවුන්ගේ සංඛ්‍යාව අනුව ගණන් ගත යුතු ය. </span></span><span class="verse v25" data-usfm="NUM.29.25"><span class="label">25</span><span class="content">නිරන්තර දවන යාග පූජාවට ද ධාන්‍ය පූජාවට හා පානීය පූජාවලට ද අමතර ව පාප පූජාව සඳහා එක එළුවෙකු ඔප්පු කළ යුතු ය.</span></span> 
     </div> 
     <div class="p"> <span class="verse v25" data-usfm="NUM.29.25"><span class="content"> </span></span><span class="verse v26" data-usfm="NUM.29.26"><span class="label">26</span><span class="content">“පස් වන දවසේ දී ගොන් වස්සන් නවදෙනකු ද බැටළු වස්සන් දෙදෙනෙකු ද අවුරුද්දක් වයසැති කැළැල් නැති බැටළු පැටවුන් දහහතරදෙනෙකු ද ඔප්පු කළ යුතු ය. </span></span><span class="verse v27" data-usfm="NUM.29.27"><span class="label">27</span><span class="content">ගොන් වස්සන්, බැටළු වස්සන් සහ බැටළු පැටවුන් සමඟ පුදන ධාන්‍ය පූජාව සහ පානීය පූජා, නියෝග ප්‍රකාර, ඔවුන්ගේ සංඛ්‍යාව අනුව ගණන් ගත යුතු ය. </span></span><span class="verse v28" data-usfm="NUM.29.28"><span class="label">28</span><span class="content">නිරන්තර දවන යාග පූජාවට ද ධාන්‍ය පූජාවට සහ පානීය පූජාවලට ද අමතර ව පාප පූජාව සඳහා එක එළුවෙකු ඔප්පු කළ යුතු ය.</span></span> 
     </div> 
     <div class="p"> <span class="verse v28" data-usfm="NUM.29.28"><span class="content"> </span></span><span class="verse v29" data-usfm="NUM.29.29"><span class="label">29</span><span class="content">“හය වන දවසේ දී ගොන් වස්සන් අටදෙනෙකු ද බැටළු වස්සන් දෙදෙනෙකු ද අවුරුද්දක් වයසැති කැළැල් නැති බැටළු පැටවුන් දහහතරදෙනෙකු ද ඔප්පු කළ යුතු ය. </span></span><span class="verse v30" data-usfm="NUM.29.30"><span class="label">30</span><span class="content">ගොන් වස්සන්, බැටළු වස්සන් සහ බැටළු පැටවුන් සමඟ පුදන ධාන්‍ය පූජාව සහ පානීය පූජා, නියෝග ප්‍රකාර, ඔවුන්ගේ සංඛ්‍යාව අනුව ගණන් ගත යුතු ය. </span></span><span class="verse v31" data-usfm="NUM.29.31"><span class="label">31</span><span class="content">නිරන්තර දවන යාග පූජාවට ද ධාන්‍ය පූජාවට හා පානීය පූජාවට ද අමතර ව පාප පූජාව සඳහා එක එළුවෙකු ඔප්පු කළ යුතු ය.</span></span> 
     </div> 
     <div class="p"> <span class="verse v31" data-usfm="NUM.29.31"><span class="content"> </span></span><span class="verse v32" data-usfm="NUM.29.32"><span class="label">32</span><span class="content">“හත් වන දවසේ දී ගොන් වස්සන් හත්දෙනෙකු ද බැටළු වස්සන් දෙදෙනෙකු ද අවුරුද්දක් වයසැති කැළැල් නැති බැටළු පැටවුන් දහහතරදෙනෙකු ද ඔප්පු කළ යුතු ය. </span></span><span class="verse v33" data-usfm="NUM.29.33"><span class="label">33</span><span class="content">ගොන් වස්සන්, බැටළු වස්සන් සහ බැටළු පැටවුන් සමඟ පුදන ධාන්‍ය පූජාව සහ පානීය පූජා, නියෝග ප්‍රකාර, ඔවුන්ගේ සංඛ්‍යා අනුව ගණන් ගත යුතු ය. </span></span><span class="verse v34" data-usfm="NUM.29.34"><span class="label">34</span><span class="content">නිරන්තර දවන යාග පූජාවට ද ධාන්‍ය පූජාවට සහ පානීය පූජාවට ද අමතර ව පාප පූජාව සඳහා එක එළුවෙකු ඔප්පු කළ යුතු ය.</span></span> 
     </div> 
     <div class="p"> <span class="verse v34" data-usfm="NUM.29.34"><span class="content"> </span></span><span class="verse v35" data-usfm="NUM.29.35"><span class="label">35</span><span class="content">“අට වන දවසේ දී නමස්කාරය පිණිස ප්‍රසිද්ධ රැස්වීමක් පැවැත්විය යුතු ය. එදින කිසි බර වැඩක් නොකළ යුතු ය. </span></span><span class="verse v36" data-usfm="NUM.29.36"><span class="label">36</span><span class="content">සුමිහිරි සුවඳක් සේ සමිඳාණන් වහන්සේ වෙත නඟින, ගින්නෙන් දවා පිදූ දවන යාග පූජාවක් උන් වහන්සේට ඔප්පු කළ යුතු ය. ඒ පූජාව සඳහා එක ගොන් වස්සෙකු ද එක බැටළු වස්සෙකු ද අවුරුද්දක් වයසැති කැළැල් නැති බැටළු පැටවුන් හත්දෙනෙකු ද ගත යුතු ය. </span></span><span class="verse v37" data-usfm="NUM.29.37"><span class="label">37</span><span class="content">ගොන් වස්සා, බැටළු වස්සා සහ බැටළු පැටවුන් සමඟ පුදන ධාන්‍ය පූජාව සහ පානීය පූජා නියෝග ප්‍රකාර, ඔවුන්ගේ සංඛ්‍යාව අනුව ගණන් ගත යුතු ය. </span></span><span class="verse v38" data-usfm="NUM.29.38"><span class="label">38</span><span class="content">නිරන්තර දවන යාග පූජාවට ද ධාන්‍ය පූජාවට හා පානීය පූජාවට ද අමතර ව පාප පූජාව සඳහා එක එළුවෙකු ද ඔප්පු කළ යුතු ය.</span></span> 
     </div> 
     <div class="p"> <span class="verse v38" data-usfm="NUM.29.38"><span class="content"> </span></span><span class="verse v39" data-usfm="NUM.29.39"><span class="label">39</span><span class="content">“නුඹලාගේ දවන යාග පූජාවලට ද ධාන්‍ය පූජා සහ පානීය පූජාවලට ද සහභාගිකමේ පූජාවලට ද අමතර ව මේවා නියමිත මංගල්‍ය දිනවල දී සමිඳාණන් වහන්සේට ඔප්පු කළ යුතු ය. තවද, මේවා පිදිය යුත්තේ බාරවලට පුදන පඬුරු හා ස්වේච්ඡා පඬුරුවලටත් අමතර ව ය.” </span></span><span class="verse v40" data-usfm="NUM.29.40"><span class="label">40</span><span class="content">සමිඳාණන් වහන්සේ මෝසෙස්ට අණ කළ සියල්ල අනුව ඔහු ඉශ්රායෙල් ජනයාට දැන්වී ය.</span></span> 
     </div> 
    </div> 
   </div> 
  </div>
 </body>
</html>