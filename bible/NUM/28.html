<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch28" data-usfm="NUM.28">  
     <div class="s1"> <span class="heading"><b>පුද පූජා පිළිබඳ විධිවිධාන</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 29:38-46</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="NUM.28.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="NUM.28.2"><span class="label">2</span><span class="content">“ඉශ්රායෙල් ජනයාට මෙසේ අණ කරන්න: ‘සුමිහිරි සුවඳක් මෙන් මට ප්‍රසන්න, ගින්නෙන් දවා මට පුදන ආහාර පඬුරු නියමිත කාලයේ දී ඔප්පු කළ යුතු ය.’ ”</span></span> 
     </div> 
     <div class="s1"> <span class="heading"><b>දෛනික පඬුරු</b></span> 
     </div> 
     <div class="p"> <span class="verse v2" data-usfm="NUM.28.2"><span class="content"> </span></span><span class="verse v3" data-usfm="NUM.28.3"><span class="label">3</span><span class="content">“නුඹ ඔවුන්ට මෙය කිව යුතු ය: ගින්නෙන් දවා සමිඳාණන් වහන්සේට පිදිය යුතු පඬුර නම්, අවුරුද්දක් වයසැති කැළැල් නැති බැටළු පැටවුන් දෙදෙනෙකි. මෙය දිනපතා ම දවන යාග පූජාවක් මෙන් ඔප්පු කළ යුතු ය. </span></span><span class="verse v4" data-usfm="NUM.28.4"><span class="label">4</span><span class="content">එක බැටළු පැටවකු උදය ද, අනිකා සවස ද ඔප්පු කළ යුතු ය. </span></span><span class="verse v5" data-usfm="NUM.28.5"><span class="label">5</span><span class="content">සිහින් පිටි කිලෝග්‍රෑම් එකක් ධාන්‍ය පූජාවක් වශයෙන් ගෙන, ඊට ඉස්තරම් තෙල් ලීටර් එකක් මිශ්‍ර කර එක එක බැටළු පැටවා සමඟ ඔප්පු කළ යුතු වේ. </span></span><span class="verse v6" data-usfm="NUM.28.6"><span class="label">6</span><span class="content">මෙය වනාහි සුමිහිරි සුවඳක් මෙන් සමිඳාණන් වහන්සේට ප්‍රසන්න, ගින්නෙන් දවා සීනයි කන්දේ දී පිදීමට නියම, සදහට ම වලංගු, දවන යාග පූජාවකි. </span></span><span class="verse v7" data-usfm="NUM.28.7"><span class="label">7</span><span class="content">ඒ බැටළු පැටවා සමඟ පානීය පූජාව වශයෙන්, ශුද්ධස්ථානය තුළ සමිඳාණන් වහන්සේගේ මහිමය සඳහා, සැර මිදියුස ලීටර් එකක් වත් කොට පිදිය යුතු ය. </span></span><span class="verse v8" data-usfm="NUM.28.8"><span class="label">8</span><span class="content">අනික් බැටළු පැටවා සවස ඔප්පු කළ යුතු ය. උදය පිදූ ධාන්‍ය පූජාව සහ පානීය පූජාව පරිදි සමිඳාණන් වහන්සේ වෙත නඟින සුමිහිරි සුවඳක් මෙන්, එය ගින්නෙන් දවා ඔප්පු කළ යුතු ය.”</span></span> 
     </div> 
     <div class="s1"> <span class="heading"><b>සබත් දින පඬුරු</b></span> 
     </div> 
     <div class="p"> <span class="verse v8" data-usfm="NUM.28.8"><span class="content"> </span></span><span class="verse v9" data-usfm="NUM.28.9"><span class="label">9</span><span class="content">“අවුරුද්දක් වයසැති කැළැල් නැති බැටළු පැටවුන් දෙදෙනෙකු ද, ධාන්‍ය පූජාවක් වශයෙන් සිහින් පිටි කිලෝග්‍රෑම් දෙකකට තෙල් මිශ්‍ර කර එය ද, පානීය පූජාව ද, සබත් දින ඔප්පු කළ යුතු ය. </span></span><span class="verse v10" data-usfm="NUM.28.10"><span class="label">10</span><span class="content">නිරන්තර දවන යාග පූජාව සහ ඊට අදාළ පානීය පූජාවට අමතර ව, ඒ ඒ සබත් දින පුද කළ යුතු දවන යාග පූජාව මෙය වේ.”</span></span> 
     </div> 
     <div class="s1"> <span class="heading"><b>පොහෝ පඬුරු</b></span> 
     </div> 
     <div class="p"> <span class="verse v10" data-usfm="NUM.28.10"><span class="content"> </span></span><span class="verse v11" data-usfm="NUM.28.11"><span class="label">11</span><span class="content">“මාසය ආරම්භයේ දී නුඹලා සමිඳාණන් වහන්සේට දවන යාග පූජාවක් ඔප්පු කළ යුතු වේ. එය නම්, ගොන් වස්සන් දෙදෙනෙක් ද, බැටළු වස්සෙක් සහ අවුරුද්දක් වයසැති කැළැල් නැති බැටළු පැටවු හත්දෙනෙක් ද වෙති. </span></span><span class="verse v12" data-usfm="NUM.28.12"><span class="label">12</span><span class="content">එක එක ගොන් වස්සෙකු සමඟ ධාන්‍ය පූජාවක් වශයෙන් සිහින් පිටි කිලෝග්‍රෑම් තුනක් සමඟ තෙල් මිශ්‍ර කර, එක එක බැටළු වස්සා සමඟ ධාන්‍ය පූජාවක් වශයෙන් සිහින් පිටි කිලෝග්‍රෑම් දෙකකට තෙල් මිශ්‍ර කර, </span></span><span class="verse v13" data-usfm="NUM.28.13"><span class="label">13</span><span class="content">එක එක බැටළු පැටවා සමඟ සිහින් පිටි කිලෝග්‍රෑම් එකකට තෙල් මිශ්‍ර කර, ඒවා ද ඔප්පු කළ යුතු ය. මේවා සුමිහිරි සුවඳක් සේ සමිඳාණන් වහන්සේ වෙත නඟින ගින්නෙන් දවා උන් වහන්සේට පිදූ දවන යාග පූජාවකි. </span></span><span class="verse v14" data-usfm="NUM.28.14"><span class="label">14</span><span class="content">පිදිය යුතු පානීය පූජාව නම් එක එක ගොන් වස්සෙකු සමඟ මිදියුස ලීටර් දෙකකි, බැටළු වස්සා සමඟ මිදියුස ලීටර් එකහමාරකි, එක එක බැටළු පැටියා සමඟ මිදියුස ලීටර් එකකි. අවුරුද්දේ සෑම මාසයක ම මේ දවන යාග පූජාව පිදිය යුතු ය. </span></span><span class="verse v15" data-usfm="NUM.28.15"><span class="label">15</span><span class="content">මේ නිරන්තර දවන යාග පූජාව සහ පානීය පූජාවට අමතර ව, පාප පූජාවක් වශයෙන් එළුවෙකු ද සමිඳාණන් වහන්සේට ඔප්පු කළ යුතු ය.”</span></span> 
     </div> 
     <div class="s1"> <span class="heading"><b>නුමුහුන් රොටි මංගල්‍ය දින පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 23:5-14</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="NUM.28.15"><span class="content"> </span></span><span class="verse v16" data-usfm="NUM.28.16"><span class="label">16</span><span class="content"> </span><span class="content">“පළමු වන මාසයේ දහහතර වන දින සමිඳාණන් වහන්සේගේ පාස්කුව ය. </span></span><span class="verse v17" data-usfm="NUM.28.17"><span class="label">17</span><span class="content">ඒ මාසයේ පසළොස් වන දින මංගල්‍ය පටන්ගනු ලැබේ. දින හතක් ම නුමුහුන් රොටි අනුභව කළ යුතු ය. </span></span><span class="verse v18" data-usfm="NUM.28.18"><span class="label">18</span><span class="content">පළමු වන දින ශුද්ධ නමස්කාරය සඳහා රැස්වීමක් පැවැත්විය යුතු ය. එදින කිසි ම බර වැඩක් නොකළ යුතු ය. </span></span><span class="verse v19" data-usfm="NUM.28.19"><span class="label">19</span><span class="content">නුඹලා සමිඳාණන් වහන්සේට ගින්නෙන් දවා දවන යාග පූජාවක් පිදිය යුතු ය. එය නම්, කැළැල් නැති ගොන් වස්සන් දෙන්නෙක්, එක බැටළු වස්සෙක් සහ අවුරුද්දක් වයසැති බැටළු පැටවු හත්දෙනෙක් ද වෙති. </span></span><span class="verse v20" data-usfm="NUM.28.20"><span class="label">20</span><span class="content">ධාන්‍ය පූජාව වශයෙන් තෙල් මිශ්‍ර කළ සිහින් පිටි ද පිදිය යුතු ය. ගොන් වස්සෙකු සඳහා සිහින් පිටි කිලෝග්‍රෑම් තුනක් ද බැටළු වස්සෙකු සඳහා පිටි කිලෝග්‍රෑම් දෙකක් ද, </span></span><span class="verse v21" data-usfm="NUM.28.21"><span class="label">21</span><span class="content">එක එක බැටළු පැටියෙකු සඳහා පිටි කිලෝග්‍රෑම් එකක් ද, ඔප්පු කළ යුතු ය. </span></span><span class="verse v22" data-usfm="NUM.28.22"><span class="label">22</span><span class="content">නුඹලා පව් කමාව ලබාගැනීම සඳහා, පාප පූජාවක් වශයෙන් එක එළුවෙකු ඔප්පු කළ යුතු ය. </span></span><span class="verse v23" data-usfm="NUM.28.23"><span class="label">23</span><span class="content">සෑම දින ම උදය පුදන දවන යාග පූජාවට අමතර ව, නුඹලා මේවා පිදිය යුතු වේ. </span></span><span class="verse v24" data-usfm="NUM.28.24"><span class="label">24</span><span class="content">මෙලෙස දවස් හතක් තුළ හැම දා ම ඔප්පු කළ යුතු ය. ගින්නෙන් දවා පුදන මේ ධාන්‍ය පූජා සුමිහිරි සුවඳක් සේ සමිඳාණන් වහන්සේට ප්‍රසන්න ය. නිරන්තර දවන යාග පූජාවට හා ඊට අදාළ පානීය පූජාවට අමතර ව එය ඔප්පු කළ යුතු ය. </span></span><span class="verse v25" data-usfm="NUM.28.25"><span class="label">25</span><span class="content">හත් වන දින නමස්කාරය සඳහා රැස්වීමක් පැවැත්විය යුතු ය. එදින කිසි ම බර වැඩක් නොකළ යුතු වේ.”</span></span> 
     </div> 
     <div class="s1"> <span class="heading"><b>අස්වැන්න මංගල්‍ය දින පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 23:15-22</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="NUM.28.25"><span class="content"> </span></span><span class="verse v26" data-usfm="NUM.28.26"><span class="label">26</span><span class="content"> </span><span class="content">“සති මංගල්‍යයේ දී, අස්වැන්න මංගල්‍යයේ පළමු වන දින නුඹලා සමිඳාණන් වහන්සේට අලුත් ධාන්‍ය පූජාව ඔප්පු කරන විට නමස්කාරය සඳහා රැස්වීමක් පැවැත්විය යුතු ය. එදින කිසි ම බර වැඩක් නොකළ යුතු වේ. </span></span><span class="verse v27" data-usfm="NUM.28.27"><span class="label">27</span><span class="content">එහෙත්, එදින සුමිහිරි සුවඳක් මෙන් සමිඳාණන් වහන්සේ වෙත නඟින දවන යාග පූජාව ඔප්පු කළ යුතු ය. එය නම් ගොන් වස්සන් දෙන්නෙක් ද, එක බැටළු වස්සෙක් සහ අවුරුද්දක් වයසැති බැටළු පැටවු හත්දෙනෙක් ද වෙති. </span></span><span class="verse v28" data-usfm="NUM.28.28"><span class="label">28</span><span class="content">මේවා සමඟ පිදිය යුතු තෙල් ඇනූ ධාන්‍ය පූජා නම්, එක එක ගොන් වස්සෙකු සමඟ සිහින් පිටි කිලෝග්‍රෑම් තුනකි, එක බැටළු වස්සෙකු සමඟ පිටි කිලෝග්‍රෑම් දෙකක් ද </span></span><span class="verse v29" data-usfm="NUM.28.29"><span class="label">29</span><span class="content">එක එක බැටළු පැටවා සමඟ පිටි කිලෝග්‍රෑම් එක බැගින් ද වේ. </span></span><span class="verse v30" data-usfm="NUM.28.30"><span class="label">30</span><span class="content">නුඹලාට පව් කමාව ලබාගැනීම සඳහා එක එළුවෙකු ද පිදිය යුතු ය. </span></span><span class="verse v31" data-usfm="NUM.28.31"><span class="label">31</span><span class="content">නිරන්තර දවන යාග පූජාවට ද කැළැල් නැති සතුන් විය යුතු ය. පුදන ධාන්‍ය පූජාවට අමතර ව පානීය පූජාව ද ඉහත කී පූජා ද ඔප්පු කළ යුතු ය.</span></span> 
     </div> 
    </div> 
   </div> 
  </div>
 </body>
</html>