<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch1" data-usfm="NUM.1">  
     <div class="s1"> <span class="heading"><b>පළමු වන ජන ලේඛනය</b></span> 
     </div> 
     <div class="p"> <span class="content"> </span><span class="verse v1" data-usfm="NUM.1.1"><span class="label">1</span><span class="content"> </span><span class="content">ඉශ්රායෙල් ජනයා මිසර දේශයෙන් පිටතට පැමිණි දෙ වන අවුරුද්දේ, දෙ වන මාසයේ, පළමු වන දින දී සීනයි පාළුකරයේ සම්මුඛ මණ්ඩපයේ දී සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="NUM.1.2"><span class="label">2</span><span class="content">“මුළු ඉශ්රායෙල් ජනතාව අතර සියලු පිරිමින්, ඔවුනොවුන්ගේ පවුල් අනුව ද, පෙළපත් අනුව ද වෙන් වෙන් ව ගණන් කිරීම පිණිස සංගණනයක් පවත්වන්න. </span></span><span class="verse v3" data-usfm="NUM.1.3"><span class="label">3</span><span class="content">එසේ ගිණිය යුත්තේ අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි සියලු පිරිමින් ය. නුඹ සහ ආරොන්, ඔවුන්ගේ සේනාංක අනුව ඔවුන් ගණන් කළ යුතු ය. </span></span><span class="verse v4" data-usfm="NUM.1.4"><span class="label">4</span><span class="content">නුඹට සහාය දීමට එක් එක් පෙළපතෙන් ගෝත්‍රික නායකයෙකු සිටිය යුතු ය. </span></span><span class="verse v5" data-usfm="NUM.1.5"><span class="label">5</span><span class="content">මෙලෙස නුඹට සහාය දෙන්නෝ පහත දැක්වෙන අය වෙත්. එනම්: රූබන්ගේ ගෝත්‍රයෙන් ෂෙදෙවුර්ගේ පුත් එලිශූර් ය.</span></span> 
     </div> 
     <div class="p"> <span class="verse v5" data-usfm="NUM.1.5"><span class="content"> </span></span><span class="verse v6" data-usfm="NUM.1.6"><span class="label">6</span><span class="content">සිමියොන්ගේ ගෝත්‍රයෙන් ශුරිෂද්දයිගේ පුත් ෂෙලුමියෙල් ය.</span></span> 
     </div> 
     <div class="p"> <span class="verse v6" data-usfm="NUM.1.6"><span class="content"> </span></span><span class="verse v7" data-usfm="NUM.1.7"><span class="label">7</span><span class="content">ජුදාගේ ගෝත්‍රයෙන් අම්මිනාදාබ්ගේ පුත් නාෂොන් ය.</span></span> 
     </div> 
     <div class="p"> <span class="verse v7" data-usfm="NUM.1.7"><span class="content"> </span></span><span class="verse v8" data-usfm="NUM.1.8"><span class="label">8</span><span class="content">ඉස්සාකර්ගේ ගෝත්‍රයෙන් ශූවර්ගේ පුත් නෙතනේල් ය.</span></span> 
     </div> 
     <div class="p"> <span class="verse v8" data-usfm="NUM.1.8"><span class="content"> </span></span><span class="verse v9" data-usfm="NUM.1.9"><span class="label">9</span><span class="content">සාබුලොන්ගේ ගෝත්‍රයෙන් හේලොන්ගේ පුත් එලියාබ් ය.</span></span> 
     </div> 
     <div class="p"> <span class="verse v9" data-usfm="NUM.1.9"><span class="content"> </span></span><span class="verse v10" data-usfm="NUM.1.10"><span class="label">10</span><span class="content">ජෝසෙප්ගේ පුතුන් අතරෙන්, එප්‍රායිම්ගේ ගෝත්‍රයෙන් අම්මිහුද්ගේ පුත් එලිෂාමා සහ මනස්සේගේ ගෝත්‍රයෙන් පෙදාශූර්ගේ පුත් ගමාලියෙල් ය.</span></span> 
     </div> 
     <div class="p"> <span class="verse v10" data-usfm="NUM.1.10"><span class="content"> </span></span><span class="verse v11" data-usfm="NUM.1.11"><span class="label">11</span><span class="content">බෙන්ජමින්ගේ ගෝත්‍රයෙන් ගිදෙයොනිගේ පුත් අබිදන් ය.</span></span> 
     </div> 
     <div class="p"> <span class="verse v11" data-usfm="NUM.1.11"><span class="content"> </span></span><span class="verse v12" data-usfm="NUM.1.12"><span class="label">12</span><span class="content">දාන්ගේ ගෝත්‍රයෙන් අම්මිෂද්දයිගේ පුත් අහියේසෙර් ය.</span></span> 
     </div> 
     <div class="p"> <span class="verse v12" data-usfm="NUM.1.12"><span class="content"> </span></span><span class="verse v13" data-usfm="NUM.1.13"><span class="label">13</span><span class="content">ආෂෙර්ගේ ගෝත්‍රයෙන් ඔක්‍රාන්ගේ පුත් පගියෙල් ය.</span></span> 
     </div> 
     <div class="p"> <span class="verse v13" data-usfm="NUM.1.13"><span class="content"> </span></span><span class="verse v14" data-usfm="NUM.1.14"><span class="label">14</span><span class="content">ගාද්ගේ ගෝත්‍රයෙන් දෙවුයෙල්ගේ පුත් එලියාසාප් ය.</span></span> 
     </div> 
     <div class="p"> <span class="verse v14" data-usfm="NUM.1.14"><span class="content"> </span></span><span class="verse v15" data-usfm="NUM.1.15"><span class="label">15</span><span class="content">නප්තලීගේ ගෝත්‍රයෙන් ඒනාන්ගේ පුත් අහිරා ය.”</span></span> 
     </div> 
     <div class="p"> <span class="verse v15" data-usfm="NUM.1.15"><span class="content"> </span></span><span class="verse v16" data-usfm="NUM.1.16"><span class="label">16</span><span class="content">මෙකී ගෝත්‍රික නායකයන් වන ඉශ්රායෙල් ජනයාගේ ප්‍රධානීහු, ජනතාව අතරෙන් තෝරාගන්නා ලදහ.</span></span> 
     </div> 
     <div class="p"> <span class="verse v16" data-usfm="NUM.1.16"><span class="content"> </span></span><span class="verse v17" data-usfm="NUM.1.17"><span class="label">17</span><span class="content">මෝසෙස් සහ ආරොන්, නම් කරන ලද මේ මිනිසුන් කැඳවා, </span></span><span class="verse v18" data-usfm="NUM.1.18"><span class="label">18</span><span class="content">දෙ වන මාසයේ පළමු වන දින මුළු සෙනඟ රැස් කළහ. එවිට අවුරුදු විස්සක් හා ඊට වඩා වයසැති සියල්ලන් ම තම තමන්ගේ පවුල් අනුව ද, පෙළපත් අනුව ද ලියාපදිංචි කරන ලදුව, වෙන් වෙන් වශයෙන් ඔවුන්ගේ නාම, ලේඛනගත කරන ලදී. </span></span><span class="verse v19" data-usfm="NUM.1.19"><span class="label">19</span><span class="content">මෙලෙස සමිඳාණන් වහන්සේ මෝසෙස්ට අණ කළ පරිදි, ඔහු සීනයි පාළුකරයේ දී ජන සංගණනයක් පැවැත්වී ය.</span></span> 
     </div> 
     <div class="s1"> <span class="heading"><b>සංඛ්‍යා ලේඛන</b></span> 
     </div> 
     <div class="p"> <span class="verse v19" data-usfm="NUM.1.19"><span class="content"> </span></span><span class="verse v20" data-usfm="NUM.1.20"><span class="label">20</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ජාකොබ්ගේ වැඩිමහල් පුත් රූබන්ගේ පරපුරට අයත් පිරිමින්ගේ ගණන, ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v21" data-usfm="NUM.1.21"><span class="label">21</span><span class="content">ඒ සංඛ්‍යා ලේඛන අනුව රූබන්ගේ ගෝත්‍රයට අයිති අය හතළිස් හයදාස් පන්සියයක් වූ හ.</span></span> 
     </div> 
     <div class="p"> <span class="verse v21" data-usfm="NUM.1.21"><span class="content"> </span></span><span class="verse v22" data-usfm="NUM.1.22"><span class="label">22</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, සිමියොන්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v23" data-usfm="NUM.1.23"><span class="label">23</span><span class="content">ඒ සංඛ්‍යා ලේඛන අනුව ඔවුන්ගේ ගණන පණස් නවදාස් තුන්සියයක් විය.</span></span> 
     </div> 
     <div class="p"> <span class="verse v23" data-usfm="NUM.1.23"><span class="content"> </span></span><span class="verse v24" data-usfm="NUM.1.24"><span class="label">24</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ගාද්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v25" data-usfm="NUM.1.25"><span class="label">25</span><span class="content">ඒ සංඛ්‍යා ලේඛන අනුව ඔවුන්ගේ ගණන හතළිස් පන්දාස් හයසිය පණහක් විය.</span></span> 
     </div> 
     <div class="p"> <span class="verse v25" data-usfm="NUM.1.25"><span class="content"> </span></span><span class="verse v26" data-usfm="NUM.1.26"><span class="label">26</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ජුදාගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v27" data-usfm="NUM.1.27"><span class="label">27</span><span class="content">ඒ සංඛ්‍යා ලේඛන අනුව ඔවුන්ගේ ගණන හැත්තෑ හාරදාස් හයසියයක් විය.</span></span> 
     </div> 
     <div class="p"> <span class="verse v27" data-usfm="NUM.1.27"><span class="content"> </span></span><span class="verse v28" data-usfm="NUM.1.28"><span class="label">28</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ඉස්සාකර්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v29" data-usfm="NUM.1.29"><span class="label">29</span><span class="content">ඒ සංඛ්‍යා ලේඛන අනුව ඔවුන්ගේ ගණන පණස් හාරදාස් හාරසියයක් විය.</span></span> 
     </div> 
     <div class="p"> <span class="verse v29" data-usfm="NUM.1.29"><span class="content"> </span></span><span class="verse v30" data-usfm="NUM.1.30"><span class="label">30</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, සාබුලොන්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v31" data-usfm="NUM.1.31"><span class="label">31</span><span class="content">ඒ සංඛ්‍යා ලේඛන අනුව ඔවුන්ගේ ගණන පණස් හත්දාස් හාරසියයක් විය.</span></span> 
     </div> 
     <div class="p"> <span class="verse v31" data-usfm="NUM.1.31"><span class="content"> </span></span><span class="verse v32" data-usfm="NUM.1.32"><span class="label">32</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ජෝසෙප්ගේ පුතුන් අතරෙන් එප්‍රායිම්ගේ ගෝත්‍රයට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v33" data-usfm="NUM.1.33"><span class="label">33</span><span class="content">ඒ සංඛ්‍යා ලේඛන අනුව ඔවුන්ගේ ගණන හතළිස්දාස් පන්සියයක් විය.</span></span> 
     </div> 
     <div class="p"> <span class="verse v33" data-usfm="NUM.1.33"><span class="content"> </span></span><span class="verse v34" data-usfm="NUM.1.34"><span class="label">34</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ජෝසෙප්ගේ පුතුන් අතරෙන් මනස්සේගේ ගෝත්‍රයට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v35" data-usfm="NUM.1.35"><span class="label">35</span><span class="content">ඒ සංඛ්‍යා ලේඛන අනුව ඔවුන්ගේ ගණන තිස්දෙදාස් දෙසියයක් විය.</span></span> 
     </div> 
     <div class="p"> <span class="verse v35" data-usfm="NUM.1.35"><span class="content"> </span></span><span class="verse v36" data-usfm="NUM.1.36"><span class="label">36</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, බෙන්ජමින්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v37" data-usfm="NUM.1.37"><span class="label">37</span><span class="content">ඒ සංඛ්‍යා ලේඛන අනුව ඔවුන්ගේ ගණන තිස් පන්දාස් හාරසියයක් විය.</span></span> 
     </div> 
     <div class="p"> <span class="verse v37" data-usfm="NUM.1.37"><span class="content"> </span></span><span class="verse v38" data-usfm="NUM.1.38"><span class="label">38</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, දාන්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v39" data-usfm="NUM.1.39"><span class="label">39</span><span class="content">ඒ සංඛ්‍යා ලේඛන අනුව ඔවුන්ගේ ගණන හැට දෙදාස් හත්සියයක් විය.</span></span> 
     </div> 
     <div class="p"> <span class="verse v39" data-usfm="NUM.1.39"><span class="content"> </span></span><span class="verse v40" data-usfm="NUM.1.40"><span class="label">40</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, ආෂෙර්ගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v41" data-usfm="NUM.1.41"><span class="label">41</span><span class="content">ඒ සංඛ්‍යා ලේඛන අනුව ඔවුන්ගේ ගණන හතළිස් එක්දාස් පන්සියයක් විය.</span></span> 
     </div> 
     <div class="p"> <span class="verse v41" data-usfm="NUM.1.41"><span class="content"> </span></span><span class="verse v42" data-usfm="NUM.1.42"><span class="label">42</span><span class="content">අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, නප්තලීගේ පරපුරට අයත් පිරිමින්ගේ ගණන ඔවුන්ගේ පවුල් හා පෙළපත් හැටියට ලේඛනගත කරන ලදී. </span></span><span class="verse v43" data-usfm="NUM.1.43"><span class="label">43</span><span class="content">ඒ සංඛ්‍යා ලේඛන අනුව ඔවුන්ගේ ගණන පණස් තුන්දාස් හාරසියයක් විය.</span></span> 
     </div> 
     <div class="p"> <span class="verse v43" data-usfm="NUM.1.43"><span class="content"> </span></span><span class="verse v44" data-usfm="NUM.1.44"><span class="label">44</span><span class="content">මෝසෙස් හා ආරොන් විසින් ද එක එක පෙළපතට එක් එක්කෙනා බැගින් නියෝජනය කළ ඉශ්රායලේ සෙනඟගේ නායකයන් දොළොස් දෙනා විසින් ද මේ සියලු දෙන ලියාපදිංචි කරන ලදහ. </span></span><span class="verse v45" data-usfm="NUM.1.45"><span class="label">45</span><span class="content">මෙසේ අවුරුදු විස්සක් හා ඊට වඩා වයසැති, යුද්ධ හමුදාවේ සේවාව කළ හැකි, මුළු ඉශ්රායෙල් ජනයා ඔවුන්ගේ පෙළපත් අනුව ලේඛනගත කරන ලදුව, </span></span><span class="verse v46" data-usfm="NUM.1.46"><span class="label">46</span><span class="content">ඔවුන්ගේ මුළු සංඛ්‍යාව හයලක්ෂ තුන්දාස් පන්සිය පණස් දෙනෙක් විය.</span></span> 
     </div> 
     <div class="s1"> <span class="heading"><b>ලෙවීවරුන්ගේ යුතුකම්</b></span> 
     </div> 
     <div class="p"> <span class="verse v46" data-usfm="NUM.1.46"><span class="content"> </span></span><span class="verse v47" data-usfm="NUM.1.47"><span class="label">47</span><span class="content">එහතේ, මොවුන් සමඟ ලෙවීවරු තමන්ගේ පෙළපත් අනුව ලේඛනගත නොකරන ලදහ. </span></span><span class="verse v48" data-usfm="NUM.1.48"><span class="label">48</span><span class="content">මන්ද, සමිඳාණන් වහන්සේ මෝසෙස්ට කතා කොට මෙසේ වදාරා තිබිණි: </span></span><span class="verse v49" data-usfm="NUM.1.49"><span class="label">49</span><span class="content">“නුඹ ඉශ්රායෙල් ජනයා අතරෙන්, ලෙවීගේ ගෝත්‍රයේ අය පමණක් ලියාපදිංචි නොකළ යුතු ය; ඔවුන්ගේ සංගණනය නොගත යුතු ය. </span></span><span class="verse v50" data-usfm="NUM.1.50"><span class="label">50</span><span class="content">තවද, නුඹ ගිවිසුම් කරඬුව තබා ඇති මණ්ඩපය ද එහි ඇති සියලු බඳුන් හා භාණ්ඩ ද පිළිබඳ ව වගකීම ඔවුන්ට බාර දිය යුතු ය. මණ්ඩපයත්, එහි ඇති බඳුන් සියල්ලත් උසුලාගෙන යා යුත්තෝ ඔව්හු ය. ඔවුන් එය තුළ පූජක සේවාව ඉටු කරමින්, එය වටේට කඳවුරු බැඳිය යුතු ය. </span></span><span class="verse v51" data-usfm="NUM.1.51"><span class="label">51</span><span class="content">මණ්ඩපය වෙන තැනකට ගෙන යා යුතු විට, එය ගැලවිය යුත්තෝ ද වෙන තැනක එය සවි කළ යුත්තෝ ද ඔව්හු ය. අන් කිසිවෙකු ඊට ළං වුවහොත් ඔහු මරණයට පත් කළ යුතු ය. </span></span><span class="verse v52" data-usfm="NUM.1.52"><span class="label">52</span><span class="content">ඉතිරි ඉශ්රායෙල් ජනයා කඳවුර ළඟ කණ්ඩායම් වශයෙන් එක් එක්කෙනා තම තමන්ගේ ධජය යට තම තමන්ගේ කූඩාරම් ගැසිය යුතු ය. </span></span><span class="verse v53" data-usfm="NUM.1.53"><span class="label">53</span><span class="content">ඉශ්රායෙල් ජනයා මත මාගේ උදහස නොපැමිණෙන පිණිස, ගිවිසුම් කරඬුව ඇති මණ්ඩපය වටේට ලෙවීවරුන් තමන්ගේ කූඩාරම් ගැසිය යුතු ය. මෙලෙස ඔවුන් එය රැකවල් කළ යුතු වේ.” </span></span><span class="verse v54" data-usfm="NUM.1.54"><span class="label">54</span><span class="content">සමිඳාණන් වහන්සේ මෝසෙස්ට අණ දුන් පරිදි ඉශ්රායෙල් ජනයා ද සියල්ල ඉටු කළහ.</span></span> 
     </div> 
    </div> 
   </div> 
  </div>
 </body>
</html>