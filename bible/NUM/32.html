<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch32" data-usfm="NUM.32">  
     <div class="s1"> <span class="heading"><b>ජොර්දානින් එතෙර දේශය බෙදා දීම</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 3:12-22</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="NUM.32.1"><span class="label">1</span><span class="content">රූබන්ගේ පෙළපතේ අයට සහ ගාද්ගේ පෙළපතේ අයට ගවයෝ ඉතා විශාල ගණනක් සිටියහ. ජාශර් දේශය සහ ගිලියද් දේශය ගවයන්ට කෙතරම් සුදුසු ද කියා දුටු විට </span></span><span class="verse v2" data-usfm="NUM.32.2"><span class="label">2</span><span class="content">ඔව්හු මෝසෙස් ද පූජක එලෙයාසර් සහ ජනතාවගේ නායකයන් ද වෙත අවුත්: </span></span><span class="verse v3" data-usfm="NUM.32.3"><span class="label">3</span><span class="content">“අටාරොත්, දීබොන්, ජාශර්, නිම්රා, හෙෂ්බොන්, එලෙයාලේ, සෙබාම්, නෙබො සහ බියොන් යන නගර පිහිටා ඇති, </span></span><span class="verse v4" data-usfm="NUM.32.4"><span class="label">4</span><span class="content">ඉශ්රායෙල් ජනතාවට පදිංචි වීම සඳහා සමිඳාණන් වහන්සේ පහර දුන් දේශය ගවයන්ට සුදුසු ය. තවද, ඔබේ දාසයන් වන අපට ගවයෝ සිටිති. </span></span><span class="verse v5" data-usfm="NUM.32.5"><span class="label">5</span><span class="content">එබැවින් ඔබ අපට අනුග්‍රහය දක්වන්නහු නම්, මේ දේශය ඔබේ දාසයන් වන අපට උරුම කොට දෙනු මැනවි. අප ජොර්දාන් නදියෙන් එතෙරට ගෙන නොයන්නැ”යි කී හ.</span></span> 
     </div> 
     <div class="p"> <span class="verse v5" data-usfm="NUM.32.5"><span class="content"> </span></span><span class="verse v6" data-usfm="NUM.32.6"><span class="label">6</span><span class="content">එවිට මෝසෙස් ගාද්ගේ පරපුරේ අයට සහ රූබන්ගේ පරපුරේ අයට මෙසේ කී ය: “ඔබ හැමගේ අනෙක් සෙනඟ යුද්ධයට යන අතර ඔබ හැම මෙහි නවතින්නට අරඅඳින්නහු ද? </span></span><span class="verse v7" data-usfm="NUM.32.7"><span class="label">7</span><span class="content">සමිඳාණන් වහන්සේ ඉශ්රායෙල් ජනයාට දෙන්නට යන දේශයට ඔවුන් නොයන ලෙස ඔවුන්ගේ සිත් අධෛර්ය කරන්නේ මන් ද? </span></span><span class="verse v8" data-usfm="NUM.32.8"><span class="label">8</span><span class="content">රට බැලීමට මා ඔබ හැමගේ පියවරුන් කාදෙෂ්-බර්නේයේ සිට යැවූ කල ඔවුන් කෙළේත් එයම යි. </span></span><span class="verse v9" data-usfm="NUM.32.9"><span class="label">9</span><span class="content">ඔවුන් එෂ්කොල් මිටියාවතට ගොස්, රට දුටු විට, ඉශ්රායෙල් ජනයාට සමිඳාණන් වහන්සේ දුන් දේශයට ඔවුන් නොයන ලෙස ඔව්හු ඔවුන්ගේ සිත් අධෛර්ය කළහ. </span></span><span class="verse v10" data-usfm="NUM.32.10"><span class="label">10</span><span class="content">එවිට උන් වහන්සේගේ උදහස ඇවිළී, </span></span><span class="verse v11" data-usfm="NUM.32.11"><span class="label">11</span><span class="content">‘මිසර දේශයෙන් නික්ම පැමිණි අවුරුදු විස්සකට හා ඊට වැඩි වයසැති අය මට සම්පූර්ණයෙන් ම අවනත නො වූ බැවින් ඔවුන්ගෙන් කිසිවෙකු මා ආබ්‍රහම්ට, ඊසාක්ට සහ ජාකොබ්ට පොරොන්දු වූ දේශය නොදකිනු ඇත. </span></span><span class="verse v12" data-usfm="NUM.32.12"><span class="label">12</span><span class="content">එහෙත්, කෙනෙස්සි ජාතික ජෙපුන්නේගේ පුත් කාලෙබ් සහ නූන්ගේ පුත් ජෝෂුවා මට සම්පූර්ණයෙන් අවනත වූ බැවින් ඔවුන් පමණක් ඒ දේශය දකිනු ඇත’ කියා දිවුළ සේක. </span></span><span class="verse v13" data-usfm="NUM.32.13"><span class="label">13</span><span class="content">මෙසේ උන් වහන්සේගේ උදහස ඉශ්රායෙල් ජනයාට විරුද්ධ ව ඇවිළී ගියෙන් සමිඳාණන් වහන්සේට විරුද්ධ ව පව් කළ මුළු පෙළපත ම නැසී වැනසී යන තෙක්, අවුරුදු හතළිහක් පුරා ම ඔවුන්ට පාළුකරයේ මංමුළා වී යන්නට සැලැසූ සේක. </span></span><span class="verse v14" data-usfm="NUM.32.14"><span class="label">14</span><span class="content">බලන්න, සමිඳාණන් වහන්සේගේ උදහස ඉශ්රායෙල් ජනයා වෙත තවත් වැඩි කරවනු පිණිස පාපිෂ්ඨ නව පරපුරක් වන ඔබ හැම ඔබේ පියවරුන්ගේ හිලව්වට දැන් නැඟිට ඇත. </span></span><span class="verse v15" data-usfm="NUM.32.15"><span class="label">15</span><span class="content">ඔබ හැම උන් වහන්සේට අවනත නූණොත්, උන් වහන්සේ යළි මේ සෙනඟ සියල්ලන් පාළුකරයේ අත්හැරදමන සේක. ඔබ මොවුන් වනසාලන්නහු ය.”</span></span> 
     </div> 
     <div class="p"> <span class="verse v15" data-usfm="NUM.32.15"><span class="content"> </span></span><span class="verse v16" data-usfm="NUM.32.16"><span class="label">16</span><span class="content">එවිට ඔව්හු මෝසෙස්ට ළං වී, ඔහුට කතා කොට, “අපි මෙහි අපේ බැටළුවන්ට ගාල් ද අපේ කුඩා අයට නගර ද ඉදි කරන්නෙමු. </span></span><span class="verse v17" data-usfm="NUM.32.17"><span class="label">17</span><span class="content">එහෙත්, අපි ඉශ්රායෙල් ජනයා ඔවුන්ට හිමි රටට පමුණුවන තෙක්, ඔවුන්ට පෙරටුව සන්නාහ සන්නද්ධ ව ගොස් සටන් කරන්නෙමු. අපගේ කුඩා අය පමණක් දේශවාසීන්ගෙන් ඔවුන්ට උවදුරු නොපැමිණෙන ලෙස පවුරු බැඳි නගරවල වසන්නෝ ය. </span></span><span class="verse v18" data-usfm="NUM.32.18"><span class="label">18</span><span class="content">ඉශ්රායෙල් ජනයාගෙන් හැම කෙනෙකු ම තමාට හිමි උරුමය ලබාගන්න තෙක් අපි අපේ ගෙවලට හැරී නොඑන්නෙමු. </span></span><span class="verse v19" data-usfm="NUM.32.19"><span class="label">19</span><span class="content">ජොර්දාන් ගඟින් මෙගොඩ පෙරදිග අපට උරුම වන බැවින්, ගඟින් එගොඩ සහ ඉන් එහා ද කිසිවක් අපි ඔවුන් සමඟ උරුම කොට නොගන්නෙමු”යි කී හ.</span></span> 
     </div> 
     <div class="p"> <span class="verse v19" data-usfm="NUM.32.19"><span class="content"> </span></span><span class="verse v20" data-usfm="NUM.32.20"><span class="label">20</span><span class="content">එවිට මෝසෙස් ඔවුන්ට කතා කොට, “ඔබ හැම මෙය කරමින්, සමිඳාණන් වහන්සේ ඉදිරියෙහි සටනට සන්නාහ සන්නද්ධ ව, </span></span><span class="verse v21" data-usfm="NUM.32.21"><span class="label">21</span><span class="content">උන් වහන්සේ සතුරන් පලවා හරින තෙක්, උන් වහන්සේගේ අණ පරිදි, ජොර්දානෙන් එගොඩ වී සටන් කොට, </span></span><span class="verse v22" data-usfm="NUM.32.22"><span class="label">22</span><span class="content">රට අල්ලා ගන්නහු නම්, ඉන්පසු ඔබ සියල්ලන්ට ආපසු හැරී එන්නට අවසර ඇත. උන් වහන්සේ ඉදිරියෙහි ද, ඉශ්රායෙල් ජනයා ඉදිරියෙහි ද ඔබ නිදොස් වනු ඇත. උන් වහන්සේගේ අණ පරිදි මේ රට ද ඔබට උරුම වනු ඇත. </span></span><span class="verse v23" data-usfm="NUM.32.23"><span class="label">23</span><span class="content">එහෙත්, ඔබ එලෙස නොකරන්නහු නම්, සමිඳාණන් වහන්සේට විරුද්ධ ව ඔබ හැම පව් කරන්නහු ය. ඔබේ පාපය ද ඔබ පිට පැවරෙන බව දැනගන්න. </span></span><span class="verse v24" data-usfm="NUM.32.24"><span class="label">24</span><span class="content">ඔබේ කුඩා අය සඳහා නගර ද බැටළුවන් සඳහා ගාල් ද ඉදි කරන්න. ඔබ පොරොන්දු වූ පරිදි සියල්ල ඉටු කරන්නැ”යි කී ය. </span></span><span class="verse v25" data-usfm="NUM.32.25"><span class="label">25</span><span class="content">ගාද්ගේ පරපුරේ අය සහ රූබන්ගේ පරපුරේ අය මෝසෙස්ට කතා කොට, “අපේ හිමිතුමා අණ කරන ලෙස ඔබේ සේවක අපි ඉටු කරන්නෙමු. </span></span><span class="verse v26" data-usfm="NUM.32.26"><span class="label">26</span><span class="content">අපේ කුඩා අය ද භාර්යාවන් ද එළු බැටළු පට්ටි ද ගවමහිෂ සියල්ලන් ද ගිලියද්හි නගරවල නවතිනු ඇත. </span></span><span class="verse v27" data-usfm="NUM.32.27"><span class="label">27</span><span class="content">එහෙත්, ඔබ කියන පරිදි ඔබ සේවක අපි හැම කෙනෙක් ම සන්නාහ සන්නද්ධ ව, සමිඳාණන් වහන්සේගේ අණ ලෙස සටනට සූදානම් වන්නෙමු”යි කීවෝ ය.</span></span> 
     </div> 
     <div class="p"> <span class="verse v27" data-usfm="NUM.32.27"><span class="content"> </span></span><span class="verse v28" data-usfm="NUM.32.28"><span class="label">28</span><span class="content"> </span><span class="content">මෙලෙස මෝසෙස් ඔවුන් පිළිබඳ ව පූජක එලෙයාසර්ට ද නූන්ගේ පුත් ජෝෂුවාට හා ඉශ්රායෙල් ජනයාගේ ගෝත්‍රවල නායකයන්ට ද විධාන කෙළේ ය. </span></span><span class="verse v29" data-usfm="NUM.32.29"><span class="label">29</span><span class="content">ඔහු ඔවුන් අමතමින්, “ගාද්ගේ පරපුරේ අය හා රූබන්ගේ පරපුරේ අය සමිඳාණන් වහන්සේගේ අණ පරිදි සටනට සන්නාහ සන්නද්ධ ව ඔබ සමඟ ජොර්දාන් නදියෙන් එතෙර ව, රට අල්ලාගන්නෝ නම්, ඔබ හැම ඔවුන්ට ගිලියද් දේශය උරුම කොට දිය යුතු ය. </span></span><span class="verse v30" data-usfm="NUM.32.30"><span class="label">30</span><span class="content">එහෙත්, ඔව්හු ඔබ සමඟ සන්නාහ සන්නද්ධ ව ගඟින් එගොඩ නොවන්නෝ නම්, කානාන් දේශයේ දී ඔබ සමඟ ඔව්හු උරුමය ලබන්නෝ ය”යි කී ය.</span></span> 
     </div> 
     <div class="p"> <span class="verse v30" data-usfm="NUM.32.30"><span class="content"> </span></span><span class="verse v31" data-usfm="NUM.32.31"><span class="label">31</span><span class="content">එවිට ගාද්ගේ පරපුරේ අය සමඟ රූබන්ගේ පරපුරේ අය පිළිතුරු දෙමින්, “සමිඳාණන් වහන්සේ ඔබේ සේවකයන් වන අපට දැන්වූ ලෙස අපි ඉටු කරන්නෙමු. </span></span><span class="verse v32" data-usfm="NUM.32.32"><span class="label">32</span><span class="content">ජොර්දාන් ගඟින් මෙගොඩ උරුමය අපට අයිති වන පිණිස සමිඳාණන් වහන්සේගේ අණ පරිදි අපි සන්නාහ සන්නද්ධ ව කානාන් දේශයට යන්නෙමු”යි කී හ.</span></span> 
     </div> 
     <div class="p"> <span class="verse v32" data-usfm="NUM.32.32"><span class="content"> </span></span><span class="verse v33" data-usfm="NUM.32.33"><span class="label">33</span><span class="content">මෙලෙස මෝසෙස් ගාද්ගේ පරපුරටත්, රූබන්ගේ පරපුරටත්; ජෝසෙප්ගේ පුත් මනස්සේගේ අර්ධ ගෝත්‍රයටත්, අමෝරිවරුන්ගේ රජ වූ සීහොන්ගේ රාජ්‍යය ද බාෂාන්හි රජ වූ ඕග්ගේ රාජ්‍යය ද යන රටවල් සහ එහි දේශ සීමාවලින් ඇතුළු නගර සහ ඒවායින් පිට නගර ද දුන්නේ ය. </span></span><span class="verse v34" data-usfm="NUM.32.34"><span class="label">34</span><span class="content">ගාද්ගේ පරපුරේ අය දීබොන්, අටාරොත් සහ අරෝයෙර්, </span></span><span class="verse v35" data-usfm="NUM.32.35"><span class="label">35</span><span class="content">අත්රොත්-ෂොපාන්, ජාසෙර් සහ ජොග්බෙහා, </span></span><span class="verse v36" data-usfm="NUM.32.36"><span class="label">36</span><span class="content">බෙත්-නිම්රා සහ බෙත්-හාරන් යන පවුරු සහිත නගර ද, බැටළුවන්ට ගාල් ද ඉදි කළහ. </span></span><span class="verse v37" data-usfm="NUM.32.37"><span class="label">37</span><span class="content">රූබන්ගේ පරපුරේ අය හෙෂ්බොන්, එලෙයාලේ සහ කිරියතායිම් ද, </span></span><span class="verse v38" data-usfm="NUM.32.38"><span class="label">38</span><span class="content">නම් වෙනස් කරන ලද නෙබෝ සහ බාල්-මෙයොන් ද, සිබ්මා ද යන නගර ඉදි කළහ. ඔව්හු තමන් ගොඩනැඟුවා වූ නගරවලට අලුත් නාම ද තැබූ හ.</span></span> 
     </div> 
     <div class="p"> <span class="verse v38" data-usfm="NUM.32.38"><span class="content"> </span></span><span class="verse v39" data-usfm="NUM.32.39"><span class="label">39</span><span class="content">මනස්සේගේ පුත් මාකීර්ගේ පරපුරේ අය ගිලියද් දේශයට ගොස් එය අල්ලාගෙන එහි සිටි අමෝරිවරුන් පන්නාදැමූ හ. </span></span><span class="verse v40" data-usfm="NUM.32.40"><span class="label">40</span><span class="content">මෝසෙස් එම දේශය මනස්සේගේ පුත් මාකීර්ට දුන් පසු, ඔහු එහි විසී ය. </span></span><span class="verse v41" data-usfm="NUM.32.41"><span class="label">41</span><span class="content">මනස්සේගේ පුත් ජායීර් ගොස්, එහි තිබූ සමහර නගර අල්ලාගෙන ඒවාට හෙවාත්-ජායිර් කියා නම් තැබී ය. </span></span><span class="verse v42" data-usfm="NUM.32.42"><span class="label">42</span><span class="content">නොබා ගොස් කෙනත් සහ එහි ගම් අල්ලාගෙන, තමාගේ නමින් ඊට නොබා යයි නම් කෙළේ ය.</span></span> 
     </div> 
    </div> 
   </div> 
  </div>
 </body>
</html>