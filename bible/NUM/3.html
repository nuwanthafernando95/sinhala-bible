<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch3" data-usfm="NUM.3">  
     <div class="s1"> <span class="heading"><b>ආරොන්ගේ පූජක පෙළපත</b></span> 
     </div> 
     <div class="p"> <span class="content"> </span><span class="verse v1" data-usfm="NUM.3.1"><span class="label">1</span><span class="content">සමිඳාණන් වහන්සේ සීනයි කන්ද මත මෝසෙස් සමඟ කතා කළ කාලයේ දී, ඔහුගේ සහ ආරොන්ගේ පවුල්වලට අයත් අය මොවුහු වූ හ. </span></span><span class="verse v2" data-usfm="NUM.3.2"><span class="label">2</span><span class="content">ආරොන්ගේ පුත්‍රයන්ගේ නාම වනාහි ඔහුගේ කුලුඳුලා වූ නාදාබ් සහ අබීහු, එලෙයාසර් සහ ඊතාමාර් ය. </span></span><span class="verse v3" data-usfm="NUM.3.3"><span class="label">3</span><span class="content">පූජක නිලයේ සමිඳාණන් වහන්සේගේ සේවාවට කැප කරන පිණිස ආරොන් ආලේප කළ ඔහුගේ පුත්‍රයෝ මොවුහු වූ හ. </span></span><span class="verse v4" data-usfm="NUM.3.4"><span class="label">4</span><span class="content">සීනයි පාළුකරයේ දී නාදාබ් සහ අබීහු සමිඳාණන් වහන්සේ ඉදිරියෙහි අනියම් ගිනි ඔප්පු කළ විට ඔව්හු මළහ. ඔවුන්ට දරුවෝ ද නො වූ හ. එබැවින් එලෙයාසර් සහ ඊතාමාර්, තම පියා වන ආරොන්ගේ ජීවිත කාලයේ දී පූජක නිලයේ සේවා ඉටු කළහ.</span></span> 
     </div> 
     <div class="s1"> <span class="heading"><b>ලෙවීවරුන්ගේ යුතුකම්</b></span> 
     </div> 
     <div class="p"> <span class="verse v4" data-usfm="NUM.3.4"><span class="content"> </span></span><span class="verse v5" data-usfm="NUM.3.5"><span class="label">5</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v6" data-usfm="NUM.3.6"><span class="label">6</span><span class="content">“ලෙවීගේ ගෝත්‍රයට අයිති වූවන් කැඳවාගෙනවුත්, පූජක ආරොන්ට සේවය කරන පිණිස ඔවුන් පත් කරන්න. </span></span><span class="verse v7" data-usfm="NUM.3.7"><span class="label">7</span><span class="content">මණ්ඩපයේ සේවාවන්ට අදාළ ව, සම්මුඛ මණ්ඩපය ඉදිරිපිට ආරොන් සහ මුළු ජනතාව පිළිබඳ වගකීම් ඔවුන් බාරගත යුතු ය. </span></span><span class="verse v8" data-usfm="NUM.3.8"><span class="label">8</span><span class="content">ඔවුන් සම්මුඛ මණ්ඩපයට අයත් බඩු භාණ්ඩ භාරගෙන, මණ්ඩපයේ සේවාවන් පිළිබඳ ව ඉශ්රායෙල් ජනයාගේ වගකීම් ඉටු කළ යුතු ය. </span></span><span class="verse v9" data-usfm="NUM.3.9"><span class="label">9</span><span class="content">නුඹ ලෙවීවරුන් ආරොන්ට සහ ඔහුගේ පුත්‍රයන් හට කැප කොට භාර දිය යුතු ය. මෙසේ ඉශ්රායෙල් ජනයා අතරෙන් ඔවුන් භාර දෙනු ඇත. </span></span><span class="verse v10" data-usfm="NUM.3.10"><span class="label">10</span><span class="content">එහෙත්, නුඹ ආරොන් සහ ඔහුගේ පුත්‍රයන් පූජක නිලයේ සේවාවන් ඉටු කිරීම පිණිස පත් කළ යුතු ය. අන් කිසිවෙකු ළං වුවහොත් ඔහු මරණයට පත් කරනු ලැබේ ය”යි වදාළ සේක.</span></span> 
     </div> 
     <div class="p"> <span class="verse v10" data-usfm="NUM.3.10"><span class="content"> </span></span><span class="verse v11" data-usfm="NUM.3.11"><span class="label">11</span><span class="content">යළි සමිඳාණන් වහන්සේ මෝසෙස්ට කතා කරමින්, </span></span><span class="verse v12" data-usfm="NUM.3.12"><span class="label">12</span><span class="content">“මම ඉශ්රායෙල් ජනයාගේ මවු කුසයෙන් බිහි වන සියලු ම කුලුඳුලන් වෙනුවට ඉශ්රායෙල් ජනයා අතරෙන් ලෙවීවරුන් තෝරාගතිමි. ඔවුන් මාගේ වනු ඇත. </span></span><span class="verse v13" data-usfm="NUM.3.13"><span class="label">13</span><span class="content">මන්ද, සියලු කුලුඳුලෝ මට අයිති ය. මිසර දේශයේ සියලු කුලුඳුලන් මැරූ දිනයේ දී, මම ඉශ්රායෙල් ජනයා අතර කුලුඳුල් දරුවන් හා කුලුඳුල් සතුන් මට ම කැප කොටගතිමි. ඔවුන් මට අයිති වනු ඇත. මම සමිඳාණන් වහන්සේ වෙමි”යි වදාළ සේක.</span></span> 
     </div> 
     <div class="s1"> <span class="heading"><b>ලෙවීවරුන්ගේ සංගණනය</b></span> 
     </div> 
     <div class="p"> <span class="verse v13" data-usfm="NUM.3.13"><span class="content"> </span></span><span class="verse v14" data-usfm="NUM.3.14"><span class="label">14</span><span class="content">නැවතත් සමිඳාණන් වහන්සේ සීනයි පාළුකරයේ දී මෝසෙස්ට කතා කොට, </span></span><span class="verse v15" data-usfm="NUM.3.15"><span class="label">15</span><span class="content">“ලෙවීගේ ගෝත්‍රයට අයත්, මාසයක් හා ඊට වඩා වයසැති සියලු පිරිමින් ඔවුන්ගේ පිය පෙළපත් හා පවුල් අනුව ලියාපදිංචි කරන්නැ”යි වදාළ සේක. </span></span><span class="verse v16" data-usfm="NUM.3.16"><span class="label">16</span><span class="content">මෝසෙස් ද උන් වහන්සේ අණ කළ පරිදි එය ඉටු කෙළේ ය. </span></span><span class="verse v17" data-usfm="NUM.3.17"><span class="label">17</span><span class="content">ලෙවීගේ පුත්‍රයෝ නම් ගේර්ෂොන්, කොහාත් සහ මෙරාරී ය. </span></span><span class="verse v18" data-usfm="NUM.3.18"><span class="label">18</span><span class="content">පවුල් වශයෙන් ගේර්ෂොන්ගේ පුත්‍රයෝ නම් ලිබ්නි සහ ෂිමෙයි ය. </span></span><span class="verse v19" data-usfm="NUM.3.19"><span class="label">19</span><span class="content">පවුල් වශයෙන් කොහාත්ගේ පුත්‍රයෝ නම් අම්රාම්, ඉශ්හාර්, හෙබ්‍රොන් සහ උශ්ශියෙල් ය. </span></span><span class="verse v20" data-usfm="NUM.3.20"><span class="label">20</span><span class="content">පවුල් වශයෙන් මෙරාරීගේ පුත්‍රයෝ නම් මාලී සහ මුෂී ය. තම පිය පෙළපත් අනුව ලෙවීවරුන්ගේ පවුල් මේවා ය.</span></span> 
     </div> 
     <div class="p"> <span class="verse v20" data-usfm="NUM.3.20"><span class="content"> </span></span><span class="verse v21" data-usfm="NUM.3.21"><span class="label">21</span><span class="content">ගේර්ෂොන්ගේ පවුල්වලට අයිති වූවෝ ලිබ්නිගේ සහ ෂිමෙයිගේ පවුල්වල අය වෙත්. </span></span><span class="verse v22" data-usfm="NUM.3.22"><span class="label">22</span><span class="content">ඔවුන් අතර ලියාපදිංචි කරන ලද, මාසයක් හා ඊට වඩා වයසැති පිරිමින්ගේ මුළු ගණන හත්දාස් පන්සියයක් විය. </span></span><span class="verse v23" data-usfm="NUM.3.23"><span class="label">23</span><span class="content">මොවුන් මණ්ඩපයෙන් බටහිර දිශාවට තමන්ගේ කූඩාරම් ගැසිය යුතු වේ. </span></span><span class="verse v24" data-usfm="NUM.3.24"><span class="label">24</span><span class="content">තවද, මොවුන්ගේ ප්‍රධානියා, ලායෙල්ගේ පුත් එලියාසාප් ය. </span></span><span class="verse v25" data-usfm="NUM.3.25"><span class="label">25</span><span class="content">මොවුන්ට සම්මුඛ මණ්ඩපයේ පහත දක්වන කොටස් භාර විය. එනම්, මළුවේ තිර ද, මණ්ඩපය ද, එහි වැස්ම ද කඩතුරාව ද </span></span><span class="verse v26" data-usfm="NUM.3.26"><span class="label">26</span><span class="content">මළුවේ තිර ද මණ්ඩපයට සම්බන්ධ පූජාසනය වටේට වූ මළුවේ දොරට දැමූ තිරය ද මේවා සම්බන්ධ සියලු සේවාවන්ට අවශ්‍ය ලණු ද වේ.</span></span> 
     </div> 
     <div class="p"> <span class="verse v26" data-usfm="NUM.3.26"><span class="content"> </span></span><span class="verse v27" data-usfm="NUM.3.27"><span class="label">27</span><span class="content">කොහාත්ගේ පවුල්වලට අයිති වූවෝ නම් අම්රාම්, ඉශ්හාර්, හෙබ්‍රොන් සහ උශ්ශියෙල්ගේ පවුල්වල අය වෙත්. </span></span><span class="verse v28" data-usfm="NUM.3.28"><span class="label">28</span><span class="content">ඔවුන් අතර ලියාපදිංචි කළ, මාසයක් හා ඊට වඩා වයසැති පිරිමින්ගේ මුළු එකතුව අටදාස් හයසියයක් වේ. මොවුහු ශුද්ධස්ථානයේ සේවය භාරගන්නෝ ය. </span></span><span class="verse v29" data-usfm="NUM.3.29"><span class="label">29</span><span class="content">මොවුන් මණ්ඩපයෙන් දකුණු දිශාවට තමන්ගේ කූඩාරම් ගැසිය යුතු ය. </span></span><span class="verse v30" data-usfm="NUM.3.30"><span class="label">30</span><span class="content">තවද, මොවුන්ගේ ප්‍රධානියා උශ්ශියෙල්ගේ පුත් එලිශාපාන් ය. </span></span><span class="verse v31" data-usfm="NUM.3.31"><span class="label">31</span><span class="content">මොවුන් හට පහත දක්වන ඒවා භාර විය යුතු ය. එනම්, ගිවිසුම් ‍‍කරඬුව සහ මේසය ද, පහන් රුක ද පූජාසනය සහ සේවාවට ගන්නා ශුද්ධස්ථානයේ සියලු බඩු භාණ්ඩ ද, කඩතුරාව සහ මේවා සම්බන්ධ සේවාවන් සියල්ල ද වේ.</span></span> 
     </div> 
     <div class="p"> <span class="verse v31" data-usfm="NUM.3.31"><span class="content"> </span></span><span class="verse v32" data-usfm="NUM.3.32"><span class="label">32</span><span class="content">පූජක ආරොන්ගේ පුත් එලෙයාසර්, ලෙවීවරුන්ගේ ප්‍රධානියා වේ. ශුද්ධස්ථානයේ සේවාවන් ඉටු කරන්නන් පිළිබඳ වගකීම ඔහු සතු ය.</span></span> 
     </div> 
     <div class="p"> <span class="verse v32" data-usfm="NUM.3.32"><span class="content"> </span></span><span class="verse v33" data-usfm="NUM.3.33"><span class="label">33</span><span class="content">මෙරාරීගේ පවුල්වලට අයත් වූවෝ නම්, මාලී සහ මුෂීගේ පවුල්වල අය වෙත්. </span></span><span class="verse v34" data-usfm="NUM.3.34"><span class="label">34</span><span class="content">ඔවුන් අතර ලියාපදිංචි කළ මාසයක් හා ඊට වඩා වයසැති පිරිමින්ගේ මුළු ගණන හයදාස් දෙසියයකි. </span></span><span class="verse v35" data-usfm="NUM.3.35"><span class="label">35</span><span class="content">තවද, මොවුන්ගේ ප්‍රධානියා අබිහයිල්ගේ පුත් ශුරියෙල් ය. මොවුන් මණ්ඩපයෙන් උතුරු දිශාවට තමන්ගේ කූඩාරම් ගැසිය යුතු ය. </span></span><span class="verse v36" data-usfm="NUM.3.36"><span class="label">36</span><span class="content">මොවුන් හට පැවරෙන වගකීම පහත දක්වන ඒවා පිළිබඳ ව ය. එනම්, මණ්ඩපයේ ලෑලි ද හරස් පොලු ද කණු ද තවු ද එහි සියලු භාණ්ඩ සහ මේවා සම්බන්ධ සේවාවන්ට ගන්න සියල්ල ද </span></span><span class="verse v37" data-usfm="NUM.3.37"><span class="label">37</span><span class="content">මළුව වටේට ඇති කණු ද ඒවායේ තවු ද ඇබ සහ ලණු ද වේ.</span></span> 
     </div> 
     <div class="p"> <span class="verse v37" data-usfm="NUM.3.37"><span class="content"> </span></span><span class="verse v38" data-usfm="NUM.3.38"><span class="label">38</span><span class="content">මණ්ඩපයේ ඉදිරිපිට සිට එහි පෙරදිගට එනම්, සම්මුඛ මණ්ඩපයෙන් නැගෙනහිර අංශයට කූඩාරම් ගැසිය යුත්තෝ නම් මෝසෙස්, ආරොන් සහ ඔහුගේ පුත්‍රයෝ වෙති. මොවුන් ඉශ්රායෙල් ජනයා උදෙසා ශුද්ධස්ථානයේ පවත්වන මෙහෙයයන් පිළිබඳ වගකීම දැරිය යුතු ය. අන් කිසිවෙකු ළඟා වුවහොත් ඔහු මරණයට පත් කරනු ලැබේ. </span></span><span class="verse v39" data-usfm="NUM.3.39"><span class="label">39</span><span class="content">මෙලෙස සමිඳාණන් වහන්සේ අණ කළ පරිදි මෝසෙස් සහ ආරොන් විසින් ලියාපදිංචි කරන ලද, ලෙවීවරුන්ගේ පවුල්වලට අයත්, මාසයක් හා ඊට වඩා වයසැති සියලු පිරිමින්ගේ මුළු ගණන විසි දෙදහසක් විය.</span></span> 
     </div> 
     <div class="s1"> <span class="heading"><b>කුලුඳුල් දරුවන්ගේ සංගණනය</b></span> 
     </div> 
     <div class="p"> <span class="verse v39" data-usfm="NUM.3.39"><span class="content"> </span></span><span class="verse v40" data-usfm="NUM.3.40"><span class="label">40</span><span class="content">සමිඳාණන් වහන්සේ මෝසෙස්ට කතා කොට, “ඉශ්රායෙල් ජනයා අතරෙන් මාසයකට හා ඊට වඩා වයසැති සියලු කුලුඳුල් දරුවන්ගේ නම් අනුව ඔවුන් ලියාපදිංචි කරන්න. </span></span><span class="verse v41" data-usfm="NUM.3.41"><span class="label">41</span><span class="content">මම සමිඳාණන් වහන්සේ වෙමි. ඉශ්රායෙල් ජනයා අතර සියලු කුලුඳුලන් වෙනුවට ලෙවීවරුන් පමණක් මට වෙන් කරන්න. තවද, ඉශ්රායෙල් ජනයාගේ සියලු කුලුඳුල් ගවයන් වෙනුවට, ලෙවීවරුන්ගේ ගවයන් මට වෙන් කරන්නැ”යි වදාළ සේක. </span></span><span class="verse v42" data-usfm="NUM.3.42"><span class="label">42</span><span class="content">මෝසෙස් ද සමිඳාණන් වහන්සේ අණ කළ පරිදි ඉශ්රායෙල් ජනයා අතර සියලු කුලුඳුලන් ලියාපදිංචි කෙළේ ය. </span></span><span class="verse v43" data-usfm="NUM.3.43"><span class="label">43</span><span class="content">මෙලෙස මාසයක් හා ඊට වඩා වයසැති වෙන් වෙන් ව ලියාපදිංචි කරන ලද අයගේ මුළු එකතුව විසි දෙදාස් දෙසිය හැත්තෑතුනක් විය.</span></span> 
     </div> 
     <div class="p"> <span class="verse v43" data-usfm="NUM.3.43"><span class="content"> </span></span><span class="verse v44" data-usfm="NUM.3.44"><span class="label">44</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v45" data-usfm="NUM.3.45"><span class="label">45</span><span class="content">“ඉශ්රායෙල් ජනයා අතර සිටින සියලු කුලුඳුලන් වෙනුවට, ලෙවීවරුන්ගේ කුලුඳුලන් ද, ඉශ්රායෙල් ජනයාගේ ගවයන් වෙනුවට ලෙවීවරුන්ගේ ගවයන් ද මට වෙන් කරන්න. ලෙවීවරුන් මගේ වනු ඇත. මම සමිඳාණන් වහන්සේ වෙමි. </span></span><span class="verse v46" data-usfm="NUM.3.46"><span class="label">46</span><span class="content">ලෙවීවරුන්ගේ කුලුඳුලන් සංඛ්‍යාවට වඩා වැඩි වූ ඉශ්රායෙල්වරුන්ගේ කුලුඳුලන් දෙසිය හැත්තෑතුන් දෙනා මුදාගැනීම පිණිස </span></span><span class="verse v47" data-usfm="NUM.3.47"><span class="label">47</span><span class="content">නුඹ ලියාපදිංචි කළ ඒ එක් එක්කෙනා වෙනුවට ශුද්ධස්ථානයේ සම්මත රිදී කාසි මිල අනුව රිදී කාසි පහ බැගින් අය කළ යුතු ය. රිදී කාසි එකක් ගේරා විස්සකට සමාන වේ. </span></span><span class="verse v48" data-usfm="NUM.3.48"><span class="label">48</span><span class="content">තවද, නුඹ මෙලෙස වැඩිපුර සිටි අය මුදාගැනීමට ආපසු ගෙවූ මුදල, ආරොන් සහ ඔහුගේ පුත්‍රයන්ට දිය යුතු ය”යි වදාළ සේක. </span></span><span class="verse v49" data-usfm="NUM.3.49"><span class="label">49</span><span class="content">මෝසෙස් ද ලෙවීවරුන්ට වඩා ඉශ්රායෙල් ජනයා අතර සිටි කුලුඳුලන් ආපසු මුදාගැනීමට ගෙවූ මුදල ගත්තේ ය. </span></span><span class="verse v50" data-usfm="NUM.3.50"><span class="label">50</span><span class="content">ශුද්ධස්ථානයේ සම්මත මිල අනුව, ගෙවූ මුදල රිදී කාසි එකදාස් තුන්සිය හැටපහක් විය. </span></span><span class="verse v51" data-usfm="NUM.3.51"><span class="label">51</span><span class="content">සමිඳාණන් වහන්සේ ඔහුට අණ කළ පරිදි, ඔහු එය ඉටු කරමින් මුදාගැනීමට ගෙවූ මුදල ආරොන්ට සහ ඔහුගේ පුත්‍රයන්ට දුන්නේ ය.</span></span> 
     </div> 
    </div> 
   </div> 
  </div>
 </body>
</html>