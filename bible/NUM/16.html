<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch16" data-usfm="NUM.16">  
     <div class="s1"> <span class="heading"><b>කැරලිකරුවන්ට දඬුවම්</b></span> 
     </div> 
     <div class="p"> <span class="content"> </span><span class="verse v1" data-usfm="NUM.16.1"><span class="label">1</span><span class="content"> </span><span class="content">ලෙවීගේ පුත්‍රයා කොහාත් ය; ඔහුගේ පුත්‍රයා ඉශ්හාර් ය. ඔහුගේ පුත්‍රයා වන කෝරා ද රූබන්වරුන්ගේ පුත්‍රයන් වන එලියාබ්ගේ පුත්‍රයන් වන දාතාන් සහ අබිරාම් ද පෙලෙත්ගේ පුත් ඕන් ද </span></span><span class="verse v2" data-usfm="NUM.16.2"><span class="label">2</span><span class="content">ඔවුන් සමඟ ඉශ්රායෙල් ජනයා අතර සභාව කැඳවන, ජනප්‍රිය, කීර්තිමත් දෙසිය පණස්දෙනෙක් ද මෝසෙස්ට විරුද්ධ ව කැරලි ගැසූ හ. </span></span><span class="verse v3" data-usfm="NUM.16.3"><span class="label">3</span><span class="content">ඔව්හු මෝසෙස්ට හා ආරොන්ට විරුද්ධ ව එක්රැස් වෙමින්, ඒ දෙදෙනාට කතා කොට, “ඔබ දෙදෙනාගේ මහන්තත්වය පමණට වැඩි යි. මුළු ජනතාවත්, එහි සෑම දෙනෙකුත් සමිඳාණන් වහන්සේට කැප වී නැද් ද? උන් වහන්සේ ඔවුන් මැදත් වැඩ සිටින්නේ නැද් ද? එසේ නම්, නුඹලා පමණක් සමිඳාණන් වහන්සේගේ ජනතාවට ඉහළින් මහලොකුකම් පාන්නේ මන්දැ”යි ඇසූ හ.</span></span> 
     </div> 
     <div class="p"> <span class="verse v3" data-usfm="NUM.16.3"><span class="content"> </span></span><span class="verse v4" data-usfm="NUM.16.4"><span class="label">4</span><span class="content">මෙය ඇසූ මෝසෙස් මුණින්තලා වැටිණි. </span></span><span class="verse v5" data-usfm="NUM.16.5"><span class="label">5</span><span class="content">ඔහු කෝරා ඇතුළු ඔහුගේ මුළු පිරිසට කතා කරමින්, “හෙට උදෑසන අප අතරෙන් සමිඳාණන් වහන්සේට කැප වූ අය උන් වහන්සේ පෙන්වන සේක. උන් වහන්සේට කැප වූ, උන් වහන්සේ තෝරාගත් තැනැත්තාට උන් වහන්සේ සමීපයට එන්නට ද සලසන සේක. </span></span><span class="verse v6" data-usfm="NUM.16.6"><span class="label">6</span><span class="content">කෝරා සහ ඔහුගේ සගයෙනි, මෙය කරන්න, ඔබ හැම ධූම පාත්‍ර ගෙන </span></span><span class="verse v7" data-usfm="NUM.16.7"><span class="label">7</span><span class="content">හෙට උදෑසන ඒවායේ ගිනි අඟුරු බහා, සුවඳ ද්‍රව්‍ය දමන්න. එවිට සමිඳාණන් වහන්සේ තෝරාගත්, උන් වහන්සේට කැප වූ තැනැත්තා කවරෙක් ද කියා දැනගත හැක. ලෙවීගේ වංශයේ පුත්‍රයෙනි, ඔබ හැමගේ මහන්තත්වය පමණට වැඩි”යි කීවේ ය.</span></span> 
     </div> 
     <div class="p"> <span class="verse v7" data-usfm="NUM.16.7"><span class="content"> </span></span><span class="verse v8" data-usfm="NUM.16.8"><span class="label">8</span><span class="content">මෝසෙස් තවදුරට කෝරාට කතා කරමින්, “ලෙවීගේ වංශයේ පුත්‍රයෙනි, ඔබ සැම කරුණාකර මට සවන් දෙන්න. </span></span><span class="verse v9" data-usfm="NUM.16.9"><span class="label">9</span><span class="content">සමිඳාණන් වහන්සේගේ මණ්ඩපයේ සේවය කරමින් තමන් වහන්සේ ළඟට ඔබ හැම ළඟා කරගැනීමටත්, පූජකයන් වශයෙන් කටයුතු කරමින්, ඉශ්රායෙල්වරුන්ගේ දෙවියන් වහන්සේ මුළු ඉශ්රායෙල් ජනයා අතරෙන් ඔබ හැම වෙන් කොට ගැනීම ඔබ සුළු කොට සලකන්නහු ද? </span></span><span class="verse v10" data-usfm="NUM.16.10"><span class="label">10</span><span class="content">උන් වහන්සේ තමන් ළඟට ඔබත්, ලෙවීගේ දරුපරපුර වන ඔබේ සහෝදරයන් සියලු දෙනාත් ගෙනා සේක. ඔබ හැම දැන් පූජකවරයන් සොයන්නහු ද? </span></span><span class="verse v11" data-usfm="NUM.16.11"><span class="label">11</span><span class="content">එබැවින් ඔබත්, ඔබේ මුළු පිරිසත් පෙරමුණු බැඳ ඇත්තේ සමිඳාණන් වහන්සේට විරුද්ධ ව බව දැනගන්න. ආරොන්ට විරුද්ධ ව මැසිවිලි කීමට තරම් ඔහු කවරෙක් දැ”යි ඇසී ය.</span></span> 
     </div> 
     <div class="p"> <span class="verse v11" data-usfm="NUM.16.11"><span class="content"> </span></span><span class="verse v12" data-usfm="NUM.16.12"><span class="label">12</span><span class="content">ඉන්පසු මෝසෙස්, එලියාබ්ගේ පුත්‍රයන් වන දාතාන් සහ අබිරාම් කැඳවූ විට, ඔව්හු පිළිතුරු දෙමින්, “අපි නො එමු. </span></span><span class="verse v13" data-usfm="NUM.16.13"><span class="label">13</span><span class="content">මේ පාළුකරයේ අප මරා දමනු පිණිස, කිරෙන් සහ මී පැණියෙන් ඉතිරෙන රටකින් අප පිටතට ගෙන ඒමෙන් ඔබ කෙළේ සුළු අපරාධයක් ද? දැන් ඔබට උවමනා වී ඇත්තේ අප පාලනය කරන්නට ද? </span></span><span class="verse v14" data-usfm="NUM.16.14"><span class="label">14</span><span class="content">ඇත්තට ම ඔබ නම් අපට කිරි සහ මී පැණි ඉතිරෙන රටකට අප නොගෙනාවෙහි ය. කෙත් සහ මිදි වතු අපට උරුම කොට නුදුන්නෙහි ය. මේ මිනිසුන්ට යථා තත්ත්වය නොපෙනේ ය කියා ඔබ හිතන්නෙහි ද? අපි නම් නොඑන්නෙමු”යි කීවෝ ය.</span></span> 
     </div> 
     <div class="p"> <span class="verse v14" data-usfm="NUM.16.14"><span class="content"> </span></span><span class="verse v15" data-usfm="NUM.16.15"><span class="label">15</span><span class="content">මෝසෙස් ද එවිට තදින් රොස් වී සමිඳාණන් වහන්සේ අමතමින්, “ඔබ ඔවුන්ගේ පඬුරු නොපිළිගනු මැනවි. මම නම්, ඔවුන්ගෙන් කිසිවෙකුට නපුරක් නොකෙළෙමි. ඔවුන්ගේ කොටළුවෙකු වත් නොගතිමි”යි කී ය.</span></span> 
     </div> 
     <div class="p"> <span class="verse v15" data-usfm="NUM.16.15"><span class="content"> </span></span><span class="verse v16" data-usfm="NUM.16.16"><span class="label">16</span><span class="content">මෝසෙස් කෝරාට කතා කොට, “හෙට ඔබත්, ඔබගේ මුළු පිරිසත් සමිඳාණන් වහන්සේ ඉදිරියට ආ යුතු ය. ආරොන් ද එහි එනු ඇත. </span></span><span class="verse v17" data-usfm="NUM.16.17"><span class="label">17</span><span class="content">තවද, සැම කෙනෙක් ම තම තමාගේ ධූම පාත්‍රය රැගෙන, ඒවායේ සුවඳ ද්‍රව්‍ය දමා, සමිඳාණන් වහන්සේ ඉදිරියට ඒ ධූම පාත්‍ර ද ගෙන ආ යුතු ය. මෙලෙස එහි ධූම පාත්‍ර දෙසිය පණහක් වනු ඇත. ආරොන් ද සිය ධූම පාත්‍රය ගෙන ආ යුතු ය”යි කී ය. </span></span><span class="verse v18" data-usfm="NUM.16.18"><span class="label">18</span><span class="content">සියල්ලෝ ම තම තමන්ගේ ධූම පාත්‍ර රැගෙන ඒවායේ ගිනි අඟුරු බහා, ඒ මත සුවඳ ද්‍රව්‍ය දමා, මෝසෙස් සහ ආරොන් සමඟ සම්මුඛ මණ්ඩපයේ දොරකඩ සිටගත්හ. </span></span><span class="verse v19" data-usfm="NUM.16.19"><span class="label">19</span><span class="content">ඔවුන්ට මූණ ලා සිටින පරිදි, කෝරා තම මුළු පිරිස සම්මුඛ මණ්ඩපයේ දොරකඩට එක්රැස් කොට ගත්තේ ය. එවිට මුළු ජනතාවට ම සමිඳාණන් වහන්සේගේ මහිමාලංකාරය දර්ශනය විය. </span></span><span class="verse v20" data-usfm="NUM.16.20"><span class="label">20</span><span class="content">උන් වහන්සේ මෝසෙස්ට සහ ආරොන්ට කතා කොට, </span></span><span class="verse v21" data-usfm="NUM.16.21"><span class="label">21</span><span class="content">“සැණෙකින් මා මොවුන් වනසාලන්නට යන බැවින් මේ ජනතාවගෙන් අහකට යන්නැ”යි වදාළ සේක.</span></span> 
     </div> 
     <div class="p"> <span class="verse v21" data-usfm="NUM.16.21"><span class="content"> </span></span><span class="verse v22" data-usfm="NUM.16.22"><span class="label">22</span><span class="content">ඔව්හු ද මුණින්තළා වැටී, “අහෝ දෙවිඳුනි! සකල සත්ත්වයන්ට ජීවනය දෙන දෙවිඳුනි, එක මිනිසෙකුගේ පාපයට, ඔබ මුළු ජනතාවට ම එරෙහි ව රොස් වන සේක් දැ”යි ඇසූ හ.</span></span> 
     </div> 
     <div class="p"> <span class="verse v22" data-usfm="NUM.16.22"><span class="content"> </span></span><span class="verse v23" data-usfm="NUM.16.23"><span class="label">23</span><span class="content">සමිඳාණන් වහන්සේ මෝසෙස්ට උත්තර දෙමින්, </span></span><span class="verse v24" data-usfm="NUM.16.24"><span class="label">24</span><span class="content">“මේ සෙනඟට කතා කොට: ‘කෝරාගේ ද දාතාන්ගේ ද අබිරාම්ගේ ද කූඩාරම්වලින් අහකට යන්න’ කියා කියන්නැ”යි වදාළ සේක.</span></span> 
     </div> 
     <div class="p"> <span class="verse v24" data-usfm="NUM.16.24"><span class="content"> </span></span><span class="verse v25" data-usfm="NUM.16.25"><span class="label">25</span><span class="content">මෝසෙස් නැඟිට ඉශ්රායෙල් ජනයාගේ ප්‍රජා මූලිකයන් සමඟ දාතාන් සහ අබිරාම් වෙත ගියේ ය. </span></span><span class="verse v26" data-usfm="NUM.16.26"><span class="label">26</span><span class="content">මෙසේ ගොස්, ඔහු සෙනඟට කතා කොට, “කරුණාකර මේ අදමිටුන්ගේ කූඩාරම්වලින් අහකට යන්න. ඔවුන් සතු කිසිවකට අත නොතබන්න. එසේ කළොත් ඔවුන්ගේ පාපයන් නිසා නුඹලාත් වැනසෙනු ඇතැ”යි කීවේ ය. </span></span><span class="verse v27" data-usfm="NUM.16.27"><span class="label">27</span><span class="content">එවිට ඔව්හු කෝරා, දාතාන් සහ අබිරාම් යන අයගේ කූඩාරම්වලින් අහකට ගියහ. දාතාන් සහ අබිරාම් පිටතට අවුත්, තමන්ගේ භාර්යාවන්, පුත්‍රයන් සහ සිඟිත්තන් සමඟ තම කූඩාරම්වල දොරකඩ සිටගත්හ. </span></span><span class="verse v28" data-usfm="NUM.16.28"><span class="label">28</span><span class="content">මෝසෙස් කතා කොට, “මේ කාරණා ඉටු කිරීමට සමිඳාණන් වහන්සේ මා එවූ බව නුඹලා මෙයින් දැනගන්නහු ය. මේවා කරන්නේ මාගේ ම බලයකින් නොවේ. </span></span><span class="verse v29" data-usfm="NUM.16.29"><span class="label">29</span><span class="content">සියල්ලන්ට පොදු වූ මරණයට මේ මිනිසුන් පාත්‍ර වී, පොදු ඉරණමට ලක් වූවොත්, සමිඳාණන් වහන්සේ මා නො එවූ සේක. </span></span><span class="verse v30" data-usfm="NUM.16.30"><span class="label">30</span><span class="content">එහෙත්, උන් වහන්සේ අමුතු දෙයක් කරමින්, භූමියේ කට අයා ඔවුන් ද ඔවුන් සතු සියල්ල ද ගිලගෙන පාතාලයට ඔවුන් පණපිටින් වැටෙන්නට සැලැස්සුවොත්, මේ මිනිසුන් උන් වහන්සේ ප්‍රතික්ෂේප කළ බව නුඹලා දැනගත යුතු ය”යි කීවේ ය.</span></span> 
     </div> 
     <div class="p"> <span class="verse v30" data-usfm="NUM.16.30"><span class="content"> </span></span><span class="verse v31" data-usfm="NUM.16.31"><span class="label">31</span><span class="content">මේ වචන සියල්ල පවසා නිම වූ විගස, ඔවුන් සිටගෙන උන් තැන පැළිණි. </span></span><span class="verse v32" data-usfm="NUM.16.32"><span class="label">32</span><span class="content">භූමිය කට අයා ගත්තේ ය. ඔවුනුත්, නිවාසත්, කෝරාගේ සියලු පිරිසත්, සකල සම්පතත් භූමිය ගිලදැමී ය. </span></span><span class="verse v33" data-usfm="NUM.16.33"><span class="label">33</span><span class="content">ඔව්හුත්, ඔවුන් සතු සියලු දෙනත් පණපිටින් ම පාතාලයට කිඳා ගියෝ ය. මිහිතලය ඔවුන් වසාගත්තා ය. සෙනඟ අතරෙන් ඔව්හු වැනසී ගියහ, </span></span><span class="verse v34" data-usfm="NUM.16.34"><span class="label">34</span><span class="content">ඔවුන්ගේ මොරගැසීම ඇසූ, අවට සිටි ඉශ්රායෙල් ජනයා, “මෙහි සිටියොත් පොළොව අප ද ගිලගන්නට පුළුවනැ”යි කියමින් එතැනින් පැන ගියහ. </span></span><span class="verse v35" data-usfm="NUM.16.35"><span class="label">35</span><span class="content">ඉන්පසු සමිඳාණන් වහන්සේ එවූ ගින්නක් සුවඳ දුම් පිදූ මිනිසුන් දෙසිය පණස්දෙන දවාදැමී ය.</span></span> 
     </div> 
     <div class="p"> <span class="verse v35" data-usfm="NUM.16.35"><span class="content"> </span></span><span class="verse v36" data-usfm="NUM.16.36"><span class="label">36</span><span class="content">එකල සමිඳාණන් වහන්සේ මෝසෙස්ට කතා කොට, </span></span><span class="verse v37" data-usfm="NUM.16.37"><span class="label">37</span><span class="content">“පූජක ආරොන්ගේ පුත් එලෙයාසර්ට, ‘අළු මැදින් ධූම පාත්‍ර ඉවතට ගෙන ගිනි අඟුරු අහකට හළා දමන්නැ’යි කියන්න. මන්ද ඒවා ශුද්ධ ය. </span></span><span class="verse v38" data-usfm="NUM.16.38"><span class="label">38</span><span class="content">සමිඳාණන් වහන්සේ ඉදිරියෙහි ඔවුන් ඒවායින් පිදූ බැවින් ඒවා ශුද්ධ ය. එබැවින් හෘදය සාක්ෂියට විරුද්ධ ව පව් කළ මේ අයගේ ධූම පාත්‍ර ගෙන, පූජාසනය වැසීම සඳහා ඒවා පැතලි තහඩුවලට තැළිය යුතු ය. ඒවා ඉශ්රායෙල් ජනයාට ලකුණක් වනු ඇතැ”යි වදාළ සේක. </span></span><span class="verse v39" data-usfm="NUM.16.39"><span class="label">39</span><span class="content">පූජක එලෙයාසර් දැවී ගිය අය පිදූ ලෝකඩ ධූම පාත්‍ර රැගෙන, පූජාසනය වැසීම සඳහා ඒවායින් පැතලි තහඩු සෑදී ය. </span></span><span class="verse v40" data-usfm="NUM.16.40"><span class="label">40</span><span class="content">එසේ කෙළේ ආරොන්ගේ වංශයට අයිති නැති අන් කෙනෙකු සමිඳාණන් වහන්සේ ඉදිරියට සුවඳ දුම් පිදීම සඳහා ළඟා නොවිය යුතු බව සිහිගැන්වීමේ සිද්ධිය ඉශ්රායෙල් ජනයාට අනුස්මරණයක් වීම සඳහා ය. යමෙකු එසේ කළොත්, කෝරාට සහ ඔහුගේ පිරිසට වූ දේ ඔහුටත් වනු ඇත. මේ සියල්ල සමිඳාණන් වහන්සේ මෝසෙස් මඟින් එලෙයාසර්ට වදාළ පරිදි ඉටු විය.</span></span> 
     </div> 
     <div class="s1"> <span class="heading"><b>ආරොන්ගේ අයැදුම</b></span> 
     </div> 
     <div class="p"> <span class="verse v40" data-usfm="NUM.16.40"><span class="content"> </span></span><span class="verse v41" data-usfm="NUM.16.41"><span class="label">41</span><span class="content">පසු දින මුළු ඉශ්රායෙල් ජනතාව මෝසෙස්ට හා ආරොන්ට විරුද්ධ ව මැසිවිලි දොඩමින්, “ඔබ දෙදෙන සමිඳාණන් වහන්සේගේ සෙනඟ මරාදැමුවහු ය”යි කී හ. </span></span><span class="verse v42" data-usfm="NUM.16.42"><span class="label">42</span><span class="content">ජනතාව මෝසෙස්ට හා ආරොන්ට විරුද්ධ ව එක්රැස් වී සම්මුඛ මණ්ඩපය දෙස නෙත් යොමා බැලූ හ. පුදුමයකි, වලාකුළකින් එය වැසී තිබිණි. සමිඳාණන් වහන්සේගේ මහිමාලංකාරය ද දර්ශනය විය. </span></span><span class="verse v43" data-usfm="NUM.16.43"><span class="label">43</span><span class="content">මෝසෙස් සහ ආරොන් සම්මුඛ මණ්ඩපය ඉදිරියට පැමිණියහ. </span></span><span class="verse v44" data-usfm="NUM.16.44"><span class="label">44</span><span class="content">සමිඳාණන් වහන්සේ මෝසෙස්ට කතා කරමින්, </span></span><span class="verse v45" data-usfm="NUM.16.45"><span class="label">45</span><span class="content">“සැණෙකින් මම මොවුන් වනසාලන්නට යමි. එබැවින් මේ ජනතාවගෙන් ඉවතට යන්නැ”යි වදාළ සේක. ඔව්හු මුණින්තලා වැටුණාහ.</span></span> 
     </div> 
     <div class="p"> <span class="verse v45" data-usfm="NUM.16.45"><span class="content"> </span></span><span class="verse v46" data-usfm="NUM.16.46"><span class="label">46</span><span class="content">මෝසෙස් ආරොන්ට කතා කොට, “ඔබේ ධූම පාත්‍රය ගෙන, පූජාසනයේ ගින්දර රැගෙන එහි බහා, සුවඳ ද්‍රව්‍ය දමා, කඩිනමින් සෙනඟ අතරට ගොස්, ඔවුන් උදෙසා පව් කමාවේ පිළිවෙත ඉටු කරන්න. සමිඳාණන් වහන්සේ රොස් වී සිටින සේක. වසංගතයක් බෝවේගෙන එන්නේ ය”යි පැවසී ය. </span></span><span class="verse v47" data-usfm="NUM.16.47"><span class="label">47</span><span class="content">ආරොන් මෝසෙස් අණ කළ පරිදි ධූම පාත්‍රය රැගෙන ජනතාව මැදට ගියේ ය. සෙනඟ අතර වසංගතය පැතිරී යන බව දුටු විට, ඔහු සුවඳ ද්‍රව්‍ය ධූම පාත්‍රයට දමා සෙනඟ උදෙසා පව් කමාවේ පිළිවෙත ඉටු කෙළේ ය. </span></span><span class="verse v48" data-usfm="NUM.16.48"><span class="label">48</span><span class="content">මෙසේ මළවුන් හා ජීවතුන් මැද ඔහු සිටගත් කල වසංගතය නැවතිණි. </span></span><span class="verse v49" data-usfm="NUM.16.49"><span class="label">49</span><span class="content">කෝරාගේ කැරලි ගැසීමෙන් නැසුණු අය හැරුණ විට වසංගතයෙන් නැසුණු අයගේ ගණන දහහතරදාස් හත්සියයක් විය. </span></span><span class="verse v50" data-usfm="NUM.16.50"><span class="label">50</span><span class="content">වසංගතය පැතිරීම නැවතුණු පසු, ආරොන් සම්මුඛ මණ්ඩපයේ දොරකඩ සිටි මෝසෙස් වෙත ආපසු ගියේ ය.</span></span> 
     </div> 
    </div> 
   </div> 
  </div>
 </body>
</html>