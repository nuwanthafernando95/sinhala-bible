<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch21" data-usfm="NUM.21">  
     <div class="s1"> <span class="heading"><b>කානානිවරුන් පරාජය කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.21.1"><span class="label">1</span><span class="content"> </span><span class="content">දකුණු දිශාවේ විසූ අරාද් නම් කානානිය රජ අතාරිම් නම් මාර්ගය ඔස්සේ ඉශ්රායෙල්වරුන් එන බව ඇසූ විට, ඔහු ඔවුන් ආක්‍රමණය කර ඔවුන්ගෙන් සමහරෙකු අල්ලාගත්තේ ය. </span></span><span class="verse v2" data-usfm="NUM.21.2"><span class="label">2</span><span class="content">ඉශ්රායෙල්වරු සමිඳාණන් වහන්සේට බාරයක් වෙමින්, “ඔබ මේ සෙනඟ අප අතට පාවා දෙන සේක් නම්, අපි ඔවුන්ගේ නගර සහමුලින් වනසාලන්නෙමු”යි කී හ. </span></span><span class="verse v3" data-usfm="NUM.21.3"><span class="label">3</span><span class="content">උන් වහන්සේ ඉශ්රායෙල්වරුන්ගේ ඉල්ලීමට සවන් දී කානානිවරුන් ඔවුන්ට පාවා දුන් සේක. ඉශ්රායෙල්වරු ඔවුන් සහ ඔවුන්ගේ නගර සහමුලින් වනසා ලූ හ. ඉන්පසු එම ස්ථානය හෝර්මා කියා නම් කරන ලදී.</span></span> 
     </div> 
     <div class="s1"> <span class="heading"><b>ලෝකඩ සර්පයා</b></span> 
     </div> 
     <div class="p"> <span class="verse v3" data-usfm="NUM.21.3"><span class="content"> </span></span><span class="verse v4" data-usfm="NUM.21.4"><span class="label">4</span><span class="content"> </span><span class="content">ඔව්හු හෝර් නම් කඳුකරයෙන් නික්ම රතු මුහුදට යන මාර්ගය ඔස්සේ ඒදොම් නම් දේශය වටකර ගියහ. මෙසේ යන විට සෙනඟ බොහෝ සේ අධෛර්යයට පත් වූ හ. </span></span><span class="verse v5" data-usfm="NUM.21.5"><span class="label">5</span><span class="content">සෙනඟ දෙවියන් වහන්සේට සහ මෝසෙස්ට විරුද්ධ ව කතා කරමින්, “මේ පාළුකරයේ අප මැරෙන්නට ඇරීමට ඔබ අප මිසරයෙන් පිටතට ගෙනාවේ මන් ද? අපට කන්නත් නැත, බොන්නත් නැත. අපට ලැබෙන මේ සිල්ලර කෑම අපට දැන් තිත්ත වී ඇතැ”යි පැවසූ හ. </span></span><span class="verse v6" data-usfm="NUM.21.6"><span class="label">6</span><span class="content">එවිට සමිඳාණන් වහන්සේ සෙනඟ මැදට විසකුරු සර්පයන් එවූ විට, ඒ සර්පයෝ ඔවුන්ට දෂ්ට කළහ. ඉශ්රායෙල් සෙනඟ අතරේ බොහෝ දෙනෙක් නැසී ගියහ. </span></span><span class="verse v7" data-usfm="NUM.21.7"><span class="label">7</span><span class="content">එබැවින් සෙනඟ මෝසෙස් වෙත පැමිණ, “අපි සමිඳාණන් වහන්සේටත්, ඔබටත් විරුද්ධ ව කතා කිරීමෙන් පව් කෙළෙමු. මේ සර්පයන් අප මැදින් ඉවත් කරන ලෙස උන් වහන්සේට යාච්ඤා කරන්නැ”යි ඉල්ලූ හ. මෝසෙස් ද සෙනඟ උදෙසා යාච්ඤා කෙළේ ය. </span></span><span class="verse v8" data-usfm="NUM.21.8"><span class="label">8</span><span class="content">සමිඳාණන් වහන්සේ මෝසෙස්ට කතා කොට, “ලෝකඩ සර්පයෙකු සාදා රිටක් පිට තබන්න. දෂ්ට කරනු ලැබූ යමෙක් ඇද්ද, ඔහු එය දෙස බැලුවහොත්, සුව වනු ඇතැ”යි වදාළ සේක. </span></span><span class="verse v9" data-usfm="NUM.21.9"><span class="label">9</span><span class="content">එවිට මෝසෙස් ලෝකඩ සර්පයෙකු සාදා ඌ රිටක් පිට තැබී ය. සර්පයෙක් යමෙකු දෂ්ට කෙළේ ද ඒ තැනැත්තා ලෝකඩ සර්පයා දෙස බැලූ විට ඔහු සුවපත් විය.</span></span> 
     </div> 
     <div class="s1"> <span class="heading"><b>ඉදිරි ගමන්</b></span> 
     </div> 
     <div class="p"> <span class="verse v9" data-usfm="NUM.21.9"><span class="content"> </span></span><span class="verse v10" data-usfm="NUM.21.10"><span class="label">10</span><span class="content">ඉශ්රායෙල් ජනයා ඉදිරියට ගොස් ඔබොත් නම් ස්ථානයේ කඳවුරු බැඳගත්හ. </span></span><span class="verse v11" data-usfm="NUM.21.11"><span class="label">11</span><span class="content">එතැනින් නික්ම ඔව්හු පෙරදිග වූ මෝවබ් ප්‍රදේශයට ඉදිරියෙන් පිහිටි පාළුකරයේ ඉයේ-අබාරීම් නම් ස්ථානයේ කඳවුරු බැඳගත්හ. </span></span><span class="verse v12" data-usfm="NUM.21.12"><span class="label">12</span><span class="content">එතැනින් ද නික්ම ශෙරෙද් නම් මිටියාවතේ කඳවුරු බැඳගත්හ. </span></span><span class="verse v13" data-usfm="NUM.21.13"><span class="label">13</span><span class="content">එතැනින් ද යළි ඔව්හු පිටත් ව ගොස්, අමෝරිවරුන්ගේ දේශ සීමා දක්වා ඇති පාළුකරයේ පිහිටි අර්ණොන් ගඟින් එගොඩ කඳවුරු බැඳගත්හ. අර්ණොන් ගඟ පිහිටියේ මෝවබ්වරුන්ගේ හා අමෝරිවරුන්ගේ රටවල් අතර මෝවබ් දේශ සීමාවේ ය. </span></span><span class="verse v14" data-usfm="NUM.21.14"><span class="label">14</span><span class="content">එබැවින් සමිඳුන්ගේ සටන් ග්‍රන්ථයෙහි මෙසේ කියා තිබේ:</span></span> 
     </div> 
     <div class="q2"> <span class="verse v14" data-usfm="NUM.21.14"><span class="content">“සුපා නම් පෙදෙස්හි වහෙබ් නුවර ය, මිටියාවත් ය, අර්ණොන් නදිය ඇත,</span></span> 
     </div> 
     <div class="q"> <span class="verse v14" data-usfm="NUM.21.14"><span class="content"> </span></span><span class="verse v15" data-usfm="NUM.21.15"><span class="label">15</span><span class="content">ආර් නුවර හා මෝවබ් දේශ සීමා පැතිරී යන මිටියාවත්හි බෑවුම් ය.”</span></span> 
     </div> 
     <div class="q"> <span class="verse v15" data-usfm="NUM.21.15"><span class="content"> </span></span><span class="verse v16" data-usfm="NUM.21.16"><span class="label">16</span><span class="content">එතැනින් ඔව්හු බෙයේර් නම් ස්ථානයට ගියහ. ‘සෙනඟ එක්රැස් කරන්න, මම ඔවුන්ට බොන්නට වතුර දෙමි’යි කියා සමිඳාණන් වහන්සේ මෝසෙස්ට වදාරා ඇත්තේ එහි ය.</span></span> 
     </div> 
     <div class="p"> <span class="verse v16" data-usfm="NUM.21.16"><span class="content"> </span></span><span class="verse v17" data-usfm="NUM.21.17"><span class="label">17</span><span class="content">එවිට ඉශ්රායෙල් මේ ගීය ගැයූ හ.</span></span> 
     </div> 
     <div class="q2"> <span class="verse v17" data-usfm="NUM.21.17"><span class="content">“එම්බා ළිඳ, දිය උනන්න.</span></span> 
     </div> 
     <div class="q2"> <span class="verse v17" data-usfm="NUM.21.17"><span class="content">ඊට ගී ගයන්න.</span></span> 
     </div> 
     <div class="q"> <span class="verse v17" data-usfm="NUM.21.17"><span class="content"> </span></span><span class="verse v18" data-usfm="NUM.21.18"><span class="label">18</span><span class="content">කුමරුන් කැණි ළිඳ මේ ය, නායකයන් හෑරූ ළිඳ මේ ය, ජයකොන්තයෙන් කැණි ළිඳ මේ ය, සැරයටියෙන් හෑරූ ළිඳ මේ ය.”</span></span> 
     </div> 
     <div class="p"> <span class="verse v18" data-usfm="NUM.21.18"><span class="content">ඔව්හු පාළුකරයෙන් නික්ම මත්තානයට ද </span></span><span class="verse v19" data-usfm="NUM.21.19"><span class="label">19</span><span class="content">එතැනින් නහලීයෙලට ද එතැනින් බාමොත්ට ද </span></span><span class="verse v20" data-usfm="NUM.21.20"><span class="label">20</span><span class="content">එතැනින් කාන්තාරයට මූණ ලා පිහිටි පිස්ගා කඳු ශිඛරයට පහතින් මෝවබ් දේශයේ මිටියාවතට ද පැමිණියහ.</span></span> 
     </div> 
     <div class="s1"> <span class="heading"><b>රජුන් දෙදෙනෙකුගේ පරාජය</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 2:26</b></span><span class="heading"><b>;</b></span><span class="heading"><b>ද්වි.නී. 3:11</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="NUM.21.20"><span class="content"> </span></span><span class="verse v21" data-usfm="NUM.21.21"><span class="label">21</span><span class="content">ඉශ්රායෙල්වරු අමෝරිවරුන්ගේ සීහොන් රජු වෙත දූතයන් යවමින්, </span></span><span class="verse v22" data-usfm="NUM.21.22"><span class="label">22</span><span class="content">“ඔබේ දේශය මැදින් යන්නට අපට අවසර දෙනු මැනව, ඔබේ කෙත් වතුවලට හෝ මිදි වතුවලට හෝ නොයන්නෙමු. ළිංවලින් වතුර නොබොන්නෙමු. ඔබේ දේශ සීමා පසු කරන තෙක් රජ මාවත ඔස්සේ ම යන්නෙමු”යි සැළ කළහ. </span></span><span class="verse v23" data-usfm="NUM.21.23"><span class="label">23</span><span class="content">එහෙත්, සීහොන් රජ, තම රට මැදින් යන්නට ඉශ්රායෙල්වරුන්ට අවසර නුදුන්නේ ය. තවද, ඔහු තම සියලු සෙනඟ රැස් කොට ඉශ්රායෙල්වරුන්ට විරුද්ධ ව යුද අරඹා පාළුකරයේ පිහිටි ජහශ් නම් ස්ථානයට ගොස්, ඔවුන්ට පහර දුන්නේ ය. </span></span><span class="verse v24" data-usfm="NUM.21.24"><span class="label">24</span><span class="content">ඉශ්රායෙල්වරු ද ඔවුන්ට විරුද්ධ ව කඩුවෙන් ප්‍රති ප්‍රහාර දී, අර්ණොන් නදියේ සිට ජබ්බොක් දක්වා ද අම්මොන්වරුන්ගේ දේශ සීමාවේ පිහිටි ජාශර් නම් ස්ථානය දක්වා ද රට යටත් කරගත්හ. </span></span><span class="verse v25" data-usfm="NUM.21.25"><span class="label">25</span><span class="content">ඉශ්රායෙල්වරු මෙසේ අමෝරිවරුන්ගේ මේ නගර සියල්ල ම අල්ලාගත්හ. ඉන්පසු ඔව්හු හෙෂ්බොන් ඇතුළු ඊට යාබද සියලු නගරවල පදිංචි වූ හ. </span></span><span class="verse v26" data-usfm="NUM.21.26"><span class="label">26</span><span class="content">හෙෂ්බොන් වනාහි අමෝරිවරුන්ගේ, සීහොන් නම් රජතුමාගේ ප්‍රධාන නගරය විය. ඔහු කලින් සිටි මෝවබ්හි රජුට විරුද්ධ ව සටන් කොට අර්ණොන් නදිය දක්වා මුළු ප්‍රදේශය ම අල්ලාගෙන තිබුණේ ය.</span></span> 
     </div> 
     <div class="p"> <span class="verse v26" data-usfm="NUM.21.26"><span class="content"> </span></span><span class="verse v27" data-usfm="NUM.21.27"><span class="label">27</span><span class="content">එබැවින් කිවීහු මෙසේ ගැයූ හ:</span></span> 
     </div> 
     <div class="q2"> <span class="verse v27" data-usfm="NUM.21.27"><span class="content">“හෙෂ්බොන් වෙත එන්න, සීහොන් නුවර ඉදි කොට එය ලකලෑස්ති කරන්න.</span></span> 
     </div> 
     <div class="q"> <span class="verse v27" data-usfm="NUM.21.27"><span class="content"> </span></span><span class="verse v28" data-usfm="NUM.21.28"><span class="label">28</span><span class="content"> </span><span class="content">හෙෂ්බොනින් නික්ම ගිය ගින්න, සීහොන් නුවරින් නික්ම ගිය ගිනි දලුව, මෝවබ්හි ආර් ද අර්ණොන් ගිරිකුළු නායකයන් ද දවාදැමී ය.</span></span> 
     </div> 
     <div class="q"> <span class="verse v28" data-usfm="NUM.21.28"><span class="content"> </span></span><span class="verse v29" data-usfm="NUM.21.29"><span class="label">29</span><span class="content">එම්බා මෝවබ්, තිට වන විපතක මහත!</span></span> 
     </div> 
     <div class="q2"> <span class="verse v29" data-usfm="NUM.21.29"><span class="content">කෙමොෂ් වැසියෙනි, තෙපි විනාශ යි!</span></span> 
     </div> 
     <div class="q2"> <span class="verse v29" data-usfm="NUM.21.29"><span class="content">දරුවන් කෙමොෂ් කෙරෙන් පලා යාමටත් දැරියන් අමෝරි රජු හට වහල්කමටත් පාවා දුනි.</span></span> 
     </div> 
     <div class="q"> <span class="verse v29" data-usfm="NUM.21.29"><span class="content"> </span></span><span class="verse v30" data-usfm="NUM.21.30"><span class="label">30</span><span class="content">හෙෂ්බොන් සිට දීබොන් දක්වා, නාෂිම් සිට මෙදිබා අසල නෝපා දක්වා, ඔවුන්ගේ පෙළපත වැනසී ඇත.”</span></span> 
     </div> 
     <div class="p"> <span class="verse v30" data-usfm="NUM.21.30"><span class="content"> </span></span><span class="verse v31" data-usfm="NUM.21.31"><span class="label">31</span><span class="content">මෙලෙස ඉශ්රායෙල්වරු අමෝරිවරුන්ගේ දේශයෙහි පදිංචි වූ හ. </span></span><span class="verse v32" data-usfm="NUM.21.32"><span class="label">32</span><span class="content">මෝසෙස් ජාශර් නුවරට ඔත්තු බැලීමට දූතයන් යවා, ඊට යාබද නගර අල්ලා ගෙන ඒවායේ විසූ අමෝරිවරුන් පන්නා දැමී ය.</span></span> 
     </div> 
     <div class="p"> <span class="verse v32" data-usfm="NUM.21.32"><span class="content"> </span></span><span class="verse v33" data-usfm="NUM.21.33"><span class="label">33</span><span class="content">ඉන්පසු ඔව්හු හැරී බාෂාන් බලා ගියහ. එවිට බාෂාන්හි රජු වූ ඕග් සහ ඔහුගේ මුළු සෙනඟ ඉශ්රායෙල්වරුන්ට විරුද්ධ ව යුද අරඹා පහර දීමට එද්රෙයි නම් ස්ථානයට ගියහ. </span></span><span class="verse v34" data-usfm="NUM.21.34"><span class="label">34</span><span class="content">සමිඳාණන් වහන්සේ මෝසෙස් අමතා, “රජුට බිය නොවන්න; නුඹ අතට ඔහුත්, ඔහුගේ මුළු සෙනඟත්, රටත් මම පාවාදෙමි. හෙෂ්බොන්හි සිටි අමෝරිවරුන්ගේ රජ වූ සීහොන්ට නුඹ කළාක් මෙන්, ඔහුටත් දඬුවම් කළ යුතු ය”යි වදාළ සේක. </span></span><span class="verse v35" data-usfm="NUM.21.35"><span class="label">35</span><span class="content">එවිට ඉශ්රායෙල්වරු එම රජුටත්, ඔහුගේ දරුවන්ටත්, ඔහුගේ සෙනඟටත් පහර දී ඔවුන්ගෙන් කිසිවෙකු ඉතුරු නොකොට මරාදැමූ හ. ඉන්පසු ඔව්හු එම දේශය අත්පත් කරගත්හ.</span></span> 
     </div> 
    </div> 
   </div> 
  </div>
 </body>
</html>