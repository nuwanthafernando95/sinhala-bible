<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch10" data-usfm="NUM.10">  
     <div class="s1"> <span class="heading"><b>රිදී හොරණෑ</b></span> 
     </div> 
     <div class="p"> <span class="content"> </span><span class="verse v1" data-usfm="NUM.10.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="NUM.10.2"><span class="label">2</span><span class="content">“තැළූ රිදීයෙන් හොරණෑ දෙකක් සාදන්න. මුළු ජනතාව කැඳවීම සඳහාත්, කූඩාරම් ගැලවීම සඳහාත් ඒවා භාවිතා කළ යුතු ය. </span></span><span class="verse v3" data-usfm="NUM.10.3"><span class="label">3</span><span class="content">ඒවා පිඹින කල මුළු ඉශ්රායෙල් ජනතාව ම සම්මුඛ මණ්ඩපයේ දොරකඩ නුඹ වෙතට රැස්විය යුතු ය. </span></span><span class="verse v4" data-usfm="NUM.10.4"><span class="label">4</span><span class="content">එහෙත්, එක හොරණෑවක් පමණක් පිඹින කල ඉශ්රායෙල් ගෝත්‍රයන්හි මූලිකයන් වන ප්‍රධානීන් පමණක් ඔබ වෙතට රැස්විය යුතු ය. </span></span><span class="verse v5" data-usfm="NUM.10.5"><span class="label">5</span><span class="content">හොරණෑව රණ හඬ නැඟුව විට පූර්ව දිශාවේ පිහිටි කූඩාරම්වල අය පිටත් විය යුතු ය. </span></span><span class="verse v6" data-usfm="NUM.10.6"><span class="label">6</span><span class="content">හොරණෑව දෙ වන වරටත් රණ හඬ නැඟුව විට දක්ෂිණ දිශාවේ කූඩාරම්වල අය පිටත් විය යුතු ය. මෙලෙස පිටත් වී යාම රණ හඬ අනුව විය යුතු වේ. </span></span><span class="verse v7" data-usfm="NUM.10.7"><span class="label">7</span><span class="content">එහෙත්, මුළු ජනතාව එක්රැස් කිරීමට නම්, රණ හඬ නොනඟා හොරණෑව පිඹිය යුතු ය. </span></span><span class="verse v8" data-usfm="NUM.10.8"><span class="label">8</span><span class="content">හොරණෑ පිඹිය යුත්තෝ ආරොන්ගේ පුත්‍රයන් වන පූජකවරු ය.</span></span> 
     </div> 
     <div class="p"> <span class="verse v8" data-usfm="NUM.10.8"><span class="content">පහත දක්වන මේ නීතිය නුඹලාගේ පෙළපත් තුළ සදහට ම වලංගු විය යුතු වේ. </span></span><span class="verse v9" data-usfm="NUM.10.9"><span class="label">9</span><span class="content">නුඹලාගේ දේශයෙහි, නුඹලාට පීඩා කරන සතුරාට විරුද්ධ ව නුඹලා සටන් කරන විට රණ හඬ නඟින ලෙස හොරණෑ පිඹිය යුතු වේ. නුඹලාගේ දෙවියන් වන සමිඳාණන් වහන්සේ එවිට නුඹලා සිහිපත් කොට සතුරාගෙන් නුඹලා මුදාගනු ලබන්නහු ය. </span></span><span class="verse v10" data-usfm="NUM.10.10"><span class="label">10</span><span class="content">ප්‍රීතිදායක අවස්ථාවල දී, ප්‍රසිද්ධ මංගල්‍යවල දී හා පෝය දින සිදුකරන උත්සවවල දී, දවන යාග පූජා සහ සහභාගිකමේ පූජා පුදන විට හොරණෑ පිඹිය යුතු වේ. එය මඟින් නුඹලාගේ දෙවියන් වහන්සේ නුඹලාට සිහිපත් වනු ඇත. නුඹලාගේ දෙවි සමිඳාණන් වහන්සේ මම වෙමි.”</span></span> 
     </div> 
     <div class="s1"> <span class="heading"><b>ගමන් යාමට අණ දීම</b></span> 
     </div> 
     <div class="p"> <span class="verse v10" data-usfm="NUM.10.10"><span class="content"> </span></span><span class="verse v11" data-usfm="NUM.10.11"><span class="label">11</span><span class="content">දෙ වන අවුරුද්දේ, දෙ වන මාසයේ විසි වන දින දී, සම්මුඛ මණ්ඩපයට ඉහළින් වලාකුළ ඉවතට ගන්නා ලදී. </span></span><span class="verse v12" data-usfm="NUM.10.12"><span class="label">12</span><span class="content">එවිට ඉශ්රායෙල් ජනයා සීනයි පාළුකරයෙන් නික්ම යන්නට පිටත් වූ හ. වලාකුළ පාරාන් නම් පාළුකරයේ රැඳී නැවතිණි. </span></span><span class="verse v13" data-usfm="NUM.10.13"><span class="label">13</span><span class="content">එවිට මෝසෙස් මඟින් සමිඳාණන් වහන්සේ දුන් අණ පරිදි ඔව්හු ඉදිරියට ගමන් ගත්හ.</span></span> 
     </div> 
     <div class="p"> <span class="verse v13" data-usfm="NUM.10.13"><span class="content"> </span></span><span class="verse v14" data-usfm="NUM.10.14"><span class="label">14</span><span class="content">පළමුකොට ජුදාගේ දරුපරපුර පදිංචි වූ කඳවුරේ ධජය යටතේ සිටි සේනාංක පිළිවෙළට ගමන් ගත්හ. ජුදාගේ සේනාංකයේ සෙන්පතියා අම්මිනාදාබ්ගේ පුත් නාෂොන් විය. </span></span><span class="verse v15" data-usfm="NUM.10.15"><span class="label">15</span><span class="content">ඉස්සාකර්ගේ ගෝත්‍රයට අයත් වූවන්ගේ සේනාංකයේ සෙන්පතියා ශූවර්ගේ පුත් නෙතනේල් විය. </span></span><span class="verse v16" data-usfm="NUM.10.16"><span class="label">16</span><span class="content">සාබුලොන්ගේ ගෝත්‍රයට අයත් වූවන්ගේ සේනාංකයේ සෙන්පතියා හේලොන්ගේ පුත් එලියාබ් විය.</span></span> 
     </div> 
     <div class="p"> <span class="verse v16" data-usfm="NUM.10.16"><span class="content"> </span></span><span class="verse v17" data-usfm="NUM.10.17"><span class="label">17</span><span class="content">එවිට මණ්ඩපය බාන ලදින්, ගේර්ෂොන්ගේ හා මෙරාරීගේ දරුපරපුර එය උසුලාගෙන පිටත් ව ගියහ.</span></span> 
     </div> 
     <div class="p"> <span class="verse v17" data-usfm="NUM.10.17"><span class="content"> </span></span><span class="verse v18" data-usfm="NUM.10.18"><span class="label">18</span><span class="content">ඉන්පසු රූබන්ගේ කඳවුරේ ධජය යටතේ සිටි සේනාංක පිළිවෙළට ගමන් ගත්හ. රූබන්ගේ සේනාංකයේ සෙන්පතියා ෂෙදෙවුර්ගේ පුත් එලිශූර් විය. </span></span><span class="verse v19" data-usfm="NUM.10.19"><span class="label">19</span><span class="content">සිමියොන්ගේ ගෝත්‍රයට අයත් වූවන්ගේ සේනාංකයේ සෙන්පතියා ශුරිෂද්දයිගේ පුත් ෂෙලුමියෙල් විය. </span></span><span class="verse v20" data-usfm="NUM.10.20"><span class="label">20</span><span class="content">ගාද්ගේ ගෝත්‍රයට අයත් වූවන්ගේ සේනාංකයේ සෙන්පතියා දෙවුයෙල්ගේ පුත් එලියාසාප් විය.</span></span> 
     </div> 
     <div class="p"> <span class="verse v20" data-usfm="NUM.10.20"><span class="content"> </span></span><span class="verse v21" data-usfm="NUM.10.21"><span class="label">21</span><span class="content">එවිට කොහාත්ගේ දරුපරපුර ශුද්ධස්ථානයේ පූජා භාණ්ඩ උසුලාගෙන නික්ම ගියහ. ඊළඟ කඳවුරට ඔවුන් පැමිණෙන විට මණ්ඩපය යළි ඉදි කොට තිබිණි.</span></span> 
     </div> 
     <div class="p"> <span class="verse v21" data-usfm="NUM.10.21"><span class="content"> </span></span><span class="verse v22" data-usfm="NUM.10.22"><span class="label">22</span><span class="content">ඉන්පසු එප්‍රායිම්ගේ දරුපරපුර පදිංචි වූ කඳවුරේ ධජය යටතේ සිටි සේනාංක පිළිවෙළට ගමන් ගත්හ. එප්‍රායිම්ගේ සේනාංකයේ සෙන්පතියා අම්මිහුද්ගේ පුත් එලිෂාමා විය. </span></span><span class="verse v23" data-usfm="NUM.10.23"><span class="label">23</span><span class="content">මනස්සේගේ ගෝත්‍රයට අයත් වූවන්ගේ සේනාංකයේ සෙන්පතියා පෙදාශූර්ගේ පුත් ගමාලියෙල් විය. </span></span><span class="verse v24" data-usfm="NUM.10.24"><span class="label">24</span><span class="content">බෙන්ජමින්ගේ ගෝත්‍රයට අයත් වූවන්ගේ සේනාංකයේ සෙන්පතියා ගිදෙයොනිගේ පුත් අබිදාන් විය.</span></span> 
     </div> 
     <div class="p"> <span class="verse v24" data-usfm="NUM.10.24"><span class="content"> </span></span><span class="verse v25" data-usfm="NUM.10.25"><span class="label">25</span><span class="content">ඉන්පසු දාන්ගේ දරුපරපුර පදිංචි වූ කඳවුරේ ධජය යටතේ සිටි සේනාංක කඳවුර පිටුපසින් යන ආරක්ෂක භටයන් මෙන් පිළිවෙළට ගමන් ගත්හ. දාන්ගේ සේනාංකයේ සෙන්පතියා අම්මිෂද්දයිගේ පුත් අහියේසෙර් විය. </span></span><span class="verse v26" data-usfm="NUM.10.26"><span class="label">26</span><span class="content">ආෂෙර්ගේ ගෝත්‍රයට අයත් වූවන්ගේ සේනාංකයේ සෙන්පතියා ඔක්‍රාන්ගේ පුත් පගියෙල් විය. </span></span><span class="verse v27" data-usfm="NUM.10.27"><span class="label">27</span><span class="content">නප්තලීගේ ගෝත්‍රයට අයත් වූවන්ගේ සේනාංකයේ සෙන්පතියා ඒනාන්ගේ පුත් අහිරා විය. </span></span><span class="verse v28" data-usfm="NUM.10.28"><span class="label">28</span><span class="content">ඉශ්රායෙල් ජනයා පෙරටුවට ගමන් කළ විට ඔවුන්ගේ සේනාංක ගමන් කළ පිළිවෙළ මෙසේ විය.</span></span> 
     </div> 
     <div class="p"> <span class="verse v28" data-usfm="NUM.10.28"><span class="content"> </span></span><span class="verse v29" data-usfm="NUM.10.29"><span class="label">29</span><span class="content">මෝසෙස් තම මාමා වන මිදියන්හි රෙවුයෙල්ගේ පුත් හොබාබ්ට කතා කොට, “ ‘මම නුඹට දෙන්නෙමි’ කියා සමිඳාණන් වහන්සේ වදාළ ස්ථානයට අපි පිටත් ව යන්නෙමු. සමිඳාණන් වහන්සේ ඉශ්රායෙල් ජනයාට ශුභසිද්ධිය සැලසීමට පොරොන්දු වී ඇති බැවින්, ඔබ ද අප සමඟ එන්න; අපි ඔබටත් ශුභසිද්ධිය සලසන්නෙමු”යි කී ය.</span></span> 
     </div> 
     <div class="p"> <span class="verse v29" data-usfm="NUM.10.29"><span class="content"> </span></span><span class="verse v30" data-usfm="NUM.10.30"><span class="label">30</span><span class="content">එහෙත්, ඔහු පිළිතුරු දෙමින්, “මම නම් නොඑමි. මාගේ ම රටටත්, මාගේ ම නෑයන් වෙතටත් මම පිටත් ව යන්නෙමි”යි කීවේ ය. </span></span><span class="verse v31" data-usfm="NUM.10.31"><span class="label">31</span><span class="content">එවිට මෝසෙස් කතා කොට, “ඔබ කරුණාකර අප අත්හැර නොයන්න. පාළුකරයේ කොතැන අප කඳවුරු බැඳිය යුතු ද කියා ඔබ දන්නවා ඇත. මෙලෙස ඔබ අපට ඇස් දෙක මෙන් වටිනා මාර්ගෝපදේශකයෙකු වනු ඇත. </span></span><span class="verse v32" data-usfm="NUM.10.32"><span class="label">32</span><span class="content">ඔබ අප සමඟ එන්නෙහි නම්, සමිඳාණන් වහන්සේ අපට සලසන ශුභසිද්ධිය අපි ද ඔබට ම සලසා දෙන්නෙමු”යි කීවේ ය.</span></span> 
     </div> 
     <div class="s1"> <span class="heading"><b>ජනයා නික්ම යාම</b></span> 
     </div> 
     <div class="p"> <span class="verse v32" data-usfm="NUM.10.32"><span class="content"> </span></span><span class="verse v33" data-usfm="NUM.10.33"><span class="label">33</span><span class="content">මෙසේ ඔව්හු සමිඳාණන් වහන්සේගේ කන්දෙන් නික්ම දවස් තුනක් ගමන් කළහ. සමිඳාණන් වහන්සේගේ ගිවිසුම් කරඬුව ද ඔවුන්ට කඳවුරු බැඳීමට සුදුසු ස්ථානයක් සොයනු පිණිස ඔවුන්ට පෙරටුව, තුන් දිනක් ගමනෙහි යෙදිණි. </span></span><span class="verse v34" data-usfm="NUM.10.34"><span class="label">34</span><span class="content">ඔවුන් නික්ම යන සෑම විට ම සමිඳාණන් වහන්සේගේ වලාකුළ දවල් කාලයේ දී ඔවුන්ට ඉහළින් තිබිණි.</span></span> 
     </div> 
     <div class="p"> <span class="verse v34" data-usfm="NUM.10.34"><span class="content"> </span></span><span class="verse v35" data-usfm="NUM.10.35"><span class="label">35</span><span class="content"> </span><span class="content">ගිවිසුම් කරඬුව පිටත් ව යන සෑම විට</span></span> 
     </div> 
     <div class="q1"> <span class="verse v35" data-usfm="NUM.10.35"><span class="content">ම, මෝසෙස් මෙසේ යැදී ය:</span></span> 
     </div> 
     <div class="q2"> <span class="verse v35" data-usfm="NUM.10.35"><span class="content">“සමිඳුනි, නැඟිටිනු මැනවි, ඔබ සතුරෝ විසිර යෙත් වා!</span></span> 
     </div> 
     <div class="q2"> <span class="verse v35" data-usfm="NUM.10.35"><span class="content">ඔබට වෛර කරන්නෝ ඔබෙන් පලා යෙත් වා!”</span></span> 
     </div> 
     <div class="q"> <span class="verse v35" data-usfm="NUM.10.35"><span class="content"> </span></span><span class="verse v36" data-usfm="NUM.10.36"><span class="label">36</span><span class="content">එය නැවතුණු සෑම විට ම ද, “ඉශ්රායෙල් ජනයාගේ පවුල් දස දහස් ගණන් වෙත, සමිඳුනි, ඔබ යළි වැඩම කළ මැනව” කියා යැදී ය.</span></span> 
     </div> 
    </div> 
   </div> 
  </div>
 </body>
</html>