<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch4" data-usfm="NUM.4">  
     <div class="s1"> <span class="heading"><b>කොහාත් ගෝත්‍රිකයන්ගේ යුතුකම්</b></span> 
     </div> 
     <div class="p"> <span class="content"> </span><span class="verse v1" data-usfm="NUM.4.1"><span class="label">1</span><span class="content">සමිඳාණන් වහන්සේ මෝසෙස්ට සහ ආරොන්ට කතා කොට මෙසේ වදාළ සේක: </span></span><span class="verse v2" data-usfm="NUM.4.2"><span class="label">2</span><span class="content">“ලෙවීගේ පුතුන් අතරෙන් කොහාත්ගේ පරපුරට පැවතෙන්නන්ගේ පවුල් හා පිය පෙළපත් අනුව සංගණනයක් ගන්න. </span></span><span class="verse v3" data-usfm="NUM.4.3"><span class="label">3</span><span class="content">අවුරුදු තිහේ සිට පණහ දක්වා වයසැති, හමුදාවේ සේවය කළ හැකි සියල්ලන් සම්මුඛ මණ්ඩපයේ සේවය සඳහා ලියාපදිංචි කරන්න. </span></span><span class="verse v4" data-usfm="NUM.4.4"><span class="label">4</span><span class="content">සම්මුඛ මණ්ඩපය තුළ මොවුන්ගේ සේවය නම්, එහි ඇති ශුද්ධ බඩු භාණ්ඩ ගැන වගකීම ය.</span></span> 
     </div> 
     <div class="p"> <span class="verse v4" data-usfm="NUM.4.4"><span class="content"> </span></span><span class="verse v5" data-usfm="NUM.4.5"><span class="label">5</span><span class="content">“කඳවුරේ කූඩාරම් ගලවා ඉදිරියට යා යුතු අවස්ථාව පැමිණි විට, ආරොන් සහ ඔහුගේ පුත්‍රයන් විත් ගිවිසුම් කරඬුව ඉදිරිපිට ඇති තිරය ගලවා, එයින් ගිවිසුම් කරඬුව වැසිය යුතු ය. </span></span><span class="verse v6" data-usfm="NUM.4.6"><span class="label">6</span><span class="content">ඉන්පසු පදම් කළ සම් ආවරණය එය මත දමා, මේ සියල්ල මත නිල් පාට රෙද්දක් ඇතිරිය යුතු ය. මෙසේ කළ පසු එය උසුලාගෙන යන හරස් පොලු ඊට දැමිය යුතු වේ.</span></span> 
     </div> 
     <div class="p"> <span class="verse v6" data-usfm="NUM.4.6"><span class="content"> </span></span><span class="verse v7" data-usfm="NUM.4.7"><span class="label">7</span><span class="content">“ඉන්පසු පිදුම් රොටි තබන මේසය මත නිල්වන් රෙද්දක් අතුරා, ඒ පිට තැටි ද ධූම පාත්‍ර ද පිදීමේ පාත්‍ර ද කෙණ්ඩි ද තැබිය යුතු ය. රොටි ද නිරන්තරයෙන් ඒ මත තිබෙන්නට හැරිය යුතු ය. </span></span><span class="verse v8" data-usfm="NUM.4.8"><span class="label">8</span><span class="content">පසුව මේවා පිට දම් පාට රෙද්දක් අතුරා, පදම් කළ සම් ආවරණයකින් ඒ සියල්ල වැසිය යුතු ය. මෙසේ කළ පසු මෙය උසුලාගෙන යෑමට හරස් පොලු දැමිය යුතු වේ.</span></span> 
     </div> 
     <div class="p"> <span class="verse v8" data-usfm="NUM.4.8"><span class="content"> </span></span><span class="verse v9" data-usfm="NUM.4.9"><span class="label">9</span><span class="content">“තවද, ඔවුන් නිල්වන් රෙදි කඩක් ගෙන, පහන් රුක ද එහි සේවාවන්ට ගන්නා පහන් ද කතුරු ද ඒවායේ තැටි ද තෙල් බඳුන් ද වැසිය යුතු ය. </span></span><span class="verse v10" data-usfm="NUM.4.10"><span class="label">10</span><span class="content">මෙසේ කළ පසු පදම් කළ සම් ආවරණයකින් ඒ සියල්ල ඔතා මැස්ස පිට තැබිය යුතු වේ.</span></span> 
     </div> 
     <div class="p"> <span class="verse v10" data-usfm="NUM.4.10"><span class="content"> </span></span><span class="verse v11" data-usfm="NUM.4.11"><span class="label">11</span><span class="content">“ඉන්පසු රන් පූජාසනය මත නිල්වන් රෙදි කඩක් අතුරා, පදම් කළ සම් ආවරණයකින් එය වසා, උසුලාගෙන යන හරස් පොලු එහි දැමිය යුතු ය. </span></span><span class="verse v12" data-usfm="NUM.4.12"><span class="label">12</span><span class="content">තවද, ශුද්ධස්ථානයේ සේවාවට භාවිත කෙරෙන බඳුන් සියල්ල ගෙන, ඒවා නිල්වන් රෙදි කඩකින් ඔතා, පදම් කළ සම් ආවරණයක් එය මත අතුරා, මේ සියල්ල මැස්ස උඩ තැබිය යුතු ය. </span></span><span class="verse v13" data-usfm="NUM.4.13"><span class="label">13</span><span class="content">පූජාසනයේ අළු ඉවත් කොට, එය මත දම් පාට රෙදි කඩක් ඇතිරිය යුතු ය. </span></span><span class="verse v14" data-usfm="NUM.4.14"><span class="label">14</span><span class="content">ඉන්පසු පූජාසනයේ මෙහෙයට භාවිත කරන සියලු ම භාණ්ඩ වන ධූම පාත්‍ර ද මස් කොකු ද හැඳි ද තලි ද එය මත තබා, පදම් කළ සම් ආවරණයක් මේ සියල්ල පිට ඇතිරිය යුතු ය. මෙසේ කළ පසු එය උසුලාගෙන යෑමට හරස් පොලු එහි දැමිය යුතු වේ.</span></span> 
     </div> 
     <div class="p"> <span class="verse v14" data-usfm="NUM.4.14"><span class="content"> </span></span><span class="verse v15" data-usfm="NUM.4.15"><span class="label">15</span><span class="content">“මෙලෙස කඳවුර ගලවා ඉදිරියට යන අවස්ථාවක, ආරොන් සහ ඔහුගේ පුතුන් ශුද්ධස්ථානය හා එහි සියලු බඩු භාණ්ඩ වසා නිම කළ පසු කොහාත්ගේ දරුපරපුර පැමිණ එය උසුලාගෙන යා යුතු ය. එහෙත්, ඔවුන් ශුද්ධ වූ කිසි ම භාණ්ඩයකට අත නොතැබිය යුතු ය. එසේ කළොත් ඔවුන් මිය යනු ඇත. සම්මුඛ මණ්ඩපය පිළිබඳ කොහාත්ගේ දරුපරපුරට පැවරෙන වගකීම මෙය වේ.</span></span> 
     </div> 
     <div class="p"> <span class="verse v15" data-usfm="NUM.4.15"><span class="content"> </span></span><span class="verse v16" data-usfm="NUM.4.16"><span class="label">16</span><span class="content">“පූජක ආරොන්ගේ පුත්‍ර එලෙයාසර්ට පැවරෙන වගකීම පහනට උවමනා තෙල් ද සුවඳ ද්‍රව්‍ය ද දිනපතා පුදන ධාන්‍ය පූජාව සහ ආලේප තෛලය ද බලාගැනීමත්, කූඩාරම මුළුමනින් ම ද ශුද්ධස්ථානයේ ඇති සියල්ල හා එහි බඩු භාණ්ඩ ද බලාගැනීමත් වනු ඇත.”</span></span> 
     </div> 
     <div class="p"> <span class="verse v16" data-usfm="NUM.4.16"><span class="content"> </span></span><span class="verse v17" data-usfm="NUM.4.17"><span class="label">17</span><span class="content">නැවතත් සමිඳාණන් වහන්සේ මෝසෙස්ට හා ආරොන්ට කතා කොට, </span></span><span class="verse v18" data-usfm="NUM.4.18"><span class="label">18</span><span class="content">“ලෙවීවරුන් අතරෙන් කොහාත්ගේ ගෝත්‍රයේ දරුපරපුර පහ නොකරන්න. </span></span><span class="verse v19" data-usfm="NUM.4.19"><span class="label">19</span><span class="content">ඔවුන් අතිශුද්ධ බඩු භාණ්ඩවලට ළඟා වන විට නොමැරී, ජීවත් වනු පිණිස ඔවුන් ගැන කලින් කී පරිදි ක්‍රියා කරන්න. ආරොන් හා ඔහුගේ පුත්‍රයන් ඇතුළු වී, කොහාත්ගේ ගෝත්‍රයේ සෑම කෙනෙකුට ම පැවරෙන සේවාව හා වගකීමට ඔවුන් පත් කළ යුතු ය. </span></span><span class="verse v20" data-usfm="NUM.4.20"><span class="label">20</span><span class="content">එහෙත්, ඔවුන් මොහොතකට වත් අතිශුද්ධ බඩු භාණ්ඩ බැලීමට ඇතුළු නොවිය යුතු ය. එසේ බැලුවොත් ඔවුන් මැරෙනු ඇතැ”යි වදාළ සේක.</span></span> 
     </div> 
     <div class="s1"> <span class="heading"><b>ගේර්ෂොන් ගෝත්‍රිකයන්ගේ යුතුකම්</b></span> 
     </div> 
     <div class="p"> <span class="verse v20" data-usfm="NUM.4.20"><span class="content"> </span></span><span class="verse v21" data-usfm="NUM.4.21"><span class="label">21</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v22" data-usfm="NUM.4.22"><span class="label">22</span><span class="content">“ගේර්ෂොන්ගේ දරුපරපුරේ සංගණනය ඔහුගේ පිය පෙළපත් සහ පවුල් අනුව පවත්වන්න. </span></span><span class="verse v23" data-usfm="NUM.4.23"><span class="label">23</span><span class="content">අවුරුදු තිහේ සිට පණහ දක්වා වයසැති, හමුදාවේ සේවය කළ හැකි සියල්ලන් සම්මුඛ මණ්ඩපයේ සේවය සඳහා ලියාපදිංචි කරන්න. </span></span><span class="verse v24" data-usfm="NUM.4.24"><span class="label">24</span><span class="content">මොවුන්ගේ සේවාව සහ වගකීම පහත දක්වන ඒවා පිළිබඳ ව ය. </span></span><span class="verse v25" data-usfm="NUM.4.25"><span class="label">25</span><span class="content">ඔවුන් මණ්ඩපයේ තිර ද, තිරයෙන් ආවරණය වූ සම්මුඛ මණ්ඩපය ද, එහි අභ්‍යන්තර ආවරණය ද, ඒ මත අතුරා ඇති පදම් කළ සම් ආවරණය ද, සම්මුඛ මණ්ඩපයේ දොරටුවේ කඩතුරාව ද, </span></span><span class="verse v26" data-usfm="NUM.4.26"><span class="label">26</span><span class="content">මළුවේ තිර ද, මණ්ඩපය සහ පූජාසනය වටේට ඇති මළුවේ දොරටුවට යොදා තිබෙන කඩතුරාව ද, ඒවායේ ලණු ද, ඒවායේ මෙහෙයට භාවිත කරන සියලු බඩු භාණ්ඩ සහ අනිකුත් සියල්ල ද උසුලාගෙන යා යුතු ය. </span></span><span class="verse v27" data-usfm="NUM.4.27"><span class="label">27</span><span class="content">ගේර්ෂොන්ගේ දරුපරපුරට පැවරෙන සේවාව සහ වගකීම්, ආරොන් සහ ඔහුගේ පුත්‍රයන් ඔවුන්ට භාර දෙන ලෙස ඉටු විය යුතු ය. එබැවින් නුඹ ද ඔවුන්ට ඔවුන්ගේ වගකීම පැවරිය යුතු වේ. </span></span><span class="verse v28" data-usfm="NUM.4.28"><span class="label">28</span><span class="content">ගේර්ෂොන්ගේ දරුපරපුරට සම්මුඛ මණ්ඩපය පිළිබඳ ව පැවරෙන වගකීම ඉහත දැක්වෙන ඒවා ය. තවද, පූජක ආරොන්ගේ පුත් ඊතාමාර් යටතේ ඔවුන් ඒ වගකීම් ක්‍රියාත්මක කළ යුතු වේ.”</span></span> 
     </div> 
     <div class="s1"> <span class="heading"><b>මෙරාරී ගෝත්‍රිකයන්ගේ යුතුකම්</b></span> 
     </div> 
     <div class="p"> <span class="verse v28" data-usfm="NUM.4.28"><span class="content"> </span></span><span class="verse v29" data-usfm="NUM.4.29"><span class="label">29</span><span class="content">“නුඹ මෙරාරී දරුපරපුර ද ඔවුන්ගේ පවුල්, පිය පෙළපත් අනුව ලියාපදිංචි කළ යුතු ය. </span></span><span class="verse v30" data-usfm="NUM.4.30"><span class="label">30</span><span class="content">මෙලෙස අවුරුදු තිහේ සිට පණහ දක්වා වයසැති, හමුදාවේ සේවය කළ හැකි සියල්ලන් සම්මුඛ මණ්ඩපයේ සේවය සඳහා ලියාපදිංචි කළ යුතු වේ. </span></span><span class="verse v31" data-usfm="NUM.4.31"><span class="label">31</span><span class="content">සම්මුඛ මණ්ඩපය පිළිබඳ ව මොවුන්ට පැවරෙන වගකීම් පහත දක්වන ඒවා වනු ඇත. මොවුන් මණ්ඩපයේ ලෑලි ද හරස් ලී ද කණු ද තවු ද </span></span><span class="verse v32" data-usfm="NUM.4.32"><span class="label">32</span><span class="content">වටේට ඇති මළුවේ කණු ද ඒවායේ තවු ද ඇබ ද ලණු ද සියලු මෙහෙයයන්ට භාවිත කරන බඩු භාණ්ඩ සියල්ල ද උසුලාගෙන යා යුතු ය. තවද, එක් එක්කෙනා උසුලාගෙන යා යුතු බඩු භාණ්ඩ, නම් වශයෙන් වෙන් කොට ඔවුන්ට භාර දිය යුතු වේ. </span></span><span class="verse v33" data-usfm="NUM.4.33"><span class="label">33</span><span class="content">සම්මුඛ මණ්ඩපයේ බඩු භාණ්ඩ පිළිබඳ මෙරාරීගේ දරුපරපුරට පැවරෙන වගකීම් ඉහත දක්වන ලදී. මේ සියල්ල ඔවුන් ඉටු කළ යුත්තේ පූජක ආරොන්ගේ පුත් ඊතාමාර් යටතේ ය.”</span></span> 
     </div> 
     <div class="s1"> <span class="heading"><b>ලෙවීවරුන්ගේ සංගණනය</b></span> 
     </div> 
     <div class="p"> <span class="verse v33" data-usfm="NUM.4.33"><span class="content"> </span></span><span class="verse v34" data-usfm="NUM.4.34"><span class="label">34</span><span class="content">ඉන්පසු මෝසෙස්, ආරොන් සහ ප්‍රජා මූලිකයෝ, කොහාත්ගේ දරුපරපුර ඔවුන්ගේ පවුල් සහ පිය පෙළපත් අනුව ලියාපදිංචි කළහ. </span></span><span class="verse v35" data-usfm="NUM.4.35"><span class="label">35</span><span class="content">සම්මුඛ මණ්ඩපයේ සේවය සඳහා මෙසේ ලියාපදිංචි කරන ලද්දෝ අවුරුදු තිහේ සිට පණහ දක්වා වයසැති, හමුදාවේ සේවයට බැඳිය යුතු ඇත්තෝ ය. </span></span><span class="verse v36" data-usfm="NUM.4.36"><span class="label">36</span><span class="content">පවුල් අනුව මොවුන්ගේ මුළු ගණන දෙදාස් හත්සිය පණහක් විය. </span></span><span class="verse v37" data-usfm="NUM.4.37"><span class="label">37</span><span class="content">සමිඳාණන් වහන්සේ මෝසෙස්ට දුන් අණ පරිදි, ඔහු සහ ආරොන් විසින්, සම්මුඛ මණ්ඩපයේ සේවාව සඳහා කොහාත්ගේ දරුපරපුර ලියාපදිංචි කරන ලදී. </span></span><span class="verse v38" data-usfm="NUM.4.38"><span class="label">38</span><span class="content">තවද, ඔවුන්ගේ පවුල් සහ පිය පෙළපත් අනුව, ගේර්ෂොන්ගේ දරුපරපුරට අයත් </span></span><span class="verse v39" data-usfm="NUM.4.39"><span class="label">39</span><span class="content">අවුරුදු තිහේ සිට පණහ දක්වා වයසැති, හමුදාවේ සේවයට සුදුස්සෝ සම්මුඛ මණ්ඩපය තුළ සේවාව සඳහා ලියාපදිංචි කරන ලදහ. </span></span><span class="verse v40" data-usfm="NUM.4.40"><span class="label">40</span><span class="content">මේ අයගේ මුළු ගණන දෙදාස් හයසිය තිහක් විය. </span></span><span class="verse v41" data-usfm="NUM.4.41"><span class="label">41</span><span class="content">මෙලෙස සමිඳාණන් වහන්සේගේ අණ පරිදි මෝසෙස් සහ ආරොන් විසින් ලියාපදිංචි කරන ලද අය මොවුහු වූ හ.</span></span> 
     </div> 
     <div class="p"> <span class="verse v41" data-usfm="NUM.4.41"><span class="content"> </span></span><span class="verse v42" data-usfm="NUM.4.42"><span class="label">42</span><span class="content">පවුල් හා පිය පෙළපත් අනුව මෙරාරීගේ දරුපරපුරේ අය ද ලියාපදිංචි කරන ලදහ. </span></span><span class="verse v43" data-usfm="NUM.4.43"><span class="label">43</span><span class="content">අවුරුදු තිහේ සිට පණහ දක්වා, හමුදාවේ සේවයට සුදුසු, සම්මුඛ මණ්ඩපය තුළ සේවය සඳහා </span></span><span class="verse v44" data-usfm="NUM.4.44"><span class="label">44</span><span class="content">මෙලෙස ලියාපදිංචි කළ අයගේ මුළු ගණන තුන්දාස් දෙසියයක් විය. </span></span><span class="verse v45" data-usfm="NUM.4.45"><span class="label">45</span><span class="content">සමිඳාණන් වහන්සේ මෝසෙස්ට අණ දුන් පරිදි, ඔහු සහ ආරොන් විසින් සම්මුඛ මණ්ඩපයේ සේවය සඳහා මෙරාරීගේ දරුපරපුර මෙසේ ලියාපදිංචි කරන ලදී.</span></span> 
     </div> 
     <div class="p"> <span class="verse v45" data-usfm="NUM.4.45"><span class="content"> </span></span><span class="verse v46" data-usfm="NUM.4.46"><span class="label">46</span><span class="content">මෙලෙස ලෙවීවරුන් සියලු දෙන ම පවුල් හා පිය පෙළපත් අනුව, මෝසෙස්, ආරොන් සහ ඉශ්රායෙල්හි ප්‍රජා මූලිකයන් විසින් ලියාපදිංචි කරන ලදහ.</span></span> 
     </div> 
     <div class="p"> <span class="verse v46" data-usfm="NUM.4.46"><span class="content"> </span></span><span class="verse v47" data-usfm="NUM.4.47"><span class="label">47</span><span class="content">අවුරුදු තිහේ සිට පණහ දක්වා වයසැති, හමුදාවේ සේවයට සුදුසු අයට සම්මුඛ මණ්ඩපය තුළ සේවාවේ වගකීම පැවරිය හැකි ය. </span></span><span class="verse v48" data-usfm="NUM.4.48"><span class="label">48</span><span class="content">මේ සියල්ලන්ගේ මුළු එකතුව අටදාස් පන්සිය අසූවක් විය. </span></span><span class="verse v49" data-usfm="NUM.4.49"><span class="label">49</span><span class="content">සමිඳාණන් වහන්සේ මෝසෙස්ට අණ දුන් පරිදි, සේවාව සහ වගකීම ඔවුන්ට පැවරීම පිණිස ඔව්හු ගණන් කරන ලදහ. මෙසේ සමිඳාණන් වහන්සේ මෝසෙස්ට අණ කළ පරිදි ඔව්හු ලියාපදිංචි කරන ලදහ.</span></span> 
     </div> 
    </div> 
   </div> 
  </div>
 </body>
</html>