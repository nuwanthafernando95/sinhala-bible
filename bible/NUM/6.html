<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch6" data-usfm="NUM.6">  
     <div class="s1"> <span class="heading"><b>නාසරීයයන් සම්බන්ධ අණපනත්</b></span> 
     </div> 
     <div class="p"> <span class="content"> </span><span class="verse v1" data-usfm="NUM.6.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="NUM.6.2"><span class="label">2</span><span class="content">“ඉශ්රායෙල් ජනයාට කතා කොට මෙසේ කියන්න: ‘යම් පුරුෂයෙකු හෝ ස්ත්‍රියක හෝ විශේෂ බාරයක් වී සමිඳාණන් වහන්සේට කැප වී වෙන් වන පිණිස නාසරීයයෙකුගේ බාරයක් වූ විට </span></span><span class="verse v3" data-usfm="NUM.6.3"><span class="label">3</span><span class="content">එවැන්නෙකු මිදියුස ද මත්පැන් ද පානය නොකළ යුතු ය. තවද, ඔහු මිදියුසේ කාඩි හෝ මත්පැනක කාඩි හෝ මිදි ගෙඩිවලින් පෙරාගත් මත් වන බීමක් හෝ පානය නොකළ යුතු ය. වියළි මිදි හෝ අමු මිදි ගෙඩි හෝ නොකෑ යුතු ය. </span></span><span class="verse v4" data-usfm="NUM.6.4"><span class="label">4</span><span class="content">කැප වූ මුළු කාලය තුළ ම ඔහු මිදි වැලෙන් හෝ මිදි ගෙඩියේ මදයෙන් හෝ ලෙල්ලෙන් හෝ සෑදූ කිසිවක් නොකෑ යුතු ය.</span></span> 
     </div> 
     <div class="p"> <span class="verse v4" data-usfm="NUM.6.4"><span class="content"> </span></span><span class="verse v5" data-usfm="NUM.6.5"><span class="label">5</span><span class="content">‘තවද, සමිඳාණන් වහන්සේට තමන් කැප කරගත් මුළු කාලය තුළ ම, එය අවසාන වෙන තෙක් ම ඔහු තම හිස කෙස් නොකැපිය යුතු ය. ඒ කාලයේ දී ඔහු ශුද්ධ කෙනෙකු වනු ඇත. තම කේශ කලාපය ද වැඩීමට ඉඩ දිය යුතු ය. </span></span><span class="verse v6" data-usfm="NUM.6.6"><span class="label">6</span><span class="content">මේ කාලය තුළ දී ඔහු කිසි ම කෙනෙකුගේ මළකඳක් සමීපයට නොපැමිණිය යුතු ය. </span></span><span class="verse v7" data-usfm="NUM.6.7"><span class="label">7</span><span class="content">තම පියා හෝ මව හෝ සහෝදරිය හෝ සහෝදරයා හෝ මියගිය විට පවා, තමා අපවිත්‍ර නොවිය යුතු ය. මන්ද, ඔහු දෙවියන් වහන්සේට කැපවීමේ ලකුණු තම හිස මත දරන බැවිනි. </span></span><span class="verse v8" data-usfm="NUM.6.8"><span class="label">8</span><span class="content">තමන් කැප වූ මුළු කාලය තුළ ම ඔහු සමිඳාණන් වහන්සේට කැප වූ කෙනෙකි.</span></span> 
     </div> 
     <div class="p"> <span class="verse v8" data-usfm="NUM.6.8"><span class="content"> </span></span><span class="verse v9" data-usfm="NUM.6.9"><span class="label">9</span><span class="content">‘තමන් ළඟින් සිටින යමෙකු හදිසියෙන් මියගියොත්, ඔහු තමන් කැප කරගත් කේශ කලාපය දූෂණය කරගත්තේ යයි සැලකෙනු ඇත. එවිට ඔහු තමාගේ පවිත්‍ර වීමේ දිනය වන සත් වන දින තම හිස බූගෑ යුතු ය. </span></span><span class="verse v10" data-usfm="NUM.6.10"><span class="label">10</span><span class="content">අට වන දින ඔහු කොබෙයියන් දෙදෙනෙකු හෝ පරෙවියන් දෙදෙනෙකු හෝ සම්මුඛ මණ්ඩපයේ දොරකඩට පූජකවරයා වෙත ගෙනා යුතු ය. </span></span><span class="verse v11" data-usfm="NUM.6.11"><span class="label">11</span><span class="content">පූජකවරයා ඉන් එකෙකු පාප පූජාවක් සඳහා ද, අනිකා දවන යාග පූජාවක් සඳහා ද ඔප්පු කොට, මළකඳ නිසා වූ පාපයට, ඔහු උදෙසා පව් කමාවේ පිළිවෙත ඉටු කර, එදින ම ඔහුගේ කේශ කලාපය ඔහු යළි කැප කළ යුතු ය. </span></span><span class="verse v12" data-usfm="NUM.6.12"><span class="label">12</span><span class="content">මෙලෙස තමන් කැප කරගත් කාලය සමිඳාණන් වහන්සේට පූජා කළ පසු, ඔහු වන්දි ගෙවීමේ පූජාවක් සඳහා අවුරුද්දක් වයසැති බැටළු පැටවෙකු ගෙනා යුතු ය. එහෙත්, ඔහුගේ කැපවීම දූෂණය වූ බැවින් කලින් කැප වූ කාලය වලංගු නොවනු ඇත.</span></span> 
     </div> 
     <div class="p"> <span class="verse v12" data-usfm="NUM.6.12"><span class="content"> </span></span><span class="verse v13" data-usfm="NUM.6.13"><span class="label">13</span><span class="content"> </span><span class="content">‘තමන් කැප වූ කාලය අවසාන වූ පසු, නාසරීයයෙකු සම්බන්ධ පහත දැක්වෙන නීති වලංගු වේ. ඔහු සම්මුඛ මණ්ඩපයේ දොරකඩට පැමිණ </span></span><span class="verse v14" data-usfm="NUM.6.14"><span class="label">14</span><span class="content">නොකැළැල් අවුරුද්දක් වයසැති, පිරිමි බැටළු පැටවෙකු දවන යාග පූජාවක් සඳහා ද, කැළැල් නැති අවුරුද්දක් වයසැති බැටළු වැස්සියක පාප පූජාවක් සඳහා ද, නොකැළැල් බැටළු වස්සෙකු සහභාගිකමේ පූජාවක් සඳහා ද පඬුරු කොට ඔප්පු කළ යුතු ය. </span></span><span class="verse v15" data-usfm="NUM.6.15"><span class="label">15</span><span class="content">පසුව නුමුහුන් රොටි කූඩයක් ද, තෙල් මිශ්‍ර කොට සිහින් පිටිවලින් සෑදූ රොටි ද, තෙල් ගාන ලද නුමුහුන් තුනී රොටි පෙති ද රොටි ධාන්‍ය පූජාවක් සහ පානීය පූජාවක් ද පිදිය යුතු ය.</span></span> 
     </div> 
     <div class="p"> <span class="verse v15" data-usfm="NUM.6.15"><span class="content"> </span></span><span class="verse v16" data-usfm="NUM.6.16"><span class="label">16</span><span class="content">‘පූජකවරයා සමිඳාණන් වහන්සේ ඉදිරියට ඒවා ගෙනවුත් ඔහුගේ පාප පූජාව සහ දවන යාග පූජාව පුදනු ඇත. </span></span><span class="verse v17" data-usfm="NUM.6.17"><span class="label">17</span><span class="content">ඉන්පසු ඔහු, සහභාගිකමේ පූජාවක් වශයෙන් බැටළු වස්සා සහ නුමුහුන් රොටි කූඩය ද ඔප්පු කළ යුතු ය. තවද, තම ධාන්‍ය පූජාව ද පානීය පූජාව ද ඔප්පු කළ යුතු ය. </span></span><span class="verse v18" data-usfm="NUM.6.18"><span class="label">18</span><span class="content">ඉන්පසු නාසරීයයා සම්මුඛ මණ්ඩපයේ දොරකඩ තම කැපවීමේ සංකේතය වන තමාගේ හිස බූගා, හිස කෙස් රැගෙන, සහභාගිකමේ පූජාව යට තිබෙන ගින්නට දැමිය යුතු ය.</span></span> 
     </div> 
     <div class="p"> <span class="verse v18" data-usfm="NUM.6.18"><span class="content"> </span></span><span class="verse v19" data-usfm="NUM.6.19"><span class="label">19</span><span class="content">‘පූජකවරයා බැටළු වස්සාගේ තම්බන ලද ගාතයත්, රොටි කූඩයෙන් එක නුමුහුන් රොටියකුත්, එක නුමුහුන් තුනී රොටි පෙත්තකුත් රැගෙන, නාසරීයයා තම හිස බූගාගත් පසු ඔහුගේ අත්හි තැබිය යුතු ය. </span></span><span class="verse v20" data-usfm="NUM.6.20"><span class="label">20</span><span class="content">මෙසේ පූජකවරයා සමිඳාණන් වහන්සේ ඉදිරියෙහි ඒවායින් පිළිගැන්වීමේ පිළිවෙත ඉටු කරනු ඇත. පිළිගැන්වූ ළැපැත්තට හා පිදූ ගාතයට අමතර ව, මෙය පූජකවරයාට හිමි වන ශුද්ධ පඬුරකි. මින්පසු මිදියුස පානය කරන්නට නාසරීයයාට අවසර ඇත. </span></span><span class="verse v21" data-usfm="NUM.6.21"><span class="label">21</span><span class="content">බාරයක් වූ නාසරීයයන් පිළිබඳ වලංගු නීතිය මෙය වේ. කැප වූ කාලය සඳහා සමිඳාණන් වහන්සේට පිදිය යුතු පඬුර හැර, ඊට අමතර වෙන යමක් ඔහු බාර විණි නම්, ඔහු කැප වූ කාල සීමාවෙන් පසු ඒ බාරය අකුරට ම ඉෂ්ට කළ යුතු වේ.’</span></span> 
     </div> 
     <div class="s1"> <span class="heading"><b>පූජක ආශීර්වාදය</b></span> 
     </div> 
     <div class="p"> <span class="verse v21" data-usfm="NUM.6.21"><span class="content"> </span></span><span class="verse v22" data-usfm="NUM.6.22"><span class="label">22</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v23" data-usfm="NUM.6.23"><span class="label">23</span><span class="content">“ආරොන් සහ ඔහුගේ පුත්‍රයන් අමතා, ‘නුඹලා ඉශ්රායෙල් ජනයාට ආශීර්වාද කරන විට මෙලෙස කිව යුතු වේ:</span></span> 
     </div> 
     <div class="p"> <span class="verse v23" data-usfm="NUM.6.23"><span class="content"> </span></span><span class="verse v24" data-usfm="NUM.6.24"><span class="label">24</span><span class="content">‘සමිඳාණෝ ඔබට ආශීර්වාද කොට ඔබ ආරක්ෂා කරන සේක් වා!</span></span> 
     </div> 
     <div class="q"> <span class="verse v24" data-usfm="NUM.6.24"><span class="content"> </span></span><span class="verse v25" data-usfm="NUM.6.25"><span class="label">25</span><span class="content">‘සමිඳාණෝ ඔබ දෙස දයාවෙන් බලා ඔබට කරුණා කරන සේක් වා!</span></span> 
     </div> 
     <div class="q"> <span class="verse v25" data-usfm="NUM.6.25"><span class="content"> </span></span><span class="verse v26" data-usfm="NUM.6.26"><span class="label">26</span><span class="content">‘සමිඳාණෝ සිය නෙත් ඔබ කෙරෙහි යොමා ඔබට සාමදානය දෙන සේක් වා!’</span></span> 
     </div> 
     <div class="p"> <span class="verse v26" data-usfm="NUM.6.26"><span class="content"> </span></span><span class="verse v27" data-usfm="NUM.6.27"><span class="label">27</span><span class="content">‘ඔවුන් ඉශ්රායෙල් ජනයා වෙනුවෙන් මාගේ නාමය කියා අයැදිනවා ඇත. එවිට මම ද ඔවුනට ආසිරි වස්වමි.’ “</span></span> 
     </div> 
    </div> 
   </div> 
  </div>
 </body>
</html>