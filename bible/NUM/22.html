<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch22" data-usfm="NUM.22">  
     <div class="s1"> <span class="heading"><b>බාලාක් රජ බාලාම් කැඳවීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.22.1"><span class="label">1</span><span class="content">ඉශ්රායෙල් ජනයා ඉදිරියට ගොස් ජෙරිකෝවට මූණ ලා ජොර්දාන් ගඟින් එතෙර මෝවබ් මිටියාවතෙහි කඳවුරු බැඳගත්හ.</span></span> 
     </div> 
     <div class="p"> <span class="verse v1" data-usfm="NUM.22.1"><span class="content"> </span></span><span class="verse v2" data-usfm="NUM.22.2"><span class="label">2</span><span class="content">තවද, ශිප්පෝර්ගේ පුත් බාලාක් ඉශ්රායෙල්වරුන් අමෝරිවරුන්ට කළ සියල්ල දිටී ය. </span></span><span class="verse v3" data-usfm="NUM.22.3"><span class="label">3</span><span class="content">ඉශ්රායෙල් සෙනඟ බොහෝ වූ බැවින් මෝවබ්හි වැසියෝ ඔවුන්ට අතිශයින් බියපත් වී ඔවුන් නිසා කැළඹුණාහ. </span></span><span class="verse v4" data-usfm="NUM.22.4"><span class="label">4</span><span class="content">මෝවබ්හි වැසියෝ මිදියන්හි මූලිකයන්ට කතා කොට, “ගොනෙකු කෙතේ තණ කොළ කා දමන්නාක් මෙන්, මේ පිරිස අප අවට ඇති සියල්ල කාදමනු ඇතැ”යි කී හ. ඒ සමයෙහි මෝවබ්වරුන්ගේ රජ ශිප්පෝර්ගේ පුත් බාලාක් විය. </span></span><span class="verse v5" data-usfm="NUM.22.5"><span class="label">5</span><span class="content">මොහු අමවු නම් රටේ යුප්‍රටීස් නදිය අසල වූ පෙතෝර් නම් නගරයේ විසූ බෙයෝර්ගේ පුත් බාලාම් කැඳවීමට දූතයන් යවමින්, ඔහුට මෙසේ දැන්විය: “බලන්න, මිසරයෙන් පිටතට පැමිණි සෙනඟක් මෙහි ඇත. ඔව්හු මගේ රට පුරා පැතිරී, එය අල්ලාගැනීමට තර්ජනය කරති. </span></span><span class="verse v6" data-usfm="NUM.22.6"><span class="label">6</span><span class="content">දැන් ඉතින් කරුණාකර, ඔබ මෙහි පැමිණ, මා වෙනුවෙන් ඔවුන්ට සාප කරන්න. එසේ කළොත් ඔවුන්ට පහර දී මේ රටින් ඔවුන් පන්නාදැමීමට අපට පුළුවන් වනු ඇත. මන්ද, ඔබ යමෙකුට ආසිරි පැතුවොත් ආසිරි ලැබෙන බවත්, සාප කළොත් සාප ලැබෙන බවත් මම දනිමි.”</span></span> 
     </div> 
     <div class="p"> <span class="verse v6" data-usfm="NUM.22.6"><span class="content"> </span></span><span class="verse v7" data-usfm="NUM.22.7"><span class="label">7</span><span class="content">එවිට මෝවබ්හි සහ මිදියන්හි ප්‍රජා මූලිකයෝ පේන කීමට ගෙවිය යුතු මුදල් රැගෙන, බාලාම් වෙත ගොස් බාලාක්ගේ පණිවුඩය සැළ කළහ. </span></span><span class="verse v8" data-usfm="NUM.22.8"><span class="label">8</span><span class="content">ඔහු ඔවුන්ට පිළිතුරු දෙමින්, “අද රෑ මෙහි නවතින්න. සමිඳාණන් වහන්සේ මට කියන ලෙස මම යළි ඔබට දන්වන්නෙමි”යි කී ය. මෝවබ්හි ප්‍රජා මූලිකයෝ ද බාලාම් සමඟ නවාතැන් ගත්හ.</span></span> 
     </div> 
     <div class="p"> <span class="verse v8" data-usfm="NUM.22.8"><span class="content"> </span></span><span class="verse v9" data-usfm="NUM.22.9"><span class="label">9</span><span class="content">දෙවියන් වහන්සේ බාලාම් වෙත පැමිණ, “නුඹ සමඟ සිටින මේ මිනිස්සු කවුරු දැ”යි ඇසූ සේක. </span></span><span class="verse v10" data-usfm="NUM.22.10"><span class="label">10</span><span class="content">බාලාම් උන් වහන්සේට පිළිතුරු දෙමින්, “මෝවබ්හි රජ වූ ශිප්පෝර්ගේ පුත් බාලාක් මා වෙත දූතයන් එවා, </span></span><span class="verse v11" data-usfm="NUM.22.11"><span class="label">11</span><span class="content">‘බලන්න, මිසරයෙන් පිටත් ව මෙහි සෙනඟක් පැමිණ ඇත. ඔව්හු මාගේ රට පුරා පැතිරී සිටිති. දැන් ඉතින් කරුණාකර, ඔබ මෙහි පැමිණ මා වෙනුවෙන් ඔවුන්ට සාප කරන්න. එසේ කළොත්, මට ඔවුන් පරාජය කොට, පන්නාදැමීමට පුළුවන් වනු ඇතැ’යි කියා දන්වා තිබේ ය”යි පැවසී ය.</span></span> 
     </div> 
     <div class="p"> <span class="verse v11" data-usfm="NUM.22.11"><span class="content"> </span></span><span class="verse v12" data-usfm="NUM.22.12"><span class="label">12</span><span class="content">එවිට දෙවියන් වහන්සේ බාලාම්ට කතා කොට, “නුඹ ඔවුන් සමඟ නොයා යුතු ය. ඒ සෙනඟට සාප නොකළ යුතු ය. මන්ද, ඒ සෙනඟ ආසිරි ලත් සෙනඟක් ය”යි වදාළ සේක.</span></span> 
     </div> 
     <div class="p"> <span class="verse v12" data-usfm="NUM.22.12"><span class="content"> </span></span><span class="verse v13" data-usfm="NUM.22.13"><span class="label">13</span><span class="content">බාලාම් උදෑසන නැඟිට බාලාක්ගේ ප්‍රජා මූලිකයන් අමතා, “ඔබේ රටට ආපසු යන්න, ඔබ සමඟ මට යන්නට සමිඳාණන් වහන්සේ අවසර නොදෙන සේකැ”යි කී ය. </span></span><span class="verse v14" data-usfm="NUM.22.14"><span class="label">14</span><span class="content">ඔව්හු නැඟිට, බාලාක් වෙත පැමිණ, “බාලාම් අප සමඟ එන්නට බැරි ය කියන්නේ ය”යි සැළ කළහ.</span></span> 
     </div> 
     <div class="p"> <span class="verse v14" data-usfm="NUM.22.14"><span class="content"> </span></span><span class="verse v15" data-usfm="NUM.22.15"><span class="label">15</span><span class="content">එවිට බාලාක් කලින් යැවූ දූතයන්ට වඩා ගරුතර නායකයන් බොහෝ දෙනෙකු නැවත යැවී ය. </span></span><span class="verse v16" data-usfm="NUM.22.16"><span class="label">16</span><span class="content">ඔව්හු බාලාම් වෙත පැමිණ, “ශිප්පෝර්ගේ පුත් බාලාක් මෙසේ කියනු ඇත: ‘කරුණාකර, මා වෙත එන්නට බැහැ නොකියන්න. </span></span><span class="verse v17" data-usfm="NUM.22.17"><span class="label">17</span><span class="content">මම ඔබට ගරු සම්මාන ප්‍රදානය කරමි, ඔබ ඉල්ලන්නේ කුමක් ද, ඒ දේ මම දෙමි. එබැවින් කරුණාකර, මෙහි පැමිණ, මා වෙනුවෙන් මේ සෙනඟට සාප කරන්න’ කියා ඉල්ලා සිටින්නේ ය”යි සැළ කළහ.</span></span> 
     </div> 
     <div class="p"> <span class="verse v17" data-usfm="NUM.22.17"><span class="content"> </span></span><span class="verse v18" data-usfm="NUM.22.18"><span class="label">18</span><span class="content">එවිට බාලාම්, බාලාක්ගේ දූතයන්ට පිළිතුරු දෙමින්, “බාලාක් සිය රාජකීය මාලිගයේ රන් රිදී සියල්ල මට දෙතත්, මාගේ දෙවි සමිඳාණන් වහන්සේගේ වචනය ඉක්මවා, අබමල් රේණුවක පමණ වත් දෙයක් මට කළ නොහැකි ය. </span></span><span class="verse v19" data-usfm="NUM.22.19"><span class="label">19</span><span class="content">එබැවින් කරුණාකර, මේ රාත්‍රියත් මෙහි ගත කරන්න, සමිඳාණන් වහන්සේ ඊට වැඩි යමක් මට කියන සේක් නම්, මම එය දැන ගන්නෙමි”යි සැළ කෙළේ ය.</span></span> 
     </div> 
     <div class="p"> <span class="verse v19" data-usfm="NUM.22.19"><span class="content"> </span></span><span class="verse v20" data-usfm="NUM.22.20"><span class="label">20</span><span class="content">එදින රෑ දෙවියන් වහන්සේ බාලාම් වෙත පැමිණ, ඔහුට කතා කොට, “නුඹ කැඳවීමට මේ මිනිස්සු පැමිණියෝ නම්, ඔවුන් සමඟ යන්න. එහෙත්, මා නුඹට දන්වන පණිවුඩය අනුව පමණක් නුඹ කළ යුතු ය”යි වදාළ සේක. </span></span><span class="verse v21" data-usfm="NUM.22.21"><span class="label">21</span><span class="content">බාලාම් උදෑසනින් නැඟිට කොටළුවාට සෑදලය යොදා මෝවබ්හි නායකයන් සමඟ ගියේ ය.</span></span> 
     </div> 
     <div class="s1"> <span class="heading"><b>බාලාම්ගේ කොටළුවා</b></span> 
     </div> 
     <div class="p"> <span class="verse v21" data-usfm="NUM.22.21"><span class="content"> </span></span><span class="verse v22" data-usfm="NUM.22.22"><span class="label">22</span><span class="content">බාලාම් මෙසේ ගිය බැවින් දෙවියන් වහන්සේගේ උදහස ඇවිළිණි. ඔහු තම කොටළුවා පිට නැඟී ගියේ ය. ඔහු සමඟ මෙහෙකරුවෝ දෙදෙනෙක් ද වූ හ. එවිට සමිඳාණන් වහන්සේගේ දූතයා ඔහුට අවහිර කරමින් පාර හරහා සිටගත්තේ ය. </span></span><span class="verse v23" data-usfm="NUM.22.23"><span class="label">23</span><span class="content">අතේ කඩුවක් ඇති, සමිඳාණන් වහන්සේගේ දූතයා පාර හරහා සිටිනු දුටු විට, කොටළුවා පාරෙන් ඉවත් ව කෙතට ගියේ ය. එහෙත් බාලාම් කොටළුවා ආපසු පාරට හරවන පිණිස, ඌට පහර දුන්නේ ය. </span></span><span class="verse v24" data-usfm="NUM.22.24"><span class="label">24</span><span class="content">එවිට සමිඳාණන් වහන්සේගේ දූතයා, දෙපැත්තේ තාප්ප ඇති, මිදි වතු මැදින් වූ පටු පාරක් හරහා සිටගත්තේ ය. </span></span><span class="verse v25" data-usfm="NUM.22.25"><span class="label">25</span><span class="content">කොටළුවා, සමිඳාණන් වහන්සේගේ දූතයා දුටු විට, ඌ තාප්පය දෙසට වැරෙන් තල්ලු වී ගිය නිසා බාලාම්ගේ පය තාප්පයේ හැපී තුවාළ විය. එවිට ඔහු තවත් වරක් ඌට තැළී ය. </span></span><span class="verse v26" data-usfm="NUM.22.26"><span class="label">26</span><span class="content">ඉන්පසු සමිඳාණන් වහන්සේගේ දූතයා ඉදිරියට ගොස් වමතට හෝ දකුණතට හෝ හැරෙන්නට ඉඩ නැති ඉතා පටු පාරක සිටගත්තේ ය. </span></span><span class="verse v27" data-usfm="NUM.22.27"><span class="label">27</span><span class="content">මෙවර කොටළුවා සමිඳාණන් වහන්සේගේ දූතයා දුටු විට, බාලාම් ඌ පිට සිටිය දී ම බිම වැදහොත්තේ ය. ඔහු තදින් රොස් වී, කෙවිටෙන් ඌට පහර දෙන්නට විය. </span></span><span class="verse v28" data-usfm="NUM.22.28"><span class="label">28</span><span class="content">එවිට සමිඳාණන් වහන්සේ කොටළුවාට කතා කිරීමේ බලය දුන් සේක. ඌ බාලාම්ට කතා කොට, “ඔබ මට තුන් වතාවක් ම පහර දුන්නේ මා ඔබට කුමන වරදක් කළ නිසා දැ”යි ඇසී ය.</span></span> 
     </div> 
     <div class="p"> <span class="verse v28" data-usfm="NUM.22.28"><span class="content"> </span></span><span class="verse v29" data-usfm="NUM.22.29"><span class="label">29</span><span class="content">බාලාම් ඌට කතා කොට, “මා නුඹට එසේ කෙළේ නුඹ මට සරදම් කරන බැවිනි. මා අත කඩුවක් තිබුණා නම් නුඹ මරාදමන එක සිකුරු ය”යි කීවේ ය.</span></span> 
     </div> 
     <div class="p"> <span class="verse v29" data-usfm="NUM.22.29"><span class="content"> </span></span><span class="verse v30" data-usfm="NUM.22.30"><span class="label">30</span><span class="content">එවිට කොටළුවා බාලාම්ට කතා කොට, “මා ඔබට අයිති වූ දින සිට අද දක්වා ඔබ නැඟී ගිය ඔබේ කොටළුවා මම නොවෙම් ද? මින් ඉහත කවදා වත් මේ විදියට මම ඔබට සංග්‍රහ කෙළෙම් දැ”යි ඇසූ විට, ඔහු “නැතැ”යි පිළිතුරු දුනි.</span></span> 
     </div> 
     <div class="p"> <span class="verse v30" data-usfm="NUM.22.30"><span class="content"> </span></span><span class="verse v31" data-usfm="NUM.22.31"><span class="label">31</span><span class="content">එවිට සමිඳාණන් වහන්සේ ඔහුගේ ඇස් පැහැදූ සේක. උන් වහන්සේගේ දූතයා අතේ කඩුවක් ඇති ව පාර හරහා සිටිනු ඔහු දිටී ය. ඔහු ද හිස නමා ආචාර කොට, මුණින්තලා වැටිණි. </span></span><span class="verse v32" data-usfm="NUM.22.32"><span class="label">32</span><span class="content">සමිඳාණන් වහන්සේගේ දූතයා ඔහු අමතමින්, “නුඹේ කොටළුවාට නුඹ තුන් වතාවක් පහර දුන්නේ මන් ද? නුඹ මේ ගමන නොයා යුතු බැවින්, නුඹට අවහිර කිරීමට මම ආවෙමි. </span></span><span class="verse v33" data-usfm="NUM.22.33"><span class="label">33</span><span class="content">කොටළුවා මා දැක තුන්වරක් පාරෙන් ඉවතට ගියේ ය. ඌ එසේ ඉවතට නොගියේ නම්, සත්තකින් ම නුඹ මරා දමා ඒ සතාගේ පණ බේරාගන්නට මම හිතාගෙන සිටියෙමි”යි කීවේ ය.</span></span> 
     </div> 
     <div class="p"> <span class="verse v33" data-usfm="NUM.22.33"><span class="content"> </span></span><span class="verse v34" data-usfm="NUM.22.34"><span class="label">34</span><span class="content">එවිට බාලාම් සමිඳාණන් වහන්සේගේ දූතයාට කතා කොට, “මම පව් කෙළෙමි. ඔබ මට අවහිර කරමින් පාර හරහා උන් බව මම නොදැන සිටියෙමි. දැන් ඉතින් මගේ ගමනට ඔබ අකමැති නම්, මම හැරී ආපසු යන්නෙමි”යි කීවේ ය.</span></span> 
     </div> 
     <div class="p"> <span class="verse v34" data-usfm="NUM.22.34"><span class="content"> </span></span><span class="verse v35" data-usfm="NUM.22.35"><span class="label">35</span><span class="content">එවිට උන් වහන්සේගේ දූතයා බාලාම්ට කතා කොට, “මේ මිනිසුන් සමඟ යන්න. එහෙත්, මම නුඹට දන්වන දේ පමණක් නුඹ කිව යුතු ය”යි උත්තර දුනි. එවිට බාලාම් බාලාක්ගේ නායකයන් සමඟ යන්නට ගියේ ය.</span></span> 
     </div> 
     <div class="s1"> <span class="heading"><b>බාලාක් රජ බාලාම් පිළිගැනීම</b></span> 
     </div> 
     <div class="p"> <span class="verse v35" data-usfm="NUM.22.35"><span class="content"> </span></span><span class="verse v36" data-usfm="NUM.22.36"><span class="label">36</span><span class="content">බාලාම් පැමිණි බව බාලාක් දැනගත් විට ඔහු බාලාම් හමුවනු සඳහා මෝවබ් දේශ සීමාවේ අර්ණොන් ගං තෙර පිහිටි ආර් නම් නුවරට ගියේ ය. </span></span><span class="verse v37" data-usfm="NUM.22.37"><span class="label">37</span><span class="content">එවිට බාලාක්, බාලාම්ට කතා කොට, “ඔබ කැඳවනු පිණිස, මම ඔබ වෙත ඉතා ඕනෑකමින් දූතයන් නෑරියෙම් ද? මා වෙත නාවේ මන් ද? ඔබට ගරු සම්මාන ප්‍රදානය කිරීමට මට නුපුළුවන් ය කියා ඔබ සිතන්නෙහි දැ”යි විචාළේ ය.</span></span> 
     </div> 
     <div class="p"> <span class="verse v37" data-usfm="NUM.22.37"><span class="content"> </span></span><span class="verse v38" data-usfm="NUM.22.38"><span class="label">38</span><span class="content">එවිට බාලාම් උත්තර දෙමින්, “මෙන්න, මම ඇවිත් සිටිමි. එහෙත්, යමක් කීමට මට ඇති බලය කුමක් ද? දෙවියන් වහන්සේ මට කියන දේ පමණක් මම ඔබට දන්වමි”යි සැළ කෙළේ ය. </span></span><span class="verse v39" data-usfm="NUM.22.39"><span class="label">39</span><span class="content">ඉන්පසු ඔවුන් දෙදෙන ගමන් කොට, කිර්යත්-හුශෝත් නම් නුවරට පැමිණියහ. </span></span><span class="verse v40" data-usfm="NUM.22.40"><span class="label">40</span><span class="content">එහි දී බාලාක් ගොනුන් සහ බැටළුවන් මරා, බාලාම් සහ ඔහු සමඟ සිටි නායකයන් වෙත සතුන්ගේ කොටස් යැවී ය. </span></span><span class="verse v41" data-usfm="NUM.22.41"><span class="label">41</span><span class="content">පසු දින උදය බාලාක් බාලාම් කැඳවාගෙන බාමොත්-බාල් නම් ගිරිකුළට ගියේ ය. එහි දී ඉශ්රායෙල් සෙනඟගෙන් කොටසක් බාලාම්ට දකින්නට පුළුවන් විය.</span></span> 
     </div> 
    </div> 
   </div> 
  </div>
 </body>
</html>