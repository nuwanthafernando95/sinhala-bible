<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch24" data-usfm="NUM.24">  
     <div class="p"> <span class="content"> </span><span class="verse v1" data-usfm="NUM.24.1"><span class="label">1</span><span class="content">ඉශ්රායෙල්වරුන්ට ආශීර්වාද කිරීමට සමිඳාණන් වහන්සේ කැමැති බව බාලාම් දැනගත් විට, ඔහු කලින් කළාක් මෙන්, සුබ ලකුණු බැලීමට නොගොස් පාළුකරය දෙසට හැරුණේ ය. </span></span><span class="verse v2" data-usfm="NUM.24.2"><span class="label">2</span><span class="content">ඔහු හිස ඔසවා බැලූ විට, ඉශ්රායෙල්වරුන් ඔවුන්ගේ ගෝත්‍ර අනුව කඳවුරු බැඳ සිටිනු දිටී ය. දේවාත්මානුභාවය ඔහු මත විය. </span></span><span class="verse v3" data-usfm="NUM.24.3"><span class="label">3</span><span class="content">එවිට ඔහු මේ අනාවැකිය කී ය:</span></span> 
     </div> 
     <div class="q2"> <span class="verse v3" data-usfm="NUM.24.3"><span class="content">“බෙයෝර්ගේ පුත්, බාලාම්ගේ පණිවුඩය මේ ය.</span></span> 
     </div> 
     <div class="q2"> <span class="verse v3" data-usfm="NUM.24.3"><span class="content">ඇස් පැහැදුණු මිනිසාගේ කියමන මේ ය.</span></span> 
     </div> 
     <div class="q"> <span class="verse v3" data-usfm="NUM.24.3"><span class="content"> </span></span><span class="verse v4" data-usfm="NUM.24.4"><span class="label">4</span><span class="content">දෙවි වදනට සවන් දුන්, සව් බලැති සමිඳුන්ගේ දර්ශනය දුටු, ධ්‍යාන සුවයට සම වැදුණු, නෙත් පැහැදී ඇති ඔහුගේ කියමන, මේ ය.</span></span> 
     </div> 
     <div class="q"> <span class="verse v4" data-usfm="NUM.24.4"><span class="content"> </span></span><span class="verse v5" data-usfm="NUM.24.5"><span class="label">5</span><span class="content">එම්බා ජාකොබ්!</span></span> 
     </div> 
     <div class="q2"> <span class="verse v5" data-usfm="NUM.24.5"><span class="content">ඔබේ කූඩාරම් කෙතරම් මනහර ද?</span></span> 
     </div> 
     <div class="q2"> <span class="verse v5" data-usfm="NUM.24.5"><span class="content">එම්බා ඉශ්රායෙල්!</span></span> 
     </div> 
     <div class="q2"> <span class="verse v5" data-usfm="NUM.24.5"><span class="content">ඔබේ කඳවුරු කෙතරම් ශෝභන ද?</span></span> 
     </div> 
     <div class="q"> <span class="verse v5" data-usfm="NUM.24.5"><span class="content"> </span></span><span class="verse v6" data-usfm="NUM.24.6"><span class="label">6</span><span class="content">ඒවා දුරට පැතිර විහිදෙන මිටියාවත් මෙනි, ගඟබඩ උයන් මෙනි;</span></span> 
     </div> 
     <div class="q2"> <span class="verse v6" data-usfm="NUM.24.6"><span class="content">සමිඳුන් රෝපණය කළ අගරු ගස් මෙනි;</span></span> 
     </div> 
     <div class="q2"> <span class="verse v6" data-usfm="NUM.24.6"><span class="content">ගං තෙර කිහිරි ගස් මෙනි.</span></span> 
     </div> 
     <div class="q"> <span class="verse v6" data-usfm="NUM.24.6"><span class="content"> </span></span><span class="verse v7" data-usfm="NUM.24.7"><span class="label">7</span><span class="content">ඔවුන්ගේ බඳුන්හි ජලය උතුරා යයි;</span></span> 
     </div> 
     <div class="q2"> <span class="verse v7" data-usfm="NUM.24.7"><span class="content">ඔවුන්ගේ පෙළපත මහ සමුදුර මෙනි, ඔවුන්ගේ රජ, ආගග් රජුට වඩා උසස් වනු ඇත.</span></span> 
     </div> 
     <div class="q2"> <span class="verse v7" data-usfm="NUM.24.7"><span class="content">ඔවුන්ගේ අණසක දසත පැතිර යනු ඇත.</span></span> 
     </div> 
     <div class="q"> <span class="verse v7" data-usfm="NUM.24.7"><span class="content"> </span></span><span class="verse v8" data-usfm="NUM.24.8"><span class="label">8</span><span class="content">දෙවිඳාණෝ ඉශ්රායෙල්වරුන් මිසරයෙන් ගෙනා සේක.</span></span> 
     </div> 
     <div class="q2"> <span class="verse v8" data-usfm="NUM.24.8"><span class="content">කුළු හරකාට උගේ අං යම් සේ ද, දෙවිඳුන් ඔවුන්ට එසේ ම වනු ඇත.</span></span> 
     </div> 
     <div class="q2"> <span class="verse v8" data-usfm="NUM.24.8"><span class="content">ඔවුන් තම හතුරු ජාතීන් කාදමනු ඇත, ඇටකටු සිඳ බිඳ, ඊතල සුන්බුන් කරනු ඇත.</span></span> 
     </div> 
     <div class="q"> <span class="verse v8" data-usfm="NUM.24.8"><span class="content"> </span></span><span class="verse v9" data-usfm="NUM.24.9"><span class="label">9</span><span class="content"> </span><span class="content">සිහ රදෙකු මෙන්, සිහ දෙනක මෙන්, ඉශ්රායෙල් ජනයා, හිස ඔසවා බිම වැතිරෙති.</span></span> 
     </div> 
     <div class="q2"> <span class="verse v9" data-usfm="NUM.24.9"><span class="content">උන් අවදි කරන්නට සමතා කවරෙක් ද?</span></span> 
     </div> 
     <div class="q2"> <span class="verse v9" data-usfm="NUM.24.9"><span class="content">ඔබට ආසිරි දෙන්නා ආසිරි ලද්දෙකි;</span></span> 
     </div> 
     <div class="q2"> <span class="verse v9" data-usfm="NUM.24.9"><span class="content">ඔබට සාප දෙන්නා සාප ලද්දෙකි.”</span></span> 
     </div> 
     <div class="p"> <span class="verse v9" data-usfm="NUM.24.9"><span class="content"> </span></span><span class="verse v10" data-usfm="NUM.24.10"><span class="label">10</span><span class="content">එවිට බාලාක් බාලාම්ට විරුද්ධ ව තදින් රොස් වී, අත් මිටමොළවා, ඔහු අමතමින්, “මා ඔබ කැඳවූයේ මාගේ සතුරන්ට සාප කරන්නට ය. එහෙත්, ඔබ කර ඇත්තේ තෙවරක් ම ඔවුන්ට ආසිරි පැතීම යි. </span></span><span class="verse v11" data-usfm="NUM.24.11"><span class="label">11</span><span class="content">එබැවින් දැන් ඉතින් ඔබේ ගෙදරට වහා පලා යන්න. මා සිතාගෙන සිටියේ ඔබට බොහෝ ගරු සම්මාන දීමට ය. එහෙත් සමිඳාණන් වහන්සේ එසේ කිරීමෙන් මා වැළැක්වූ සේකැ”යි කී ය.</span></span> 
     </div> 
     <div class="p"> <span class="verse v11" data-usfm="NUM.24.11"><span class="content"> </span></span><span class="verse v12" data-usfm="NUM.24.12"><span class="label">12</span><span class="content">එවිට බාලාම් පිළිතුරු දෙමින්, “මා වෙත ඔබ එවූ දූතයන්ට කතා කොට, </span></span><span class="verse v13" data-usfm="NUM.24.13"><span class="label">13</span><span class="content">“බාලාක් තම රාජ මාලිගය පුරවා රන් රිදී මට දෙතත්, මා සිතන පරිදි හොඳ හෝ නරක හෝ කිරීමට සමිඳාණන් වහන්සේගේ අණ ඉක්මවා යන්නට බැරි බවත්, උන් වහන්සේ කියන දේ පමණක් මා කතා කරන බවත් මම නොකීවෙම් ද? </span></span><span class="verse v14" data-usfm="NUM.24.14"><span class="label">14</span><span class="content">බලන්න, මම දැන් මගේ සෙනඟ වෙත යමි. එහෙත්, මින් ඉදිරියට මේ සෙනඟ ඔබේ සෙනඟට කරන දේ කල්තියා දන්වන්නට යමි”යි කීවේ ය.</span></span> 
     </div> 
     <div class="s1"> <span class="heading"><b>බාලාම්ගේ අවසාන අනාවැකිය</b></span> 
     </div> 
     <div class="p"> <span class="verse v14" data-usfm="NUM.24.14"><span class="content"> </span></span><span class="verse v15" data-usfm="NUM.24.15"><span class="label">15</span><span class="content">ඉන්පසු බාලාම් මේ අන්තිම අනාවැකිය කී ය.</span></span> 
     </div> 
     <div class="q2"> <span class="verse v15" data-usfm="NUM.24.15"><span class="content">“බෙයෝර්ගේ පුත්, බාලාම්ගේ පණිවුඩය මේ ය, ඇස් පැහැදුණු මිනිසාගේ කියමන මේ ය.</span></span> 
     </div> 
     <div class="q"> <span class="verse v15" data-usfm="NUM.24.15"><span class="content"> </span></span><span class="verse v16" data-usfm="NUM.24.16"><span class="label">16</span><span class="content">දෙවි වදනට සවන් දුන්, මෙහෙසුරු පිළිබඳ දැනගැන්ම ඇති, සව් බලැති සමිඳුන්ගේ දර්ශනය දිටි, ධ්‍යාන සුවයට සම වැදුණු, නෙත් පැහැදී ඇති ඔහුගේ කියමන, මේ ය.</span></span> 
     </div> 
     <div class="q"> <span class="verse v16" data-usfm="NUM.24.16"><span class="content"> </span></span><span class="verse v17" data-usfm="NUM.24.17"><span class="label">17</span><span class="content">මම එතුමන් දකිමි, එහෙත් දැන් නොවේ;</span></span> 
     </div> 
     <div class="q2"> <span class="verse v17" data-usfm="NUM.24.17"><span class="content">මට එතුමන් පෙනේ, එහෙත් ළඟපාත නොවේ;</span></span> 
     </div> 
     <div class="q2"> <span class="verse v17" data-usfm="NUM.24.17"><span class="content">ජාකොබ්ගේ පෙළපතින් තරුවක් පායනු ඇත;</span></span> 
     </div> 
     <div class="q2"> <span class="verse v17" data-usfm="NUM.24.17"><span class="content">ඉශ්රායෙල් වංශයෙන් ජයකොන්තයක් මතු වනු ඇත.</span></span> 
     </div> 
     <div class="q2"> <span class="verse v17" data-usfm="NUM.24.17"><span class="content">එතුමන් මෝවබ් නායකයන්ට පහර දී, ඔද වැඩි, සැහැසියන් වනසනු ඇත.</span></span> 
     </div> 
     <div class="q"> <span class="verse v17" data-usfm="NUM.24.17"><span class="content"> </span></span><span class="verse v18" data-usfm="NUM.24.18"><span class="label">18</span><span class="content">ඒදොම් පරාජිත රටක් වේ;</span></span> 
     </div> 
     <div class="q2"> <span class="verse v18" data-usfm="NUM.24.18"><span class="content">සේයිර් ද පරාජිත රටක් වේ;</span></span> 
     </div> 
     <div class="q2"> <span class="verse v18" data-usfm="NUM.24.18"><span class="content">ඉශ්රායෙල් රට ජයග්‍රාහී වනු ඇත.</span></span> 
     </div> 
     <div class="q"> <span class="verse v18" data-usfm="NUM.24.18"><span class="content"> </span></span><span class="verse v19" data-usfm="NUM.24.19"><span class="label">19</span><span class="content">ඉශ්රායෙල් ජනයා සතුරන් පරදා නගරයේ ඉතුරු වන්නන් වනසාලන්නේ ය.”</span></span> 
     </div> 
     <div class="q"> <span class="verse v19" data-usfm="NUM.24.19"><span class="content"> </span></span><span class="verse v20" data-usfm="NUM.24.20"><span class="label">20</span><span class="content">එවිට බාලාම්, අමලෙක් දෙස බලා මේ අනාවැකිය පැවසී ය:</span></span> 
     </div> 
     <div class="q2"> <span class="verse v20" data-usfm="NUM.24.20"><span class="content">“ජාතීන් අතර ප්‍රබල ජාතිය අමලෙක් ය;</span></span> 
     </div> 
     <div class="q2"> <span class="verse v20" data-usfm="NUM.24.20"><span class="content">එහෙත් ඔහුගේ අන්තිමය විනාශය වේ.”</span></span> 
     </div> 
     <div class="p"> <span class="verse v20" data-usfm="NUM.24.20"><span class="content"> </span></span><span class="verse v21" data-usfm="NUM.24.21"><span class="label">21</span><span class="content">ඔහු කේනිවරුන් දෙස බලා, මේ අනාවැකිය පැවසී ය.</span></span> 
     </div> 
     <div class="q1"> <span class="verse v21" data-usfm="NUM.24.21"><span class="content">“ඔබේ වාසභවනය ශක්තිමත් ය;</span></span> 
     </div> 
     <div class="q2"> <span class="verse v21" data-usfm="NUM.24.21"><span class="content">ඔබේ කැදැල්ල පර්වතයක් මෙන් සුරැකි ව ඇත.</span></span> 
     </div> 
     <div class="q"> <span class="verse v21" data-usfm="NUM.24.21"><span class="content"> </span></span><span class="verse v22" data-usfm="NUM.24.22"><span class="label">22</span><span class="content">එහෙත් කේනිවරුන් වැනසෙනු ඇත;</span></span> 
     </div> 
     <div class="q2"> <span class="verse v22" data-usfm="NUM.24.22"><span class="content">අසිරියාව ඔබ හැම අල්ලාගනු ඇත.”</span></span> 
     </div> 
     <div class="q"> <span class="verse v22" data-usfm="NUM.24.22"><span class="content"> </span></span><span class="verse v23" data-usfm="NUM.24.23"><span class="label">23</span><span class="content">බාලාම් මේ අනාවැකිය ද පැවසී ය.</span></span> 
     </div> 
     <div class="q2"> <span class="verse v23" data-usfm="NUM.24.23"><span class="content">“දිවයින් වැසියෝ උතුරු දිගට රැස් වෙති.</span></span> 
     </div> 
     <div class="q"> <span class="verse v23" data-usfm="NUM.24.23"><span class="content"> </span></span><span class="verse v24" data-usfm="NUM.24.24"><span class="label">24</span><span class="content">කිත්තිම් දිසාවෙන් නැව් එනු ඇත.</span></span> 
     </div> 
     <div class="q2"> <span class="verse v24" data-usfm="NUM.24.24"><span class="content">අසිරියාවට, බබිලෝනියට පහර දෙනු ඇත.</span></span> 
     </div> 
     <div class="q2"> <span class="verse v24" data-usfm="NUM.24.24"><span class="content">එහෙත්, ඔව්හු ද විනාශයට පැමිණෙති.”</span></span> 
     </div> 
     <div class="p"> <span class="verse v24" data-usfm="NUM.24.24"><span class="content"> </span></span><span class="verse v25" data-usfm="NUM.24.25"><span class="label">25</span><span class="content">ඉන්පසු බාලාම් නැඟිට සිය නිවෙස බලා ආපසු ගියේ ය.</span></span> 
     </div> 
     <div class="q2"> <span class="verse v25" data-usfm="NUM.24.25"><span class="content">බාලාක් ද යන්නට ගියේ ය.</span></span> 
     </div> 
    </div> 
   </div> 
  </div>
 </body>
</html>