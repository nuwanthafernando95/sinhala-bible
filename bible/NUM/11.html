<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch11" data-usfm="NUM.11">  
     <div class="s1"> <span class="heading"><b>සෙනඟ දොස් කීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.11.1"><span class="label">1</span><span class="content">සෙනඟ දුක් ගැනවිලි ගැන කොඳුරන්නට පටන්ගත් විට සමිඳාණන් වහන්සේ ඒවා අසා, ඒවා ගැන අසතුටු වූයෙන්, උන් වහන්සේගේ උදහස ඇවිළිණි. උන් වහන්සේ සෙනඟ අතරට ගින්න එවූ විට, එය ඔවුන් දවා, කඳවුරේ එක කොණක් වනසාලී ය. </span></span><span class="verse v2" data-usfm="NUM.11.2"><span class="label">2</span><span class="content">එවිට සෙනඟ මෝසෙස්ට මොරගෑ හ. ඔහු සමිඳාණන් වහන්සේ අයැදි කල, ගින්න නිවී ගියේ ය. </span></span><span class="verse v3" data-usfm="NUM.11.3"><span class="label">3</span><span class="content">උන් වහන්සේ එවූ ගින්න ඔවුන් දවාලූ නිසා එම ස්ථානයට ඔහු තබේරා කියා නම් තැබී ය.</span></span> 
     </div> 
     <div class="p"> <span class="verse v3" data-usfm="NUM.11.3"><span class="content"> </span></span><span class="verse v4" data-usfm="NUM.11.4"><span class="label">4</span><span class="content">ඉශ්රායෙල් ජනයා අතර සිටි විදේශීහූ කෑම තණ්හාවට වසඟ වූ හ. ඉශ්රායෙල් ජනයා පවා හඬන්නට පටන්ගෙන, “අපට කෑමට මස් දෙන්නේ කවුරු ද? </span></span><span class="verse v5" data-usfm="NUM.11.5"><span class="label">5</span><span class="content">අප මිසර දේශයේ දී නොමිලේ කෑ මාලු ද පිපිඤ්ඤ, කොමඩු, ලීක්ස්, රතු ලූනු හා සුදු ලූනු ද අපට මතක ය. </span></span><span class="verse v6" data-usfm="NUM.11.6"><span class="label">6</span><span class="content">දැන් නම් අපි හෙම්බත් වී සිටිමු. අපේ ඇහැට පේන මන්නා ආහාරය හැර වෙන කිසිවක් අපට නැතැ”යි කීවෝ ය.</span></span> 
     </div> 
     <div class="p"> <span class="verse v6" data-usfm="NUM.11.6"><span class="content"> </span></span><span class="verse v7" data-usfm="NUM.11.7"><span class="label">7</span><span class="content"> </span><span class="content">මන්නා, කොත්තමල්ලි ඇට මෙන් විය. එහි පැහැය සුවඳලාටු මෙන් විය. </span></span><span class="verse v8" data-usfm="NUM.11.8"><span class="label">8</span><span class="content">සෙනඟ ඔබමොබ ගොස් ඒවා රැස් කොට, ගලෙන් අඹරා හෝ වංගෙඩියේ ලා කොටා හෝ බඳුන්වල පිළියෙළ කොට රොටි සෑදූ හ. එහි පිරිසිදු තෙලින් බැදූ රොටිවල මෙන් රහක් තිබිණි. </span></span><span class="verse v9" data-usfm="NUM.11.9"><span class="label">9</span><span class="content">රාත්‍රියේ දී කඳවුර මත පිණි වැටුණු විට, එය සමඟ මන්නා වැටිණි.</span></span> 
     </div> 
     <div class="p"> <span class="verse v9" data-usfm="NUM.11.9"><span class="content"> </span></span><span class="verse v10" data-usfm="NUM.11.10"><span class="label">10</span><span class="content">සෙනඟ ද පවුල් වශයෙන්, තම තමන්ගේ කූඩාරම් දොරකඩ සිට හඬනු මෝසෙස්ට ඇසිණි. සමිඳාණන් වහන්සේගේ කෝපය ද ඉමහත් ලෙස දැල්විණි. මෝසෙස් දුකට පත් විය.</span></span> 
     </div> 
     <div class="p"> <span class="verse v10" data-usfm="NUM.11.10"><span class="content"> </span></span><span class="verse v11" data-usfm="NUM.11.11"><span class="label">11</span><span class="content">ඔහු සමිඳාණන් වහන්සේට කතා කොට, “ඔබේ සේවකයාට ඔබ පීඩා කරන්නේ මන් ද? ඔබට මා අප්‍රසන්න වී ඇත්තේ කුමන හේතුවකින් ද? මේ මුළු සෙනඟ ගැන වගකීම ඔබ මට පවරා තිබෙන්නේ ඇයි? </span></span><span class="verse v12" data-usfm="NUM.11.12"><span class="label">12</span><span class="content">මම මේ මුළු සෙනඟ පිළිසිඳ නොගත්තෙමි. ‘ඔවුන්ගේ පියවරුන්ට පොරොන්දු වූ දේශයට, කිරි මවක කිරි බොන දරුවෙකු උසුලාගෙන යන ලෙස, ඔවුන් ඔබේ තුරුල්ලේ රැගෙන යන්න’ කියා ඔබ මට කීමට ඇත්තෙන් ම ඔවුන් ජනිත කෙළේ මම ද? </span></span><span class="verse v13" data-usfm="NUM.11.13"><span class="label">13</span><span class="content">මේ මුළු සෙනඟට මා මස් කොහෙන් සොයා ගෙනැවිත් කන්න දෙන්න ද? ‘අපට කන්නට මස් දෙන්නැ’යි කියා ඔව්හු මා ළඟ හඬමින් සිටිති. </span></span><span class="verse v14" data-usfm="NUM.11.14"><span class="label">14</span><span class="content">මුළු සෙනඟ ගැන වගකීම මට තනි ව දැරීමට බැරි ය. </span></span><span class="verse v15" data-usfm="NUM.11.15"><span class="label">15</span><span class="content">ඔබ මට මෙසේ කරන්නෙහි නම්, කරුණාකර, මා මරාදමනු මැනවි. එවිට මගේ කාලකණ්ණිකම මට ම නොපෙනී යනු ඇතැ”යි කීවේ ය.</span></span> 
     </div> 
     <div class="s1"> <span class="heading"><b>ප්‍රජා මූලිකයන් හැත්තෑදෙනෙකු තෝරා ගැනීම</b></span> 
     </div> 
     <div class="p"> <span class="verse v15" data-usfm="NUM.11.15"><span class="content"> </span></span><span class="verse v16" data-usfm="NUM.11.16"><span class="label">16</span><span class="content">එවිට, සමිඳාණන් වහන්සේ මෝසෙස්ට පිළිතුරු දෙමින්, “නුඹ දන්නා පරිදි සෙනඟ අතර නායකයන් හා නිලධාරීන් වන ඉශ්රායෙල් සෙනඟගේ ප්‍රජා මූලිකයන්ගෙන් හැත්තෑදෙනෙකු මා වෙත කැඳවාගෙන එන්න. නුඹ සමඟ ඔවුන් ද පෙනී සිටින පරිදි සම්මුඛ මණ්ඩපය වෙත ඔවුන් ගෙන එන්න. </span></span><span class="verse v17" data-usfm="NUM.11.17"><span class="label">17</span><span class="content">මම බැසැවිත් නුඹ සමඟ එහි දී කතා කරන්නෙමි. නුඹ මත ඇති ආත්මානුභාවයෙන් කොටසක් ගෙන මම ඔවුන් පිට ද තබන්නෙමි. එවිට සෙනඟ පිළිබඳ වගකීම නුඹ තනියම නො උසුලා ඔවුන් ද නුඹ සමඟ එය උසුලනු ඇත. </span></span><span class="verse v18" data-usfm="NUM.11.18"><span class="label">18</span><span class="content">සෙනඟට කතා කොට මෙසේ කියන්න: එනම්, ‘නුඹලා හෙට දවස සඳහා පවිත්‍ර වන්න. නුඹලාට මස් කෑමට ලැබෙනු ඇත.’ ‘අපට කන්න මස් දෙන්නේ කවුරු ද? මිසරයේ දී නම් අපට සැප තිබුණා නොවේ ද?’ කියා නුඹලා සමිඳාණන් වහන්සේගේ කනට ඇසෙන්නට හැඬුවහු ය. එබැවින් උන් වහන්සේ නුඹලාට කෑමට මස් දෙන සේක. නුඹලා එය කනු ඇත. </span></span><span class="verse v19" data-usfm="NUM.11.19"><span class="label">19</span><span class="content">නුඹලා එය දවසක්, දෙකක්, දවස් පහක්, දහයක්, විස්සක් හෝ නොව </span></span><span class="verse v20" data-usfm="NUM.11.20"><span class="label">20</span><span class="content">මුළු මාසයක් ම නාහෙන් කටින් දාන තෙක්, එය අප්‍රිය වන තෙක් කනු ඇත. මන්ද, ඔබ අතර සිටින අය සමිඳාණන් වහන්සේ ප්‍රතික්ෂේප කොට, ‘මිසර දේශයෙන් අප පිටතට ගෙනාවේ මන් ද?’ කිය කියා හැඬූ නිසා”යි වදාළ සේක.</span></span> 
     </div> 
     <div class="p"> <span class="verse v20" data-usfm="NUM.11.20"><span class="content"> </span></span><span class="verse v21" data-usfm="NUM.11.21"><span class="label">21</span><span class="content">මෝසෙස් උන් වහන්සේ අමතා, “මා අවට සිටින පාබල සෙනඟ හයදාහකි. ‘මම ඔවුන්ට මුළු මාසයක් ම කෑමට මස් දෙමි’යි ඔබ වදාරන සේක. </span></span><span class="verse v22" data-usfm="NUM.11.22"><span class="label">22</span><span class="content">ඔවුන් උදෙසා එළු බැටළු සහ ගව පට්ටි මැරුවොත්, ඔවුන්ට සෑහේ ද? එසේ නැත්නම් මුහුදේ මසුන් සියල්ල එකට එක්රැස් කළොත් ඔවුන්ට සෑහේ දැ”යි ඇසී ය.</span></span> 
     </div> 
     <div class="p"> <span class="verse v22" data-usfm="NUM.11.22"><span class="content"> </span></span><span class="verse v23" data-usfm="NUM.11.23"><span class="label">23</span><span class="content">එවිට සමිඳාණන් වහන්සේ මෝසෙස්ට කතා කොට, “මාගේ බලයට සීමා තිබේ ද? මා කියන දේ වන්නේ ද නොවන්නේ ද? කියා නුඹ දැන් දකිනු ඇතැ”යි වදාළ සේක.</span></span> 
     </div> 
     <div class="p"> <span class="verse v23" data-usfm="NUM.11.23"><span class="content"> </span></span><span class="verse v24" data-usfm="NUM.11.24"><span class="label">24</span><span class="content">මෝසෙස් නික්ම ගොස් සමිඳාණන් වහන්සේ වදාළ දේ සෙනඟට දන්වා, ප්‍රජා මූලිකයන් හැත්තෑදෙනෙකු කැඳවා, කූඩාරම වටේට ඔවුන් සිටෙව්වේ ය. </span></span><span class="verse v25" data-usfm="NUM.11.25"><span class="label">25</span><span class="content">සමිඳාණන් වහන්සේ වලාකුළකින් බැස, අවුත් මෝසෙස්ට කතා කොට, ඔහු මත වූ ආත්මානුභාවයෙන් කොටසක් ගෙන මූලිකයන් හැත්තෑදෙනාට දුන් සේක. ආත්මානුභාවය ඔවුන් මත පහළ වූ විට, ඔව්හු මඳ වේලාවක් දිවැස් වැකි කීමට පටන්ගත්හ.</span></span> 
     </div> 
     <div class="p"> <span class="verse v25" data-usfm="NUM.11.25"><span class="content"> </span></span><span class="verse v26" data-usfm="NUM.11.26"><span class="label">26</span><span class="content">එහෙත් මොවුන්ගෙන් දෙදෙනෙක් කඳවුරෙහි නැවතී සිටියහ. එක් කෙනෙකුගේ නම එල්දාද් ය, අනික් තැනැත්තා මේදාද් ය. මොවුහු සෙස්සන් අතර ලේඛනගත වී තිබුණ නමුත් කූඩාරමට නොගියහ. එහෙත්, ආත්මානුභාවය ඔවුන් මත ද පහළ වූයෙන් කඳවුර තුළ ඔව්හු ද දිවැස් වැකි කී හ. </span></span><span class="verse v27" data-usfm="NUM.11.27"><span class="label">27</span><span class="content">එවිට එක් තරුණයෙක් දිව ගොස් එල්දාද් සහ මේදාද් කඳවුර තුළ දිවැස් වැකි කියන බව මෝසෙස්ට සැළ කෙළේ ය.</span></span> 
     </div> 
     <div class="p"> <span class="verse v27" data-usfm="NUM.11.27"><span class="content"> </span></span><span class="verse v28" data-usfm="NUM.11.28"><span class="label">28</span><span class="content">එවිට තරුණ වියේ පටන් මෝසෙස්ට සේවය කළ නූන්ගේ පුත්, ජෝෂුවා කතා කොට, “මා පිය මෝසෙස් තුමෙනි, ඔවුන් නවතාලන්නැ”යි ඉල්ලී ය.</span></span> 
     </div> 
     <div class="p"> <span class="verse v28" data-usfm="NUM.11.28"><span class="content"> </span></span><span class="verse v29" data-usfm="NUM.11.29"><span class="label">29</span><span class="content">මෝසෙස් ඔහුට කතා කොට, “ඔබ මාගේ යහපතට ඊර්ෂ්‍යා කරන්නෙහි ද? දෙවිඳාණෝ උන් වහන්සේගේ මුළු සෙනඟ දිවැසිවරුන් කර, ඔවුන් හට සිය ආත්මානුභාවය දෙන සේක් නම් කෙතරම් අනගි දැ”යි පිළිතුරු දුනි. </span></span><span class="verse v30" data-usfm="NUM.11.30"><span class="label">30</span><span class="content">මෙසේ කියා මෝසෙස් සහ ප්‍රජා මූලිකයෝ ආපසු කඳවුරට ගියහ.</span></span> 
     </div> 
     <div class="s1"> <span class="heading"><b>වටුවන් පැමිණීම</b></span> 
     </div> 
     <div class="p"> <span class="verse v30" data-usfm="NUM.11.30"><span class="content"> </span></span><span class="verse v31" data-usfm="NUM.11.31"><span class="label">31</span><span class="content">සමිඳාණන් වහන්සේ මුහුදින් සුළඟක් හමන්නට සැලැසූ සේක. ඒ සුළඟ වටුවන් ගසාගෙන අවුත් කඳවුර සමීපයෙහි ඔවුන් හෙළී ය. කඳවුර වටේට දවසක ගමනක් පමණ දුරට ද පොළොවෙන් මීටරයක් පමණ ඉහළට ද ඔවුන් වැටී තිබිණි. </span></span><span class="verse v32" data-usfm="NUM.11.32"><span class="label">32</span><span class="content">සෙනඟ එදින මුළු රෑ සහ දවල් ද, ඊට පසු දින ද වටුවන් එකතු කිරීමෙහි යෙදී සිටියහ. ඉතා අඩුවෙන් ම එකතු කරගත් තැනැත්තා ඒවායින් කිලෝග්‍රෑම් දහසක් එකතු කරගත්තේ ය. ඉන්පසු ඔව්හු කඳවුර වටේට ම උන් ඇතුරුවෝ ය. </span></span><span class="verse v33" data-usfm="NUM.11.33"><span class="label">33</span><span class="content">ඔවුන් ඒ මස් කටට ගෙන, එය විකන්නටත් පෙර සෙනඟට විරුද්ධ ව සමිඳාණන් වහන්සේගේ උදහස ඇවිළී යෑමෙන්, උන් වහන්සේ මහා වසංගතයකින් සෙනඟට පීඩා කළ සේක. </span></span><span class="verse v34" data-usfm="NUM.11.34"><span class="label">34</span><span class="content">තවද, එහි දී කෑදරකම් කළ සෙනඟ වළලන ලද බැවින්, එම ස්ථානයට කෑදරකමේ මිනීවළවල් යන අරුත ඇති කිබ්රොත්-හත්තාවා යන නම තැබී ය.</span></span> 
     </div> 
     <div class="p"> <span class="verse v34" data-usfm="NUM.11.34"><span class="content"> </span></span><span class="verse v35" data-usfm="NUM.11.35"><span class="label">35</span><span class="content">සෙනඟ කිබ්රොත්-හත්තාවා යන ස්ථානයෙන් නික්ම, හශේරොත් දක්වා ගොස් එහි පදිංචි වූ හ.</span></span> 
     </div> 
    </div> 
   </div> 
  </div>
 </body>
</html>