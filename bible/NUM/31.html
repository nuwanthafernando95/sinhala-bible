<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch31" data-usfm="NUM.31">  
     <div class="s1"> <span class="heading"><b>මිදියන්වරුන්ට විරුද්ධ ව සටන් කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="NUM.31.1"><span class="label">1</span><span class="content">සමිඳාණන් වහන්සේ මෝසෙස් අමතා, </span></span><span class="verse v2" data-usfm="NUM.31.2"><span class="label">2</span><span class="content">“මිදියන්වරුන් ඉශ්රායෙල් ජනයාට කළ දේ නිසා ඔවුන්ට දඬුවම් දෙන්න. මේ දිවියෙන් පසු නුඹ, නුඹේ සෙනඟ සමඟ එක් වනු ඇතැ’යි වදාළ සේක.</span></span> 
     </div> 
     <div class="p"> <span class="verse v2" data-usfm="NUM.31.2"><span class="content"> </span></span><span class="verse v3" data-usfm="NUM.31.3"><span class="label">3</span><span class="content">එවිට මෝසෙස් සෙනඟට කතා කොට, “ඔබගෙන් සමහරෙකු යුද්ධයට සැරසී, මිදියන්වරුන්ට විරුද්ධ ව ගොස්, ඔවුන් සමිඳාණන් වහන්සේට කළ දේ නිසා ඔවුන්ට දඬුවම් දිය යුතු ය. </span></span><span class="verse v4" data-usfm="NUM.31.4"><span class="label">4</span><span class="content">එක එක ගෝත්‍රයෙන් දහස බැගින්, ඉශ්රායෙල්හි සියලු ම ගෝත්‍රවලින් සෙනඟ යා යුතු ය”යි කී ය.</span></span> 
     </div> 
     <div class="p"> <span class="verse v4" data-usfm="NUM.31.4"><span class="content"> </span></span><span class="verse v5" data-usfm="NUM.31.5"><span class="label">5</span><span class="content">මෙලෙස එක එක ගෝත්‍රයෙන් දහස බැගින් මුළු ඉශ්රායෙල් ජනතාව අතරෙන් දොළොස්දාහක් යුද්ධයට සන්නාහ සන්නද්ධ වූ හ. </span></span><span class="verse v6" data-usfm="NUM.31.6"><span class="label">6</span><span class="content">මෝසෙස් මේ සෙනඟ ද පූජක එලෙයාසර්ගේ පුත් පිනෙහාස් ද ශුද්ධ භාජන සහ පිඹීමට හොරණෑ ද අතේ ඇති ව ඔවුන් යුද්ධයට යැවූ හ. </span></span><span class="verse v7" data-usfm="NUM.31.7"><span class="label">7</span><span class="content">සමිඳාණන් වහන්සේ මෝසෙස්ට අණ කළ පරිදි ඔව්හු මිදියන්වරුන්ට විරුද්ධ ව සටන් කොට සියලු පිරිමින් මරාදැමූ හ. </span></span><span class="verse v8" data-usfm="NUM.31.8"><span class="label">8</span><span class="content">ඔවුන්ගෙන් මැරුම්කෑ අය අතර එවී, රෙකෙම්, ශූර්, හුර් සහ රෙබා යන මිදියන් රජුන් පස්දෙනා ද වූ හ. තවද, ඔව්හු බෙයෝර්ගේ පුත් බාලාම් ද කඩුවෙන් මරාදැමූ හ.</span></span> 
     </div> 
     <div class="p"> <span class="verse v8" data-usfm="NUM.31.8"><span class="content"> </span></span><span class="verse v9" data-usfm="NUM.31.9"><span class="label">9</span><span class="content">ඉශ්රායෙල් ජනයා මිදියන් ස්ත්‍රීන් සහ දරුදැරියන් ද සිරබාරයට ගෙන ඔවුන්ගේ ගවමහිෂයන්, එළු බැටළු පට්ටි සහ ධනසම්පත් සියල්ල පැහැරගත්හ. </span></span><span class="verse v10" data-usfm="NUM.31.10"><span class="label">10</span><span class="content">තවද, ඔවුන් විසූ නගර හා කඳවුරු සියල්ල ද ගිනිබත් කළහ. </span></span><span class="verse v11" data-usfm="NUM.31.11"><span class="label">11</span><span class="content">එහෙත්, කොල්ලකාගත් සියල්ල ද සිරබාරයට ගත් මිනිසුන් සහ පැහැරගත් සතුන් ද තබාගත්හ. </span></span><span class="verse v12" data-usfm="NUM.31.12"><span class="label">12</span><span class="content">ඉන්පසු ඔව්හු ජොර්දාන් ගං තෙර ජෙරිකෝව අසල මෝවබ් මිටියාවතේ කඳවුරේ සිටි මෝසෙස් ද පූජක එලෙයාසර් සහ මුළු ඉශ්රායෙල් ජනතාව ද වෙත සිරකරුවන් හා පැහැරගත් කොල්ලය ද ගෙනාහ.</span></span> 
     </div> 
     <div class="s1"> <span class="heading"><b>හමුදාව ආපසු පැමිණීම</b></span> 
     </div> 
     <div class="p"> <span class="verse v12" data-usfm="NUM.31.12"><span class="content"> </span></span><span class="verse v13" data-usfm="NUM.31.13"><span class="label">13</span><span class="content">එවිට මෝසෙස්, පූජක එලෙයාසර් සහ ජනතාවගේ නායකයෝ සියලු දෙන ඔවුන් හමු වීමට කඳවුරෙන් පිටත ගියහ. </span></span><span class="verse v14" data-usfm="NUM.31.14"><span class="label">14</span><span class="content">එහෙත්, මෝසෙස් සටනින් ආපසු පැමිණි හමුදාවේ නිලධාරීන්, සහශ්‍රාධිපතීන් සහ ශතාධිපතීන් සමඟ කිපිණි. </span></span><span class="verse v15" data-usfm="NUM.31.15"><span class="label">15</span><span class="content">මෝසෙස් ඔවුන්ට කතා කොට, “ඔබ හැම මේ ස්ත්‍රීන් සියල්ලන් පණපිටින් ඉතුරු කළහු ද? </span></span><span class="verse v16" data-usfm="NUM.31.16"><span class="label">16</span><span class="content">බලන්න, පේයොර් නම් ස්ථානයේ දී, බාලාම්ගේ උපදෙස් පිට ඉශ්රායෙල් ජනයා සමිඳාණන් වහන්සේට විරුද්ධ ව අපරාධ කෙළේ මොවුන් නිසා ය. සමිඳාණන් වහන්සේගේ ජනතාව අතර වංසගතයක් පැතිර ගියේත් ඒ නිසා ම ය. </span></span><span class="verse v17" data-usfm="NUM.31.17"><span class="label">17</span><span class="content">දැන් ඉතින් කුඩාවූවන් අතර සියලු පිරිමි දරුවන් ද මිනිසෙකු සමඟ සයනය කළ සෑම ස්ත්‍රියක ද මරන්න. </span></span><span class="verse v18" data-usfm="NUM.31.18"><span class="label">18</span><span class="content">එහෙත්, පුරුෂයින් හැඳින ඔවුන් සමඟ සේවනයෙහි නොයෙදුණු ගැහැණු දරුවන් ඔබ හැම සඳහා ඉතුරු කරගන්න. </span></span><span class="verse v19" data-usfm="NUM.31.19"><span class="label">19</span><span class="content">තවද, යමෙකු මැරූ අය ද මැරුම්කෑ කෙනෙකු ස්පර්ශ කළ අය ද හත් දිනක් කඳවුරෙන් බැහැර සිටිය යුතු ය. තුන් වන දින සහ සත් වන දින ඔබ ද සිරකරුවන් ද පවිත්‍ර විය යුතු ය. </span></span><span class="verse v20" data-usfm="NUM.31.20"><span class="label">20</span><span class="content">ඔබ හැමගේ වස්ත්‍ර ද සමින් සහ එළු ලොමින් සහ ලීයෙන් සාදන ලද සියල්ල ද පවිත්‍ර කළ යුතු ය”යි කීවේ ය.</span></span> 
     </div> 
     <div class="p"> <span class="verse v20" data-usfm="NUM.31.20"><span class="content"> </span></span><span class="verse v21" data-usfm="NUM.31.21"><span class="label">21</span><span class="content">පූජක එලෙයාසර් ද යුද්ධ කළ මිනිසුන් අමතමින්, “සමිඳාණන් වහන්සේ මෝසෙස්ට අණ කළ නියෝගය මෙය වේ. </span></span><span class="verse v22 v23" data-usfm="NUM.31.22+NUM.31.23"><span class="label">22-23</span><span class="content">‘ගින්නෙන් පිළිස්සී නොයන රන්, රිදී, ලෝකඩ, යකඩ සහ ඊයම් වැනි දේවල් ගින්නේ දවාගත් විට ඒවා පවිත්‍ර යයි සැලකෙනු ඇත. එහෙත්, අපවිත්‍රකම පහකරන ජලයෙනුත් ඒවා, පවිත්‍ර කළ යුතු ය. ගින්නෙන් පිළිස්සී යන අනිකුත් ඒවා ජලයේ දමා ගත යුතු ය. </span></span><span class="verse v24" data-usfm="NUM.31.24"><span class="label">24</span><span class="content">හත් වන දින ඔබේ ඇඳුම් සෝදාගත් පසු ඔබ පවිත්‍ර වනු ඇත. ඉන්පසු ඔබට කඳවුරට ඇතුළු විය හැකි ය’යි” කී ය.</span></span> 
     </div> 
     <div class="s1"> <span class="heading"><b>කොල්ලය බෙදාගැනීම</b></span> 
     </div> 
     <div class="p"> <span class="verse v24" data-usfm="NUM.31.24"><span class="content"> </span></span><span class="verse v25" data-usfm="NUM.31.25"><span class="label">25</span><span class="content">සමිඳාණන් වහන්සේ මෝසෙස්ට කතා කොට, </span></span><span class="verse v26" data-usfm="NUM.31.26"><span class="label">26</span><span class="content">“නුඹ ද පූජක එලෙයාසර් ද ජනතාවගේ ප්‍රධානීන් ද අල්ලාගත් සිරකරුවන් සහ පැහැරගත් සතුන් ද ගණන් කළ යුතු ය. </span></span><span class="verse v27" data-usfm="NUM.31.27"><span class="label">27</span><span class="content">ඒ සියල්ල යුද වැදී සටන් කළ අය සහ ඉතිරි අනිත් ජනයා අතර දෙකොටසකට බෙදන්න. </span></span><span class="verse v28" data-usfm="NUM.31.28"><span class="label">28</span><span class="content">තවද, සටන් කළ භටයන්ට අයිති කොටසින්, මිනිසුන් පන්සියයකට එක්කෙනා බැගිනුත් ගවයන්ගෙන් ද කොටළුවන්ගෙන් ද එළු බැටළුවන්ගෙන් ද පන්සියයකට එකෙකු බැගිනුත් සමිඳාණන් වහන්සේට දෙන බද්දක් මෙන් වෙන් කරන්න. </span></span><span class="verse v29" data-usfm="NUM.31.29"><span class="label">29</span><span class="content">ඔවුන්ගෙන් ගත් මේ කොටස සමිඳාණන් වහන්සේට පුදන විශේෂ පඬුරක් මෙන් පූජක එලෙයාසර්ට දෙන්න. </span></span><span class="verse v30" data-usfm="NUM.31.30"><span class="label">30</span><span class="content">සෙසු ඉශ්රායෙල් ජනයාට දුන් කොටසින් සිරකරුවන්ගෙන් පණහකට එක්කෙනා බැගිනුත් ගව, කොටළු, එළු, බැටළු ආදී නන්වැදෑරුම් සතුන්ගෙන් පණහකට එකෙකු බැගිනුත් ගෙන සමිඳාණන් වහන්සේගේ මණ්ඩපය භාර ව සිටින ලෙවීවරුන්ට දෙන්නැ”යි වදාළ සේක. </span></span><span class="verse v31" data-usfm="NUM.31.31"><span class="label">31</span><span class="content">උන් වහන්සේ වදාළ පරිදි මෝසෙස් සහ එලෙයාසර් ඉටු කළහ.</span></span> 
     </div> 
     <div class="p"> <span class="verse v31" data-usfm="NUM.31.31"><span class="content"> </span></span><span class="verse v32" data-usfm="NUM.31.32"><span class="label">32</span><span class="content">යුද්ධ භටයන් තමන්ට ම තබාගත් සතුන් හැරුණු විට කොල්ලකෑ සතුන්ගේ ගණන බැටළුවන් හයලක්ෂ හැත්තෑපන්දහසක් ද </span></span><span class="verse v33" data-usfm="NUM.31.33"><span class="label">33</span><span class="content">ගවයන් හැත්තෑදෙදහසක් ද </span></span><span class="verse v34" data-usfm="NUM.31.34"><span class="label">34</span><span class="content">කොටළුවන් හැටඑක්දහසක් ද විය. </span></span><span class="verse v35" data-usfm="NUM.31.35"><span class="label">35</span><span class="content">තවද, පුරුෂයින් හැඳින ඔවුන් සමඟ සේවනයෙහි නොයෙදුණු ගැහැණු දරුවෝ තිස්දෙදහසක් වූ හ. </span></span><span class="verse v36" data-usfm="NUM.31.36"><span class="label">36</span><span class="content">සටන් කළ භටයන්ගේ දෙකෙන් කොටස බැටළුවන් තුන් ලක්ෂ තිස්හත්දහස් පන්සියයක් වූ අතර </span></span><span class="verse v37" data-usfm="NUM.31.37"><span class="label">37</span><span class="content">සමිඳාණන් වහන්සේට දුන් බද්ද බැටළුවෝ හයසිය හැත්තෑපහක් වූ හ. </span></span><span class="verse v38" data-usfm="NUM.31.38"><span class="label">38</span><span class="content">යුද්ධ භටයන්ගේ කොටස ගවයන් තිස්හයදාහක් වූ අතර සමිඳාණන් වහන්සේගේ බද්ද බැටළුවෝ හැත්තෑදෙනෙක් වූ හ. </span></span><span class="verse v39" data-usfm="NUM.31.39"><span class="label">39</span><span class="content">යුද්ධ භටයන්ගේ කොටස කොටළුවන් තිස්දහස් පන්සියයක් වූ අතර, සමිඳාණන් වහන්සේගේ බද්ද කොටළුවෝ හැටඑකක් වූ හ. </span></span><span class="verse v40" data-usfm="NUM.31.40"><span class="label">40</span><span class="content">යුද්ධ භටයන්ගේ කොටස කන්‍යාවන් දහසයදහසක් වූ අතර සමිඳාණන් වහන්සේගේ බද්ද කාන්තාවෝ තිස්දෙදෙනෙක් වූ හ. </span></span><span class="verse v41" data-usfm="NUM.31.41"><span class="label">41</span><span class="content">තවද මෝසෙස්, සමිඳාණන් වහන්සේ වදාළ පරිදි උන් වහන්සේගේ පූජා පඬුර පූජක එලෙයාසර්ට දුන්නේ ය.</span></span> 
     </div> 
     <div class="p"> <span class="verse v41" data-usfm="NUM.31.41"><span class="content"> </span></span><span class="verse v42" data-usfm="NUM.31.42"><span class="label">42</span><span class="content">සටන් කළ යුද්ධ භටයන්ගෙන් ඉශ්රායෙල් ජනයා සඳහා මෝසෙස් වෙන් කළ දෙකෙන් කොටස </span></span><span class="verse v43" data-usfm="NUM.31.43"><span class="label">43</span><span class="content">බැටළුවෝ තුන්ලක්ෂ තිස්හත්දාස් පන්සියයක් ද, </span></span><span class="verse v44" data-usfm="NUM.31.44"><span class="label">44</span><span class="content">ගවයන් තිස්හයදහසක් ද </span></span><span class="verse v45" data-usfm="NUM.31.45"><span class="label">45</span><span class="content">කොටළුවන් තිස්දාස් පන්සියයක් ද </span></span><span class="verse v46" data-usfm="NUM.31.46"><span class="label">46</span><span class="content">කන්‍යාවෝ දහසයදහසක් ද වූ හ. </span></span><span class="verse v47" data-usfm="NUM.31.47"><span class="label">47</span><span class="content">ඉශ්රායෙල් ජනයාට වූ මේ කොටසින් ද මෝසෙස් සිරකරුවන් පණස්දෙනෙකුට එක්කෙනා බැගින් ද, සතුන් පණස්දෙනෙකුට එකා බැගින් ද ගෙන, සමිඳාණන් වහන්සේ අණ කළ පරිදි උන් වහන්සේගේ මණ්ඩපය භාර ව සිටි ලෙවීවරුන්ට දුන්නේ ය.</span></span> 
     </div> 
     <div class="p"> <span class="verse v47" data-usfm="NUM.31.47"><span class="content"> </span></span><span class="verse v48" data-usfm="NUM.31.48"><span class="label">48</span><span class="content">හමුදාවේ නිලධාරීහු ද සහශ්‍රාධිපතීහු සහ ශතාධිපතීහු ද මෝසෙස් වෙත පැමිණ </span></span><span class="verse v49" data-usfm="NUM.31.49"><span class="label">49</span><span class="content">ඔහුට කතා කොට, “ඔබේ සේවකයන් වන අපි අපේ බල ඇණිවල යුද්ධ භටයන් ගණන් කෙළෙමු. එක් කෙනෙක් වත් අඩු නැත. </span></span><span class="verse v50" data-usfm="NUM.31.50"><span class="label">50</span><span class="content">එබැවින් සමිඳාණන් වහන්සේ අපේ පණ බේරා දුන් බැවින්, අපි සෑම කෙනෙකු ම ගත් ස්වර්ණාභරණ වන පාද මාලා ද වළලු ද මුදු ද කුණ්ඩලාභරණ ද මාල ද උන් වහන්සේට පූජා කරන පිණිස ගෙනාවෙමු”යි කී හ. </span></span><span class="verse v51" data-usfm="NUM.31.51"><span class="label">51</span><span class="content">එවිට මෝසෙස් සහ පූජක එලෙයාසර් රනින් කළ, ඒ සියලු ආභරණ ගත්හ. </span></span><span class="verse v52" data-usfm="NUM.31.52"><span class="label">52</span><span class="content">සහශ්‍රාධිපතීන් හා ශතාධිපතීන් සමිඳාණන් වහන්සේට පිදූ මුළු රත්රන් තොගයේ බර කිලෝග්‍රෑම් දෙසියයක් විය. </span></span><span class="verse v53" data-usfm="NUM.31.53"><span class="label">53</span><span class="content">එහෙත්, යුද්ධ භටයන් කොල්ලකෑ දේ ඔව්හු තමන්ට ම තබාගත්හ. </span></span><span class="verse v54" data-usfm="NUM.31.54"><span class="label">54</span><span class="content">මෙලෙස මෝසෙස් සහ එලෙයාසර් සහශ්‍රාධිපතීන්ගෙන් සහ ශතාධිපතීන්ගෙන් ගත් රන් රැගෙන ඒවා සම්මුඛ මණ්ඩපය තුළ තැබූ හ. ඒවා ඉශ්රායෙල් ජනයා හට සමිඳාණන් වහන්සේගේ රැකවරණය සිහි ගන්වන සංකේතයක් විය.</span></span> 
     </div> 
    </div> 
   </div> 
  </div>
 </body>
</html>