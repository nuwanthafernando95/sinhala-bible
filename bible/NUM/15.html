<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkNUM"> 
    <div class="chapter ch15" data-usfm="NUM.15">  
     <div class="s1"> <span class="heading"><b>පුද පඬුරු පිළිබඳ නියෝග</b></span> 
     </div> 
     <div class="p"> <span class="content"> </span><span class="verse v1" data-usfm="NUM.15.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="NUM.15.2"><span class="label">2</span><span class="content">“ඉශ්රායෙල් ජනයාට කතා කොට මෙසේ කියන්න: ‘මා නුඹලාට දෙන්නට යන නුඹලාගේ වාස භූමිය වන රටට පැමිණි කල </span></span><span class="verse v3" data-usfm="NUM.15.3"><span class="label">3</span><span class="content">ගව පට්ටිවලින් හෝ එළු බැටළු පට්ටිවලින් හෝ ගත් සතෙකු සමිඳාණන් වහන්සේගේ මහිමයට ගින්නෙන් දවා, දවන යාග පූජාවක් වශයෙන් හෝ බාරයක් ඔප්පු කිරීමක් වශයෙන් හෝ ස්වේච්ඡා පූජාවක් වශයෙන් හෝ මංගල දිනක දී පුදන පූජාවක් වශයෙන් හෝ පුදන්නහු නම්, ඒවා සමිඳාණන් වහන්සේ වෙත නඟින සුමිහිරි සුවඳක් වනු ඇත. </span></span><span class="verse v4" data-usfm="NUM.15.4"><span class="label">4</span><span class="content">තවද, එවැන්නක් සමිඳාණන් වහන්සේට පුදන තැනැත්තේ, තෙල් ලීටර් එකක් සමඟ ඇනූ පිටි කිලෝග්‍රෑම් දෙකක් ධාන්‍ය පූජාවක් වශයෙන් ගෙනා යුතු ය. </span></span><span class="verse v5" data-usfm="NUM.15.5"><span class="label">5</span><span class="content">නුඹලා දවන යාග පූජාවක් වශයෙන් පුදන එක් එක් බැටළු පැටියෙකු සමඟ, පානීය පූජාවක් වශයෙන් මිදියුස ලීටර් එකක් ද පිදිය යුතු ය. </span></span><span class="verse v6" data-usfm="NUM.15.6"><span class="label">6</span><span class="content">නුඹලා පුදන එක් එක් බැටළු වස්සෙකු සමඟ ධාන්‍ය පූජාවක් වශයෙන් තෙල් ලීටර් එකහමාරක් ඇනූ සිහින් පිටි කිලෝග්‍රෑම් දෙකක් ද පිදිය යුතු ය. </span></span><span class="verse v7" data-usfm="NUM.15.7"><span class="label">7</span><span class="content">තවද, පානීය පූජාවක් වශයෙන් මිදියුස ලීටර් එකහමාරක් පිදිය යුතු ය. මේවා සමිඳාණන් වහන්සේ වෙත නඟින සුමිහිරි සුවඳක් වනු ඇත. </span></span><span class="verse v8" data-usfm="NUM.15.8"><span class="label">8</span><span class="content">දවන යාග පූජාවක් වශයෙන් හෝ බාරයක් ඔප්පු කිරීමක් හෝ සහභාගිකමේ පූජාවක් වශයෙන් හෝ ගොනෙකු සමිඳාණන් වහන්සේට ඔප්පු කරන කල </span></span><span class="verse v9" data-usfm="NUM.15.9"><span class="label">9</span><span class="content">ගොනා සමඟ ආහාර පූජාවක් වශයෙන් තෙල් ලීටර් දෙකක් ඇනූ සිහින් පිටි කිලෝග්‍රෑම් තුනක් ද ගෙනා යුතු ය. </span></span><span class="verse v10" data-usfm="NUM.15.10"><span class="label">10</span><span class="content">පානීය පූජාවක් වශයෙන් මිදියුස ලීටර් දෙකක් ද ගෙනා යුතු ය. ගින්නෙන් දවා පිදූ මෙය සමිඳාණන් වහන්සේ වෙත නඟින සුමිහිරි සුවඳකි. </span></span><span class="verse v11" data-usfm="NUM.15.11"><span class="label">11</span><span class="content">පූජා කරන එක් එක් ගොනෙකු ද බැටළු වස්සෙකු ද බැටළු පැටියෙකු ද සඳහා මෙලෙස කළ යුතු ය. </span></span><span class="verse v12" data-usfm="NUM.15.12"><span class="label">12</span><span class="content">නුඹලා පුදන සතුන්ගේ ගණන අනුව, එක එක සතා සම්බන්ධයෙන් මෙලෙස ඉටු කළ යුතු ය.</span></span> 
     </div> 
     <div class="p"> <span class="verse v12" data-usfm="NUM.15.12"><span class="content"> </span></span><span class="verse v13" data-usfm="NUM.15.13"><span class="label">13</span><span class="content">‘ස්වදේශිකයන් සියලු දෙන ම, සුමිහිරි සුවඳක් සහිත පඬුරක් ගින්නෙන් දවා, සමිඳාණන් වහන්සේට ඔප්පු කරන විට, මේ අයුරින් සියල්ල ඉටු කළ යුතු ය. </span></span><span class="verse v14" data-usfm="NUM.15.14"><span class="label">14</span><span class="content">තවද, නුඹලා සමඟ කලකට වසන විදේශිකයෙක් වේ වා, නිත්‍ය පදිංචිය ඇති කෙනෙක් වේ වා, සුමිහිරි සුවඳක් සහිත පඬුරක් ගින්නෙන් දවා සමිඳාණන් වහන්සේට ඔප්පු කරන විට, නුඹලා කරන හැටියට ම ඔහුත් කළ යුතු ය. </span></span><span class="verse v15" data-usfm="NUM.15.15"><span class="label">15</span><span class="content">ඉශ්රායෙල් ජනයා වන නුඹලාටත්, නුඹලා සමඟ කලකට වසන විදේශිකයන්ටත් ඉදිරියට සදහට ම එක ම නියෝගයක් වලංගු වනු ඇත. සමිඳාණන් වහන්සේ ඉදිරියෙහි නුඹලා සහ විදේශිකයන් එක සමාන වනු ඇත. </span></span><span class="verse v16" data-usfm="NUM.15.16"><span class="label">16</span><span class="content">නුඹලාටත්, නුඹලා සමඟ කලකට වසන විදේශිකයන්ටත් එක ම නීතියක් සහ එක ම නියෝගයක් වලංගු වනු ඇත.’ “</span></span> 
     </div> 
     <div class="p"> <span class="verse v16" data-usfm="NUM.15.16"><span class="content"> </span></span><span class="verse v17" data-usfm="NUM.15.17"><span class="label">17</span><span class="content">යළි සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v18" data-usfm="NUM.15.18"><span class="label">18</span><span class="content">“ඉශ්රායෙල් ජනයා අමතා මෙය කියන්න: ‘මා නුඹලා ව ගෙනෙන රටට නුඹලා පැමිණි පසු </span></span><span class="verse v19" data-usfm="NUM.15.19"><span class="label">19</span><span class="content">ඒ රටේ නිපද වූ ආහාර අනුභව කරන විට, ඉන් කොටසක් විශේෂ පඬුරු පිණිස සමිඳාණන් වහන්සේ වන මා සඳහා වෙන් කළ යුතු ය. </span></span><span class="verse v20" data-usfm="NUM.15.20"><span class="label">20</span><span class="content">අස්වැන්න නෙළන විට සමිඳාණන් වහන්සේට විශේෂ පඬුරක් ඔප්පු කරන ලෙස, පළමු ධාන්‍යවලින් සෑදූ රොටියක් ද ඔප්පු කළ යුතු ය. </span></span><span class="verse v21" data-usfm="NUM.15.21"><span class="label">21</span><span class="content">මෙලෙස පළමු ධාන්‍යවලින් සෑදූ රොටියක්, නුඹලාගේ සෑම පරම්පරාවක් ම සමිඳාණන් වහන්සේට විශේෂ පඬුරක් කොට පිදිය යුතු ය.</span></span> 
     </div> 
     <div class="p"> <span class="verse v21" data-usfm="NUM.15.21"><span class="content"> </span></span><span class="verse v22" data-usfm="NUM.15.22"><span class="label">22</span><span class="content">සමිඳාණන් වහන්සේ මෝසෙස්ට වදාළ මේ සියලු ආඥා යම් කිසි අතපසු වීමකින් නුඹලා කඩ කළොත් </span></span><span class="verse v23" data-usfm="NUM.15.23"><span class="label">23</span><span class="content">එසේ නැත් නම්, උන් වහන්සේ ඒවා අණ කළ දින පටන් ඉදිරියට මතු පරම්පරාවන්, මෝසෙස් මඟින් දුන් ආඥා කඩ කළොත්, </span></span><span class="verse v24" data-usfm="NUM.15.24"><span class="label">24</span><span class="content">එසේ වූයේ ජනතාවට නොදැනුවත්කමින් නම්, මුළු ජනතාව ම සමිඳාණන් වහන්සේ වෙත නඟින සුමිහිරි සුවඳැති දවන යාග පූජාවක් වශයෙන් එක ගොන් වස්සෙකු ඔප්පු කළ යුතු ය. එය සමඟ සිරිත් පරිදි ධාන්‍ය පූජාවක් සහ පානීය පූජාවක් ද, පාප පූජාවක් සඳහා එළුවෙකු ද ඔප්පු කළ යුතු ය. </span></span><span class="verse v25" data-usfm="NUM.15.25"><span class="label">25</span><span class="content">මුළු ඉශ්රායෙල් ජනතාව ම උදෙසා පූජකවරයා පව් කමා කිරීමේ පිළිවෙත ඉටු කළ පසු ඔවුන්ගේ පව් නොදැනුවත්කමින් වූ නිසා, ඔවුන්ට කමා කරනු ඇත. එහෙත් ඒ නොදැනුවත්කම උදෙසා ගින්නෙන් දවා පුදන පඬුරු සහ ඔවුන්ගේ පාප පූජා සමිඳාණන් වහන්සේ වෙත ගෙනා යුතු ය. </span></span><span class="verse v26" data-usfm="NUM.15.26"><span class="label">26</span><span class="content">මුළු සෙනඟගේ නොදැනුවත්කමින් වූ නිසා මුළු ඉශ්රායෙල් ජනතාවගේ ද, ඔවුන් අතර වසන විදේශිකයන්ගේ ද පව් කමා කරනු ලැබේ.</span></span> 
     </div> 
     <div class="p"> <span class="verse v26" data-usfm="NUM.15.26"><span class="content"> </span></span><span class="verse v27" data-usfm="NUM.15.27"><span class="label">27</span><span class="content"> </span><span class="content">‘යමෙකු නොදැනුවත්කමින් පව් කළොත්, එවැන්නෙකු පාප පූජාවක් සඳහා අවුරුද්දක් වයසැති එළුදෙනක ගෙනා යුතු ය. </span></span><span class="verse v28" data-usfm="NUM.15.28"><span class="label">28</span><span class="content">මෙලෙස යමෙකු නොදැනුවත්කමින් සමිඳාණන් වහන්සේට විරුද්ධ ව පව් කළොත් පූජකවරයා ඔහු වෙනුවෙන් පව් කමාවේ පිළිවෙත ඉටු කළ පසු, ඔහුගේ පව් කමා කරනු ලැබේ. </span></span><span class="verse v29" data-usfm="NUM.15.29"><span class="label">29</span><span class="content">නොදැනුවත්කමින් වන පව් පිළිබඳ ව මවුබිම උපන් ඉශ්රායෙල් ජනයාටත්, ඔවුන් අතර කලකට වසන විදෙශිකයන්ටත් එක ම නීතියක් වලංගු වනු ඇත.</span></span> 
     </div> 
     <div class="p"> <span class="verse v29" data-usfm="NUM.15.29"><span class="content"> </span></span><span class="verse v30" data-usfm="NUM.15.30"><span class="label">30</span><span class="content">‘ස්වදේශිකයෙක් හෝ විදේශිකයෙක් හෝ දැන දැන නීතිය කඩ කරයි නම්, එවැන්නෙකු සමිඳාණන් වහන්සේට විරුද්ධ ව දුෂ්ට අපරාධයක් කරන බැවින් ඔහු සිය සෙනඟ අතරෙන් නෙරපාදමනු ලැබේ. </span></span><span class="verse v31" data-usfm="NUM.15.31"><span class="label">31</span><span class="content">ඔහු සමිඳාණන් වහන්සේගේ වචනය හෙළා දැක, උන් වහන්සේගේ ආඥා කඩ කළ බැවින්, එවැන්නෙකු සහමුලින් ම නෙරපාදමනු ඇත. ඔහුගේ දුෂ්ටකම ගැන ඔහු ම වගකිව යුතු ය.’ “</span></span> 
     </div> 
     <div class="s1"> <span class="heading"><b>සබත කඩ කිරීමට දඬුවම</b></span> 
     </div> 
     <div class="p"> <span class="verse v31" data-usfm="NUM.15.31"><span class="content"> </span></span><span class="verse v32" data-usfm="NUM.15.32"><span class="label">32</span><span class="content">ඉශ්රායෙල් ජනයා පාළුකරයේ සිටිය දී, සබත් දින දර එකතු කළ මිනිසෙක් ඔවුන්ට සම්බ විය. </span></span><span class="verse v33" data-usfm="NUM.15.33"><span class="label">33</span><span class="content">එවිට ඔව්හු මෝසෙස් සහ ආරොන් ඇතුළු ජනතාව ඉදිරියට ඒ මිනිසා ගෙනාවෝ ය. </span></span><span class="verse v34" data-usfm="NUM.15.34"><span class="label">34</span><span class="content">ඔහුට කුමක් කළ යුතු ද කියා නියම ව නොතිබුණ හෙයින්, ඔව්හු ඔහු සිර අඩස්සි කළහ. </span></span><span class="verse v35" data-usfm="NUM.15.35"><span class="label">35</span><span class="content">සමිඳාණන් වහන්සේ මෝසෙස්ට කතා කොට, “ඒ මිනිසා මරණයට පත් කළ යුතු ය. මුළු ජනතාව ම ඔහු කඳවුරෙන් පිටතට ගෙන ගොස් ගල් ගසා මැරිය යුතු ය”යි වදාළ සේක. </span></span><span class="verse v36" data-usfm="NUM.15.36"><span class="label">36</span><span class="content">උන් වහන්සේ මෝසෙස්ට වදාළ පරිදි මුළු ජනතාව ඔහු කඳවුරෙන් පිටතට ගෙන ගොස්, ඔහුට ගල් ගසා, මරාදැමූ හ.</span></span> 
     </div> 
     <div class="s1"> <span class="heading"><b>දාවලු පිළිබඳ නියෝග</b></span> 
     </div> 
     <div class="p"> <span class="verse v36" data-usfm="NUM.15.36"><span class="content"> </span></span><span class="verse v37" data-usfm="NUM.15.37"><span class="label">37</span><span class="content">සමිඳාණන් වහන්සේ යළි මෝසෙස්ට කතා කොට මෙසේ වදාළ සේක: </span></span><span class="verse v38" data-usfm="NUM.15.38"><span class="label">38</span><span class="content">“ඉශ්රායෙල් ජනයාට කතා කොට මෙසේ අණ කරන්න. ‘ඔවුන්ගේ මතු පරම්පරාවල සැම කෙනෙක් ම තම තමන්ගේ වස්ත්‍රවල වාටියේ දාවලු සෑදිය යුතු ය. තවද, ඒ එක එක වාටියේ දාවල්ල පිට නිල් පටියක් දැමිය යුතු ය. </span></span><span class="verse v39" data-usfm="NUM.15.39"><span class="label">39</span><span class="content">නුඹලාට මේ දාවලු පෙනෙන විට, සමිඳාණන් වහන්සේගේ ආඥා සියල්ල සිහි කොට ඒවා පිළිපැදීමට සිතට ගත යුතු ය. එවිට නුඹලා මට අවිශ්වාසවන්ත වී අන් දෙවිවරුන් වැළඳගත් මෙන්, නුඹලාගේ නෙත් සිත් ඇදී යන පරිදි එසේ නොකළ යුතු ය. </span></span><span class="verse v40" data-usfm="NUM.15.40"><span class="label">40</span><span class="content">නුඹලා මෙය සිහි කොට, මාගේ ආඥා සියල්ල ඉටු කරමින්, නුඹලාගේ දෙවියන් වහන්සේට පමණක් කැප විය යුතු ය. </span></span><span class="verse v41" data-usfm="NUM.15.41"><span class="label">41</span><span class="content">දෙවි සමිඳාණන් වහන්සේ මම ය. නුඹලාගේ දෙවියන් වන පිණිස මිසර දේශයෙන් නුඹලා පිටතට ගෙනා නුඹලාගේ දෙවි සමිඳාණන් වහන්සේ මම ය.’ “</span></span> 
     </div> 
    </div> 
   </div> 
  </div>
 </body>
</html>