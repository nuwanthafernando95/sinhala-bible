<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch34" data-usfm="EXO.34">  
     <div class="s1"> <span class="heading"><b>දෙ වන වරටත් ගල් පුවරු සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 10:1-5</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.34.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට, “පළමු ඒවාට සමාන ගල් පුවරු දෙකක් කපන්න. නුඹ බිඳ දැමූ පළමු ගල් පුවරුවල තිබූ වචන මම ඒවායේ ලියන්නෙමි. </span></span><span class="verse v2" data-usfm="EXO.34.2"><span class="label">2</span><span class="content">හෙට අලුයම් වේලෙහි සූදානම් ව, සීනයි කන්දට නැඟ, කන්ද මුදුනෙහි මා ඉදිරියෙහි පෙනී සිටින්න. </span></span><span class="verse v3" data-usfm="EXO.34.3"><span class="label">3</span><span class="content">කිසි මනුෂ්‍යයෙකු නුඹ සමඟ උඩට නො ආ යුතු ය. කන්දේ කිසි තැනක කිසි මනුෂ්‍යයෙකු දක්නා නොලැබිය යුතුයි. එළු බැටළු පට්ටි හෝ ගව පට්ටි කිසිවක් හෝ කන්ද ඉදිරියෙහි තණ නො කෑ යුතු ය”යි වදාළ සේක. </span></span><span class="verse v4" data-usfm="EXO.34.4"><span class="label">4</span><span class="content">සමිඳාණන් වහන්සේ ඔහුට වදාළ පරිදි මෝසෙස් පළමු ඒවාට සමාන ගල් පුවරු දෙකක් කපා අලුයමින් නැඟිට සීනයි කන්දට නැංගේ ය; ගල් පුවරු දෙක ද තම අතේ ගෙන ගියේ ය. </span></span><span class="verse v5" data-usfm="EXO.34.5"><span class="label">5</span><span class="content">සමිඳාණන් වහන්සේ ද වලාකුළක ආකාරයෙන් බැස, එහි ඔහු සමඟ සිටගෙන, ‘සමිඳාණන් වහන්සේ’ යන ස්වකීය නාමය ප්‍රකාශ කළ සේක.</span></span> 
     </div> 
     <div class="p"> <span class="verse v5" data-usfm="EXO.34.5"><span class="content"> </span></span><span class="verse v6" data-usfm="EXO.34.6"><span class="label">6</span><span class="content"> </span><span class="content">උන් වහන්සේ ඔහු ඉදිරියෙන් ගමන් කරමින්, “මම සමිඳාණන් වහන්සේ ය. මම දයානුකම්පාවෙන් පූර්ණ, වහා නොකිපෙන සුලු, මහා කාරුණික සහ විශ්වාසදායී දෙවියන් වහන්සේ ය; </span></span><span class="verse v7" data-usfm="EXO.34.7"><span class="label">7</span><span class="content">මම දහස් ගණනකට කරුණාව පාමින්, දුෂ්ටකමට ද නපුරට හා පාපයට ද කමාව දෙන්නෙමි. එහෙත් වරදකරුවන් නිදහස් නොකර, පියවරුන්ගේ පව් නිසා තුන් වන, හතර වන දරු පරපුර දක්වා ඔවුන්ගේ දරු මුණුබුරන්ට දඬුවම් කරන දෙවියන් වහන්සේ මම යැ”යි වදාළ සේක. </span></span><span class="verse v8" data-usfm="EXO.34.8"><span class="label">8</span><span class="content">මෝසෙස් ද වහා බිමට හිස නමා නමස්කාර කෙළේ ය. </span></span><span class="verse v9" data-usfm="EXO.34.9"><span class="label">9</span><span class="content">ඉන්පසු ඔහු කතා කොට, “සමිඳුනි, ඔබ ඉදිරියෙහි මම අනුග්‍රහය ලබා ඇත්තෙම් නම්, මාගේ සමිඳුන් වන ඔබ අප සමඟ වඩින ලෙස මම අයැද සිටිමි. මේ සෙනඟ නම් මුරණ්ඩු ය. අපේ දුෂ්ටකම හා පාප කමා කොට අප ඔබේ ම උරුමය වශයෙන් ගත මැනව”යි කී ය.</span></span> 
     </div> 
     <div class="s1"> <span class="heading"><b>ගිවිසුම අලුත් කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 23:14-19</b></span><span class="heading"><b>;</b></span><span class="heading"><b>ද්වි.නී. 7:1-5</b></span><span class="heading"><b>;</b></span><span class="heading"><b>16:1-17</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="EXO.34.9"><span class="content"> </span></span><span class="verse v10" data-usfm="EXO.34.10"><span class="label">10</span><span class="content">එවිට උන් වහන්සේ ඔහු අමතමින් මෙසේ වදාළ සේක: “බලන්න, මම නුඹ සමඟ ගිවිසුමක් පිහිටුවන්නෙමි. මුළු මිහි පිට වේවා, කිසි ම ජාතියක් අතර වේවා, කවදා වත් නොකළ අරුමපුදුම දේ මම නුඹේ සෙනඟ ඉදිරියෙහි සිදු කරමි. එවිට සමිඳාණන් වහන්සේ වන මට කරන්නට හැකි දේ නුඹ සමඟ සිටින සියලු සෙනඟ දැනගනු ඇත. මන්ද, නුඹ මඟින් මා කරන්න යන්නේ භයානක දෙයකි. </span></span><span class="verse v11" data-usfm="EXO.34.11"><span class="label">11</span><span class="content">අද දින මා නුඹට අණ කරන පණත් පිළිපදින්න. බලන්න, නුඹ යන්න කලින් අමෝරිවරුන්, කානානිවරුන්, හිත්තීවරුන්, පෙරිස්සිවරුන්, හිවීවරුන් හා ජෙබුසිවරුන් මම පන්නාදමමි. </span></span><span class="verse v12" data-usfm="EXO.34.12"><span class="label">12</span><span class="content">නුඹ යන දේශයේ වැසියන් සමඟ ගිවිසුමක් නොකිරීමට බලාගන්න. මන්ද, එය නුඹට මර උගුලක් වන්නට පුළුවන. </span></span><span class="verse v13" data-usfm="EXO.34.13"><span class="label">13</span><span class="content">තවද, නුඹ ඔවුන්ගේ පූජාසන වනසා ශිලාස්තම්භ කුඩු කොට, අෂේරා නම් ශුද්ධස්ථාන සිඳ හෙළිය යුතු යි.</span></span> 
     </div> 
     <div class="p"> <span class="verse v13" data-usfm="EXO.34.13"><span class="content"> </span></span><span class="verse v14" data-usfm="EXO.34.14"><span class="label">14</span><span class="content">“නුඹ අන් දෙවියෙකුට නමස්කාර නොකළ යුතු ය. මන්ද, සමිඳාණන් වහන්සේ වන මාගේ නාමය, ‘ප්‍රතිවාදීන් නොඉවසන උතුමාණෝ’ යනු බැවින් මම ප්‍රතිවාදීන් නොඉවසන දෙවි කෙනෙකි. </span></span><span class="verse v15" data-usfm="EXO.34.15"><span class="label">15</span><span class="content">එබැවින් නුඹ දේශයේ වැසියන් සමඟ ගිවිසුමක් නොකළ යුතු ය. මන්ද, ඔවුන් මට අවිශ්වාසවන්ත වී අන් දෙවිවරුන් වැළඳගෙන පුද පූජා ඔප්පු කරන බැවින්, නුඹ ද කැඳවූ කල, නුඹත් ඒ පිදේනිවලින් කන්න පුළුවන. </span></span><span class="verse v16" data-usfm="EXO.34.16"><span class="label">16</span><span class="content">ඇරත් නුඹේ පුතුන්ට ඔවුන්ගේ දූවරුන් පාවා දී, ඔවුන්ගේ දූවරුන් මට අවිශ්වාසවන්ත වී අන් දෙවිවරුන් වැළඳගන්න කල නුඹලාගේ පුතුන් ද මට අවිශ්වාසවන්ත වී අන් දෙවිවරුන් වැළඳගන්න පුළුවන.</span></span> 
     </div> 
     <div class="p"> <span class="verse v16" data-usfm="EXO.34.16"><span class="content"> </span></span><span class="verse v17" data-usfm="EXO.34.17"><span class="label">17</span><span class="content"> </span><span class="content">“වාත්තු කළ දෙව් පිළිම සාදා නොගත යුතු ය.</span></span> 
     </div> 
     <div class="p"> <span class="verse v17" data-usfm="EXO.34.17"><span class="content"> </span></span><span class="verse v18" data-usfm="EXO.34.18"><span class="label">18</span><span class="content"> </span><span class="content">“නුඹ නුමුහුන් රොටි මංගල්‍යය පැවැත්විය යුතු ය. මා නුඹට අණ කළ පරිදි ආබිබ් නම් මාසයේ දී දින හතක් නුමුහුන් රොටි අනුභව කළ යුතු ය. මන්ද, නුඹ මිසර දේශයෙන් පිටත ආවේ ඒ මාසයේ ය. </span></span><span class="verse v19" data-usfm="EXO.34.19"><span class="label">19</span><span class="content">සියලු කුලුඳුලෝ මට අයිති වෙති. නුඹේ ගොවිපළේ ගවයන්ගේ හෝ බැටළුවන්ගේ හෝ සෑම කුලුඳුල් පිරිමි සතෙක් ම මට අයිති වේ. </span></span><span class="verse v20" data-usfm="EXO.34.20"><span class="label">20</span><span class="content">කුලුඳුල් කොටළුවෙකු වෙනුවට බැටළු පැටවෙකු දී ඌ මුදාගත යුතු ය. නුඹ ඌ මුදා නොගන්නෙහි නම්, උගේ බෙල්ල කැඩිය යුතු ය. තවද, සියලු ම කුලුඳුල් පිරිමි දරුවන් නුඹ මුදාගත යුතු ය. කිසිවෙකු හිස් අතින් මා ඉදිරියට නො ආ යුතු ය.</span></span> 
     </div> 
     <div class="p"> <span class="verse v20" data-usfm="EXO.34.20"><span class="content"> </span></span><span class="verse v21" data-usfm="EXO.34.21"><span class="label">21</span><span class="content"> </span><span class="content">“දවස් හයක් නුඹ වැඩ කර, හත් වන දවසේ නිවාඩු ගත යුතු ය. සීසාන කාලයේ හෝ අස්වැන්න නෙළන කාලයේ හෝ වුවද එදින නිවාඩු ගත යුතු ය.</span></span> 
     </div> 
     <div class="p"> <span class="verse v21" data-usfm="EXO.34.21"><span class="content"> </span></span><span class="verse v22" data-usfm="EXO.34.22"><span class="label">22</span><span class="content"> </span><span class="content">“තවද නුඹ සති මංගල්‍යය ද තිරිඟු අස්වැන්නේ නාඹුල් පල මංගල්‍යය ද අවුරුද්ද අවසානයේ දී පලතුරු රැස් කිරීමේ මංගල්‍යය ද පැවැත්විය යුතු ය.</span></span> 
     </div> 
     <div class="p"> <span class="verse v22" data-usfm="EXO.34.22"><span class="content"> </span></span><span class="verse v23" data-usfm="EXO.34.23"><span class="label">23</span><span class="content">“අවුරුද්දකට තුන් වරක් නුඹේ සියලු පිරිමින්, ඉශ්රායෙල්වරුන්ගේ දෙවි සමිඳාණන් වහන්සේ වන මා ඉදිරියෙහි පෙනී සිටිය යුතු ය. </span></span><span class="verse v24" data-usfm="EXO.34.24"><span class="label">24</span><span class="content">නුඹේ රටට නුඹ ඇතුළු වන්නට කල් තියා, මම ජාතීන් නෙරපාදැමූ පසු නුඹේ දේශ සීමා විශාල කරන්නෙමි. අවුරුද්දකට තෙවරක් නුඹේ දෙවි සමිඳාණන් වහන්සේ වන මා ඉදිරියෙහි පෙනී සිටින්න යන විට කිසිවෙක් නුඹේ දේශය යටත් කරගන්න උත්සාහ නොකරන්නෝ ය.</span></span> 
     </div> 
     <div class="p"> <span class="verse v24" data-usfm="EXO.34.24"><span class="content"> </span></span><span class="verse v25" data-usfm="EXO.34.25"><span class="label">25</span><span class="content"> </span><span class="content">“නුඹ මට පුද කරන යාගයේ ලෙය මුහුන් සමඟ ඔප්පු නොකළ යුතු ය. තවද පාස්කු මංගල්‍යයේ යාගය ද උදය දක්වා නොතැබිය යුතු ය.</span></span> 
     </div> 
     <div class="p"> <span class="verse v25" data-usfm="EXO.34.25"><span class="content"> </span></span><span class="verse v26" data-usfm="EXO.34.26"><span class="label">26</span><span class="content"> </span><span class="content">“නුඹේ කෙත්වලින් ඉස්තරම් නාඹුල් පල නුඹේ දෙවි සමිඳාණන් වහන්සේ වන මාගේ ගෘහයට ගෙනා යුතු ය.</span></span> 
     </div> 
     <div class="p"> <span class="verse v26" data-usfm="EXO.34.26"><span class="content">“තවද එළු පැටියෙකු උගේ මවගේ කිරෙහි නොපිසිය යුතු ය.”</span></span> 
     </div> 
     <div class="p"> <span class="verse v26" data-usfm="EXO.34.26"><span class="content"> </span></span><span class="verse v27" data-usfm="EXO.34.27"><span class="label">27</span><span class="content">නැවතත් සමිඳාණන් වහන්සේ මෝසෙස්ට කතා කොට,</span></span> 
     </div> 
     <div class="p"> <span class="verse v27" data-usfm="EXO.34.27"><span class="content">“නුඹ මේ වචන ලියාගන්න. මන්ද, මේ වචන අනුව මා නුඹ සමඟ ද ඉශ්රායෙල්වරුන් සමඟ ද ගිවිසුමක් පිහිටුවන හෙයිනි”යි වදාළ සේක. </span></span><span class="verse v28" data-usfm="EXO.34.28"><span class="label">28</span><span class="content">මෝසෙස් ද කන්ද මත සමිඳාණන් වහන්සේ සමඟ දාවල් හතළිහක් හා රාත්‍රි හතළිහක් කිසිවක් නොකා නොබී සිටියේ ය. ඔහු ගිවිසුමේ වචන වන දස පණත ගල් පුවරුවල සටහන් කෙළේ ය.</span></span> 
     </div> 
     <div class="s1"> <span class="heading"><b>මෝසෙස් කන්දෙන් බැස ඒම</b></span> 
     </div> 
     <div class="p"> <span class="verse v28" data-usfm="EXO.34.28"><span class="content"> </span></span><span class="verse v29" data-usfm="EXO.34.29"><span class="label">29</span><span class="content"> </span><span class="content">මෝසෙස් සාක්ෂි ගල් පුවරු දෙක තම අතේ තබාගෙන කන්දෙන් බැස්සේ ය. එහෙත්, සමිඳාණන් වහන්සේ සමඟ කතා කිරීම නිසා තම මුහුණ බැබළෙමින් තිබුණ බව ඔහු කන්දෙන් බැස එන කල නොදැන සිටියේ ය. </span></span><span class="verse v30" data-usfm="EXO.34.30"><span class="label">30</span><span class="content">ආරොන් සහ සියලු ඉශ්රායෙල් ජනයා මෝසෙස් දුටු විට, පුදුමයකි! ඔහුගේ මුහුණ බැබළෙමින් තිබිණි. ඔව්හු ඔහු ළඟට එන්නට බිය වූ හ. </span></span><span class="verse v31" data-usfm="EXO.34.31"><span class="label">31</span><span class="content">එහෙත්, මෝසෙස් ඔවුන් කැඳවූ කල ආරොන් සහ ප්‍රජා මූලිකයන් සියලු දෙන, ඔහු වෙත හැරී ආ විට ඔහු ඔවුන් සමඟ කතා කෙළේ ය. </span></span><span class="verse v32" data-usfm="EXO.34.32"><span class="label">32</span><span class="content">ඉන්පසු මුළු ඉශ්රායෙල් සෙනඟ ම ඔහු වෙත ළඟා වූයෙන් ඔහු සමිඳාණන් වහන්සේ ඔහුට සීනයි කන්දේ දී වදාළ ආඥා සියල්ල ඔවුන්ට දුන්නේ ය. </span></span><span class="verse v33" data-usfm="EXO.34.33"><span class="label">33</span><span class="content">මෝසෙස් ඔවුන් සමඟ කතා කොට නිම වූ පසු තම මුහුණ වැස්මකින් වසාගත්තේ ය. </span></span><span class="verse v34" data-usfm="EXO.34.34"><span class="label">34</span><span class="content">එහෙත්, ඔහු සමිඳාණන් වහන්සේ සමඟ කතා කිරීමට උන් වහන්සේගේ අභිමුඛයට ප්‍රවේශ වූ විට, ඉන් පිටත එන තෙක් ඒ වැස්ම ඉවත් කොට තැබී ය. ඔහු පිටතට පැමිණ තමාට අණ කළ සියල්ල ඉශ්රායෙල් සෙනඟට දැන්විය. </span></span><span class="verse v35" data-usfm="EXO.34.35"><span class="label">35</span><span class="content">ඉශ්රායෙල් සෙනඟ මෝසෙස්ගේ මුහුණ දෙස බැලූ කල ඔහුගේ මුහුණ බැබළෙමින් තිබුණ බව දුටහ. ඔහු සමිඳාණන් වහන්සේ සමඟ කතා කරන්න ආපසු යන තෙක් තම මුහුණ වැස්මෙන් වසාගත්තේ ය.</span></span> 
     </div> 
    </div> 
   </div> 
  </div>
 </body>
</html>