<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch5" data-usfm="EXO.5">  
     <div class="s1"> <span class="heading"><b>මෝසෙස් පාරාවෝ බැහැදැකීම</b></span> 
     </div> 
     <div class="p"> <span class="content"> </span><span class="verse v1" data-usfm="EXO.5.1"><span class="label">1</span><span class="content">ඉන්පසු මෝසෙස් ද ආරොන් ද පාරාවෝ වෙත පැමිණ, “ ‘පාළුකරයෙහි මාගේ නාමයෙන් මංගල්‍යයක් පවත්වනු පිණිස මාගේ සෙනඟට යන්න අවසර දෙන්න’ කියා ඉශ්රායෙල්වරුන්ගේ දෙවි සමිඳාණන් වහන්සේ, වදාරන සේකැ”යි කී හ. </span></span><span class="verse v2" data-usfm="EXO.5.2"><span class="label">2</span><span class="content">පාරාවෝ පිළිතුරු දෙමින්, “සමිඳාණන් වහන්සේ නම් කවරෙක් ද? ඉශ්රායෙල් ජනයාට යන්න අවසර දීමට මා ඒ හඬට අවනත විය යුත්තේ මන් ද? මම සමිඳාණන් වහන්සේ නාඳුනමි. ඉශ්රායෙල් ජනයාට යන්න මා අවසර දෙන්නේ නැතැ”යි කී ය. </span></span><span class="verse v3" data-usfm="EXO.5.3"><span class="label">3</span><span class="content">ඔව්හු යළි කතා කොට, “හෙබ්‍රෙව්වරුන්ගේ දෙවියන් වහන්සේ අපට හමු වූ සේක. අපේ දෙවි සමිඳාණන් වහන්සේට පුද පූජා ඔප්පු කරනු පිණිස පාළුකරයට, තුන් දිනක ගමන් දුර යෑමට, කරුණාකර, අපට අවසර දෙන්න, එලෙස නුදුන්නොත් උන් වහන්සේ අපට වසංගතයෙන් හෝ කඩුවෙන් හෝ පහර දෙන සේකැ”යි කී හ. </span></span><span class="verse v4" data-usfm="EXO.5.4"><span class="label">4</span><span class="content">එවිට මිසරයේ රජ ඔවුන් අමතමින්, “මෝසෙස් සහ ආරොන්, සෙනඟ ඔවුන්ගේ වැඩවලින් ඉවත් කරන්න නුඹලා අදහස් කරන්නේ මක්නිසා ද? බර වැඩට ආපසු යන්නැ”යි කී ය. </span></span><span class="verse v5" data-usfm="EXO.5.5"><span class="label">5</span><span class="content">පාරාවෝ වැඩිදුරටත් කතා කරමින්, “දැන් මොව්හු දේශීය ජනතාවට වඩා බහුල ව සිටිති. නුඹලා අදහස් කරන්නේ ඔවුන්ගේ බර වැඩ නවත්වා දැමීමට දැ”යි ඇසී ය.</span></span> 
     </div> 
     <div class="s1"> <span class="heading"><b>විධායකයන්ට හා නිලධාරීන්ට උවදෙස්</b></span> 
     </div> 
     <div class="p"> <span class="verse v5" data-usfm="EXO.5.5"><span class="content"> </span></span><span class="verse v6" data-usfm="EXO.5.6"><span class="label">6</span><span class="content">ඒ දවසේ ම, පාරාවෝ ජනතාවගේ විධායකයන්ට හා නිලධාරීන්ට අණ කරමින්, </span></span><span class="verse v7" data-usfm="EXO.5.7"><span class="label">7</span><span class="content">“නුඹලා මෙතෙක් කළ පරිදි ගඩොල් සෑදීම සඳහා මිනිසුන්ට පිදුරු නොදිය යුතුයි. ඔවුන් ම ගොස් පිදුරු සොයාගත යුතුයි. </span></span><span class="verse v8" data-usfm="EXO.5.8"><span class="label">8</span><span class="content">එහෙත්, මේ දක්වා ඔවුන් සෑදූ ගඩොල් ගණන ම තැනිය යුතුයි. ඉන් කිසිවක් අඩු නොකරන්න, ඔව්හු දැන් අලස ය. එබැවින්, ‘අපගේ දෙවියන් වහන්සේට පුද පූජා ඔප්පු කරන්න අපට යන්න දෙන්න’ කියා මොරගසති. </span></span><span class="verse v9" data-usfm="EXO.5.9"><span class="label">9</span><span class="content">තවද, නොනවත්වා ම වැඩ කරන පිණිසත්, වැඩකට නැති කතාවලට කන් නොදෙන පිණිසත් ඔවුන් පිට බර වැඩ පැවරිය යුතු ය”යි කී ය.</span></span> 
     </div> 
     <div class="p"> <span class="verse v9" data-usfm="EXO.5.9"><span class="content"> </span></span><span class="verse v10" data-usfm="EXO.5.10"><span class="label">10</span><span class="content">ජනතාවගේ විධායකයෝ ද නිලධාරීහු ද පිටත් ව ගොස් සෙනඟට කතා කොට, “පාරාවෝ මෙසේ අණ කොට ඇත. එනම්, ‘මම නුඹලාට පිදුරු නොදෙමි, </span></span><span class="verse v11" data-usfm="EXO.5.11"><span class="label">11</span><span class="content">නුඹලා ම ගොස් පුළුවන් තැන්වලින් පිදුරු සොයාගන්න, හැබැයි, නුඹලාගේ වැඩ කිසිවක් අඩු නොවිය යුතු ය’ කියා කීවේ යැ”යි කී හ. </span></span><span class="verse v12" data-usfm="EXO.5.12"><span class="label">12</span><span class="content">එවිට සෙනඟ පිදුරු නැති නිසා ඉපනැලි එකතු කිරීමට මුළු මිසර දේශයෙහි ම විසිර ගියහ. </span></span><span class="verse v13" data-usfm="EXO.5.13"><span class="label">13</span><span class="content">විධායකයෝ කතා කරමින්, “පිදුරු තිබුණු කල්හි මෙන් ම නුඹලාට නියමිත දිනපතා වැඩ කොටස සම්පූර්ණ කළ යුතු ය”යි ඔවුන් ඉක්මන් කරවූ හ. </span></span><span class="verse v14" data-usfm="EXO.5.14"><span class="label">14</span><span class="content">තවද, ඔව්හු පාරාවෝගේ විධායකයන් විසින් පත් කරන ලද ඉශ්රායෙල් ජනයාගේ නිලධාරීන්ට පහර දී, “මෙතෙක් කළ පරිදි ඊයෙත්, අදත් නියමිත ගඩොල් ගණන සාදා නිම නොකළේ මන්දැ”යි ඇසූ හ.</span></span> 
     </div> 
     <div class="s1"> <span class="heading"><b>හෙබ්‍රෙව් නිලධාරීන්ගේ පැමිණිලි</b></span> 
     </div> 
     <div class="p"> <span class="verse v14" data-usfm="EXO.5.14"><span class="content"> </span></span><span class="verse v15" data-usfm="EXO.5.15"><span class="label">15</span><span class="content">එවිට ඉශ්රායෙල් ජනයාගේ නිලධාරීහු පාරාවෝ වෙත ගොස් පැමිණිලි කරමින්, “ඔබේ දාසයන්ට ඔබ මෙසේ කරන්නේ මන් ද? </span></span><span class="verse v16" data-usfm="EXO.5.16"><span class="label">16</span><span class="content">ඔබ ඔවුන්ට පිදුරු සපයන්නේත් නැත; එහෙත්, ‘පිදුරු නැති ව ගඩොල් සාදන්නැ’යි අපට කීම හරි පුදුම කීමකි. ඔව්හු ඔබේ දාසයන්ට පහර දෙති. එහෙත්, වරද ඇත්තේ ඔබේ ම සෙනඟ අතේ නොවේ දැ”යි ඇසූ හ. </span></span><span class="verse v17" data-usfm="EXO.5.17"><span class="label">17</span><span class="content">එවිට පාරාවෝ කතා කොට, “නුඹලා අලස ය, කම්මැලි ය, ‘අපි ගොස් සමිඳාණන් වහන්සේට පුද පූජා ඔප්පු කරමු’යි නුඹලා කියන්නේ ඒ නිසා ය. </span></span><span class="verse v18" data-usfm="EXO.5.18"><span class="label">18</span><span class="content">දැන් ඉතින් වැඩට ආපසු පලයව්; නුඹලාට කොහෙත් ම පිදුරු සපයනු නොලැබේ. එහෙත්, නියමිත ගඩොල් ගණන බාර දිය යුතු ම ය”යි කී ය.</span></span> 
     </div> 
     <div class="p"> <span class="verse v18" data-usfm="EXO.5.18"><span class="content"> </span></span><span class="verse v19" data-usfm="EXO.5.19"><span class="label">19</span><span class="content">‘නුඹලා දිනපතා සෑදිය යුතු ගඩොල් ගණනින් කිසිවක් අඩු නොකළ යුතු ය’යි පාරාවෝ කී පසු, ඉශ්රායෙල් ජනයාගේ නිලධාරීහු තමන්ට අපල කාලයක් උදා වී තිබෙන බව දුටහ. </span></span><span class="verse v20" data-usfm="EXO.5.20"><span class="label">20</span><span class="content">ඔවුන් පාරාවෝ වෙතින් ආපසු එන විට, ඔවුන් එන තෙක් අතර මඟ බලා සිටි මෝසෙස් සහ ආරොන් හමු වී, </span></span><span class="verse v21" data-usfm="EXO.5.21"><span class="label">21</span><span class="content">“සමිඳාණන් වහන්සේ ඔබ වෙත බැල්ම හෙළා, ඔබට දඬුවම් කරන සේක් වා! මන්ද ඔබ, පාරාවෝ සහ ඔහුගේ නිලධාරීන් ඉදිරියෙහි අප පිළිකුලක් කොට මරාදමනු පිණිස ඔබ ඔවුන්ගේ අත්වලට කඩුවක් දුන්නහු ය”යි ඔව්හු කීවෝ ය.</span></span> 
     </div> 
     <div class="s1"> <span class="heading"><b>මෝසෙස්ගේ යැදුම</b></span> 
     </div> 
     <div class="p"> <span class="verse v21" data-usfm="EXO.5.21"><span class="content"> </span></span><span class="verse v22" data-usfm="EXO.5.22"><span class="label">22</span><span class="content">මෝසෙස් සමිඳාණන් වහන්සේ වෙත ආපසු ගොස්, “ස්වාමීනි, ඔබ වහන්සේ මේ සෙනඟට මෙතරම් දරුණු ලෙස ක්‍රියා කරන්නේ මන් ද? ඔබ වහන්සේ මා යැව්වේ කුමක්නිසා ද? </span></span><span class="verse v23" data-usfm="EXO.5.23"><span class="label">23</span><span class="content">මා පාරාවෝ වෙත ගොස් ඔබේ නාමයෙන් කතා කළ දවසේ පටන් ඔහු මේ සෙනඟට පීඩා කරයි. ඔබ වහන්සේ ද ඔබ සෙනඟ මුදාලීමට කිසි ම දෙයක් කර නැතැ”යි කීවේ ය.</span></span> 
     </div> 
    </div> 
   </div> 
  </div>
 </body>
</html>