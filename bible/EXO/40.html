<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch40" data-usfm="EXO.40">  
     <div class="s1"> <span class="heading"><b>මණ්ඩපය ඉදි කොට කැප කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="EXO.40.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="EXO.40.2"><span class="label">2</span><span class="content">“පළමු වන මාසයේ පළමු වන දින දී මණ්ඩපයේ සම්මුඛ මණ්ඩපය සාදා, </span></span><span class="verse v3" data-usfm="EXO.40.3"><span class="label">3</span><span class="content">එහි ගිවිසුම් කරඬුව තබා තිරයකින් වැසිය යුතු ය. </span></span><span class="verse v4" data-usfm="EXO.40.4"><span class="label">4</span><span class="content">මේසය ගෙනැවිත්, එය මත පිළිවෙළට තැබිය යුතු දේවල් එය මත තබා, පහන් රුක ද ගෙනැවිත්, එහි පහන් දැල්විය යුතු ය. </span></span><span class="verse v5" data-usfm="EXO.40.5"><span class="label">5</span><span class="content">දුම් දවන රන් පූජාසනය ද ගිවිසුම් කරඬුව ඉදිරිපිට තබා කූඩාරම් දොරටුවට කඩතුරාව දැමිය යුතු ය. </span></span><span class="verse v6" data-usfm="EXO.40.6"><span class="label">6</span><span class="content">ඉන්පසු සම්මුඛ මණ්ඩපයේ දොරටුව ඉදිරිපිට දවන යාග පූජාසනය තැබිය යුතු වේ. </span></span><span class="verse v7" data-usfm="EXO.40.7"><span class="label">7</span><span class="content">සම්මුඛ මණ්ඩපයත්, පූජාසනයත් අතර වතුර භාජනය තබා ඊට වතුර පිරවිය යුතු ය. </span></span><span class="verse v8" data-usfm="EXO.40.8"><span class="label">8</span><span class="content">වටේට මළුව ද සකස් කොට මළුවේ දොරකඩ කඩතුරාව එල්ලිය යුතු ය.</span></span> 
     </div> 
     <div class="p"> <span class="verse v8" data-usfm="EXO.40.8"><span class="content"> </span></span><span class="verse v9" data-usfm="EXO.40.9"><span class="label">9</span><span class="content">“ඉන්පසු ආලේප තෛලය ගෙන මණ්ඩපයත්, එහි ඇති සියල්ලත් ආලේප කොට, එයත්, එහි උපකරණ සියල්ලත් කැප කළ යුතු ය. මෙලෙස එය ශුද්ධ එකක් වනු ඇත. </span></span><span class="verse v10" data-usfm="EXO.40.10"><span class="label">10</span><span class="content">දවන යාග පූජාසනය ද එහි සියලු උපකරණ ද තෙලින් ආලේප කොට, පූජාසනය කැප කළ යුතු වේ. මෙලෙස එම පූජාසනය අතිශුද්ධ එකක් වනු ඇත. </span></span><span class="verse v11" data-usfm="EXO.40.11"><span class="label">11</span><span class="content">වතුර භාජනයත්, එහි අඩියත් ආලේප කොට එය කැප කළ යුතු වේ.</span></span> 
     </div> 
     <div class="p"> <span class="verse v11" data-usfm="EXO.40.11"><span class="content"> </span></span><span class="verse v12" data-usfm="EXO.40.12"><span class="label">12</span><span class="content">“ඉන්පසු ආරොන් ද ඔහුගේ පුත්‍රයන් ද සම්මුඛ මණ්ඩපයේ දොරකඩට ගෙනැවිත් ඔවුන්ට ස්නානය කරන්ට සැලැස්විය යුතු ය. </span></span><span class="verse v13" data-usfm="EXO.40.13"><span class="label">13</span><span class="content">පසුව ආරොන් පූජක නිලයේ මා හට සේවා කරනු පිණිස ඔහුට ශුද්ධ වස්ත්‍ර හඳවා, ආලේප කොට, කැප කළ යුතු වේ. </span></span><span class="verse v14" data-usfm="EXO.40.14"><span class="label">14</span><span class="content">මෙසේ කළ පසු ඔහුගේ පුත්‍රයන් ගෙනැවිත් ඔවුන්ට කබා හඳවා </span></span><span class="verse v15" data-usfm="EXO.40.15"><span class="label">15</span><span class="content">ඔවුන්ගේ පියා ආලේප කළ ලෙස, ඔවුන් ද මා හට පූජක නිලයේ සේවා කරනු පිණිස ආලේප කළ යුතු ය. මෙසේ කිරීමෙන් ඔවුන්ගේ සෑම පරපුරක් තුළ ම ඔවුන් හට සදාතන පූජකවරය දෙනු ඇත.”</span></span> 
     </div> 
     <div class="p"> <span class="verse v15" data-usfm="EXO.40.15"><span class="content"> </span></span><span class="verse v16" data-usfm="EXO.40.16"><span class="label">16</span><span class="content">සමිඳාණන් වහන්සේ ඔහුට අණ කළ ප්‍රකාරයට ම මෝසෙස් සියල්ල ඉටු කෙළේ ය. </span></span><span class="verse v17" data-usfm="EXO.40.17"><span class="label">17</span><span class="content">මෙලෙස ඔවුන් මිසර දේශයෙන් නික්ම පැමිණි දෙ වන අවුරුද්දේ පළමු වන මාසයේ පළමු වන දවසේ දී මණ්ඩපය ඉදි කරන ලදී. </span></span><span class="verse v18" data-usfm="EXO.40.18"><span class="label">18</span><span class="content">මෝසෙස් ද මණ්ඩපය ඉදි කොට, එහි තවු සවි කර, ලෑලි ගසා, හරස් ලී දමා, එහි කුළුණු කෙළින් කෙළේ ය. </span></span><span class="verse v19" data-usfm="EXO.40.19"><span class="label">19</span><span class="content">සමිඳාණන් වහන්සේ මෝසෙස්ට අණ කළ ලෙස ඔහු මණ්ඩපය මතුපිටින් කූඩාරම අතුරා ඊට උඩින් කූඩාරම් ආවරණය තැබී ය. </span></span><span class="verse v20" data-usfm="EXO.40.20"><span class="label">20</span><span class="content">පසුව ඔහු දස පණතේ ගල් පුවරු කරඬුවට දමා ගිවිසුම් කරඬුවට පොලු යොදා, එය මත කරුණාසනය තැබී ය. </span></span><span class="verse v21" data-usfm="EXO.40.21"><span class="label">21</span><span class="content">ඉන්පසු ඔහු සමිඳාණන් වහන්සේ අණ කළ පරිදි ගිවිසුම් කරඬුව මණ්ඩපය තුළට ගෙනැවිත්, තිරය එල්ලා ගිවිසුම් කරඬුව වසාදැමී ය.</span></span> 
     </div> 
     <div class="p"> <span class="verse v21" data-usfm="EXO.40.21"><span class="content"> </span></span><span class="verse v22" data-usfm="EXO.40.22"><span class="label">22</span><span class="content">මණ්ඩපයේ උතුරු පසට තිරයෙන් පිටත ඔහු සම්මුඛ මණ්ඩපය තුළ මේසය තැබී ය. </span></span><span class="verse v23" data-usfm="EXO.40.23"><span class="label">23</span><span class="content">පසුව සමිඳාණන් වහන්සේ මෝසෙස්ට අණ කළ පරිදි ඔහු මේසය මත සමිඳාණන් වහන්සේ ඉදිරියෙහි පිදුම් රොටි තැබී ය. </span></span><span class="verse v24" data-usfm="EXO.40.24"><span class="label">24</span><span class="content">සම්මුඛ මණ්ඩපය තුළ මේසය කෙළින් ම මණ්ඩපයේ දකුණු පසට ඔහු පහන් රුක සිටුවා, </span></span><span class="verse v25" data-usfm="EXO.40.25"><span class="label">25</span><span class="content">සමිඳාණන් වහන්සේ අණ කළ පරිදි උන් වහන්සේ ඉදිරියෙහි පහන් දැල්විය. </span></span><span class="verse v26" data-usfm="EXO.40.26"><span class="label">26</span><span class="content">සම්මුඛ මණ්ඩපය තුළ තිරය ඉදිරිපිට රන් පූජාසනය තබා </span></span><span class="verse v27" data-usfm="EXO.40.27"><span class="label">27</span><span class="content">උන් වහන්සේ මෝසෙස්ට අණ කළ පරිදි ඔහු එය මත සුවඳ ද්‍රව්‍ය දැල්විය. </span></span><span class="verse v28" data-usfm="EXO.40.28"><span class="label">28</span><span class="content">මණ්ඩපයේ දොරකඩ කඩතුරාව ද එල්ලී ය. </span></span><span class="verse v29" data-usfm="EXO.40.29"><span class="label">29</span><span class="content">පසුව මෝසෙස් සම්මුඛ මණ්ඩපයේ දොරකඩ දවන යාග පූජාසනය තබා එය මත උන් වහන්සේ අණ කළ පරිදි දවන යාග පූජාව සහ ආහාර පූජාව පිදී ය. </span></span><span class="verse v30" data-usfm="EXO.40.30"><span class="label">30</span><span class="content">සම්මුඛ මණ්ඩපයත්, පූජාසනයත් අතර ඔහු වතුර භාජනය තබා, පවිත්‍ර කරගන්නා පිණිස එහි වතුර වත් කෙළේ ය. </span></span><span class="verse v31" data-usfm="EXO.40.31"><span class="label">31</span><span class="content">මෝසෙස් සහ ආරොන් ද ආරොන්ගේ පුත්‍රයෝ ද තම අත් පා එහි සෝදාගත්හ. </span></span><span class="verse v32" data-usfm="EXO.40.32"><span class="label">32</span><span class="content">ඔව්හු සම්මුඛ මණ්ඩපයට ඇතුළු වන විට හෝ පූජාසනයට ළඟා වන විට හෝ සමිඳාණන් වහන්සේ මෝසෙස්ට අණ කළ පරිදි තමන් සෝදාගත්හ. </span></span><span class="verse v33" data-usfm="EXO.40.33"><span class="label">33</span><span class="content">ඉන්පසු ඔහු සම්මුඛ මණ්ඩපය හා පූජාසනය වට කර මළුව තනා, මළුවේ දොරකඩ කඩතුරාව එල්ලී ය. මෙලෙස මෝසෙස් කර්මාන්ත සියල්ල නිම කෙළේ ය.</span></span> 
     </div> 
     <div class="s1"> <span class="heading"><b>මණ්ඩපය වසාගත් වලාකුළ</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 9:15-23</b></span><span class="heading"><b>)</b></span> 
     </div> 
     <div class="p"> <span class="verse v33" data-usfm="EXO.40.33"><span class="content"> </span></span><span class="verse v34" data-usfm="EXO.40.34"><span class="label">34</span><span class="content"> </span><span class="content">එවිට වලාකුළක් බැස සම්මුඛ මණ්ඩපය වසාගත්තේ ය. මණ්ඩපය සමිඳාණන් වහන්සේගේ මහිමාලංකාරයෙන් පිරී ගියේ ය. </span></span><span class="verse v35" data-usfm="EXO.40.35"><span class="label">35</span><span class="content">වලාකුළ මණ්ඩපය වසාගෙන සිටි බැවිනුත්, සමිඳාණන් වහන්සේගේ මහිමාලංකාරයෙන් එය පිරී ගිය බැවිනුත් මෝසෙස්ට ඊට ඇතුළු වීමට නොහැකි විය. </span></span><span class="verse v36" data-usfm="EXO.40.36"><span class="label">36</span><span class="content">ඉශ්රායෙල් ජනයා කඳවුරින් කඳවුරට යන විට, ඔවුන් පිටත් ව ගියේ වලාකුළ මණ්ඩපයෙන් ඔසවනු ලැබූ විට පමණ ය. </span></span><span class="verse v37" data-usfm="EXO.40.37"><span class="label">37</span><span class="content">එහෙත්, වලාකුළ ඔසවනු නොලැබූවේ නම් එය ඔසවනු ලබන දින තෙක් ඔව්හු නික්ම නොගියහ. </span></span><span class="verse v38" data-usfm="EXO.40.38"><span class="label">38</span><span class="content">මුළු ඉශ්රායෙල් සෙනඟ කඳවුරින් කඳවුරට යන විට ඔවුන්ට පෙනෙන පරිදි සම්මුඛ මණ්ඩපය මත, දවල් කාලයේ දී සමිඳාණන් වහන්සේගේ වලාකුළ ද රාත්‍රි කාලයේ දී ගින්න ද දෘශ්‍යමාන විය.</span></span> 
     </div> 
    </div> 
   </div> 
  </div>
 </body>
</html>