<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch21" data-usfm="EXO.21">  
     <div class="s1"> <span class="heading"><b>වහලුන් පිළිබඳ නීති</b></span> 
     </div> 
     <div class="p"> <span class="content"> </span><span class="verse v1" data-usfm="EXO.21.1"><span class="label">1</span><span class="content">“තවද, නුඹ පහත දක්වන නියෝග ද සෙනඟ ඉදිරියෙහි තැබිය යුතු ය. </span></span><span class="verse v2" data-usfm="EXO.21.2"><span class="label">2</span><span class="content">නුඹ හෙබ්‍රෙව් ජාතික දාසයෙකු මිලයට ගත් විට, ඔහු අවුරුදු හයක් සේවය කොට, හත් වන අවුරුද්දේ දී කිසි වන්දි ගෙවීමක් නොමැති ව ඔහුට නිදහස් ව යන්නට ඉඩ දිය යුතු ය. </span></span><span class="verse v3" data-usfm="EXO.21.3"><span class="label">3</span><span class="content">ඔහු තනියම පැමිණියේ නම්, ඔහු තනියම පිට වී යා යුතු ය. ඔහු විවාහ වී පැමිණියේ නම් ඔහුගේ බිරිඳ ද ඔහු සමඟ පිට වී යා යුතු ය. </span></span><span class="verse v4" data-usfm="EXO.21.4"><span class="label">4</span><span class="content">ඔහුගේ ස්වාමියා ඔහුට භාර්යාවක පාවා දුන්නේ නම්, තවද ඈ ඔහුගෙන් දරුදැරියන් ලැබුවා නම්, භාර්යාවත්, ඇගේ දරුවනුත් ස්වාමියාට අයිති වනු ඇත. එබැවින් ඔහු තනියම පිට වී යා යුතු ය. </span></span><span class="verse v5" data-usfm="EXO.21.5"><span class="label">5</span><span class="content">එහෙත්, දාසයා, ‘මම මාගේ ස්වාමියාට ද මාගේ භාර්යාවට ද මාගේ දරුවන්ට ද ප්‍රේම කරමි. මට නිදහස උවමනා නැතැ’යි කියා ප්‍රකාශ කරන්නේ නම්, </span></span><span class="verse v6" data-usfm="EXO.21.6"><span class="label">6</span><span class="content">ඔහුගේ ස්වාමියා ඔහු දෙවියන් වහන්සේ වෙතට ගෙන යා යුතු ය. දොර හෝ උළුවහු කණුව හෝ ළඟට ඔහු ගෙන ගොස්, ස්වාමියා ඔහුගේ කන උල් කටුවකින් විද්ද යුතුයි. ඉන්පසු ඔහු සදහට ම ස්වාමියාට සේවය කළ යුතු වේ.</span></span> 
     </div> 
     <div class="p"> <span class="verse v6" data-usfm="EXO.21.6"><span class="content"> </span></span><span class="verse v7" data-usfm="EXO.21.7"><span class="label">7</span><span class="content">“යම් මිනිසෙකු දාසියක ලෙස තම දුව විකුණුවහොත් ඈ දාසයෙකු නිදහස ලබන පරිදි තම නිදහස නොලබන්නී ය. </span></span><span class="verse v8" data-usfm="EXO.21.8"><span class="label">8</span><span class="content">භාර්යාවක වශයෙන් තමා පාවාගත් ස්වාමියාට ඈ ප්‍රිය මනාප නොවන්නී නම්, ඈ ආපසු මිල දී ගැනීමට අවසර දිය යුතු ය. එහෙත්, ඔහුට ඇය විදේශිකයෙකුට විකිණීමට බලයක් නොමැත. මන්ද, එසේ කිරීම ඇයට කරන අසාධාරණයක් බැවිනි. </span></span><span class="verse v9" data-usfm="EXO.21.9"><span class="label">9</span><span class="content">ස්වාමියා ඇය තම පුතුට දෙන්න අදහස් කරන්නේ නම්, ඔහු තම දූවරුන්ට මෙන් ඇයට ද සංග්‍රහ කළ යුතු ය. </span></span><span class="verse v10" data-usfm="EXO.21.10"><span class="label">10</span><span class="content">එහෙත්, ඔහු අන් භාර්යාවක පාවාගන්නේ නම්, පළමු භාර්යාවට දෙන ආහාර, වස්ත්‍ර, භාර්යාවක වශයෙන් ඈ කෙරෙහි ඇති යුතුකම්, අඩු නොකළ යුතුයි. </span></span><span class="verse v11" data-usfm="EXO.21.11"><span class="label">11</span><span class="content">එහෙත්, ඔහු ඇයට මේ තුන් වැදෑරුම් යුතුකම් අඩු කරන්නේ නම් ඇයට නොමිලයේ පිට වී යාමට අවසර දිය යුතු ය.”</span></span> 
     </div> 
     <div class="s1"> <span class="heading"><b>සාහසික ක්‍රියා පිළිබඳ නීති</b></span> 
     </div> 
     <div class="p"> <span class="verse v11" data-usfm="EXO.21.11"><span class="content"> </span></span><span class="verse v12" data-usfm="EXO.21.12"><span class="label">12</span><span class="content"> </span><span class="content">“යමෙක් මිනිසෙකුට පහර දී ඔහු මරන්නේ නම් ඒ තැනැත්තා මරනු ලැබිය යුතු ම ය. </span></span><span class="verse v13" data-usfm="EXO.21.13"><span class="label">13</span><span class="content">එහෙත්, මැරීමේ අදහසක් නැති ව හදිසි අනතුරකින් මරණය සිදු වී නම් ඒ තැනැත්තා පලා යා යුතු ස්ථානයක් මම නුඹට නියම කරමි. </span></span><span class="verse v14" data-usfm="EXO.21.14"><span class="label">14</span><span class="content">එහෙත් යම් මිනිසෙක් ඕනෑකමින් තම අසල්වැසියා වෙත පැමිණ ඔහු ප්‍රයෝගයෙන් මරන්නේ නම්, ඒ තැනැත්තා මරාදමන පිණිස මාගේ පූජාසනය වෙතින් පවා ඔහු ගෙන යා හැකි ය.</span></span> 
     </div> 
     <div class="p"> <span class="verse v14" data-usfm="EXO.21.14"><span class="content"> </span></span><span class="verse v15" data-usfm="EXO.21.15"><span class="label">15</span><span class="content">“තම පියාට හෝ මවට හෝ පහර දෙන තැනැත්තා මරනු ලැබිය යුතු ම ය. </span></span><span class="verse v16" data-usfm="EXO.21.16"><span class="label">16</span><span class="content">මිනිසෙකු බලයෙන් පැහැරගෙන, විකුණන හෝ තමා ළඟ තබාගන්න හෝ තැනැත්තා මරනු ලැබිය යුතුම ය. </span></span><span class="verse v17" data-usfm="EXO.21.17"><span class="label">17</span><span class="content">තම පියාට හෝ මවට හෝ සාප කරන තැනැත්තා මරනු ලැබිය යුතු ම ය. </span></span><span class="verse v18" data-usfm="EXO.21.18"><span class="label">18</span><span class="content">මිනිසුන් දබර කොට ඔවුන්ගෙන් එකෙකු අනෙකාට ගලකින් හෝ අත මිට මොලවා හෝ පහර දුන් නමුත් ඔහු නොමැරී, ඇඳට වී සිට, </span></span><span class="verse v19" data-usfm="EXO.21.19"><span class="label">19</span><span class="content">යළි නැඟිට, සැරයටියක වාරුවෙන් ගෙයින් පිටත ඇවිදින්නේ නම්, එවිට පහර දුන් තැනැත්තාට දඬුවම් නොදිය යුතු ය. එහෙත්, ඔහු අනිත් තැනැත්තාගේ වැඩ නැති කාලය සඳහා වන්දියක් ගෙවිය යුතු අතර, ඔහු සම්පූර්ණයෙන් ම සුව වන තුරු බලාගත යුතු ය.</span></span> 
     </div> 
     <div class="p"> <span class="verse v19" data-usfm="EXO.21.19"><span class="content"> </span></span><span class="verse v20" data-usfm="EXO.21.20"><span class="label">20</span><span class="content">“යමෙකු තම දාසයාට හෝ දාසියට හෝ කෝටුවකින් පහර දී එවැන්නෙක් එතැන ම මළේ නම්, ඒ තැනැත්තා දඬුවම් ලැබිය යුතු ම ය. </span></span><span class="verse v21" data-usfm="EXO.21.21"><span class="label">21</span><span class="content">එහෙත්, එවැන්නෙක් ජීවත් වන්නේ දවසක් දෙකක් නම් එවිට ඔහුගේ ස්වාමියාට දඬුවම් කරනු නොලැබේ. මන්ද, ඔහු ඒ තැනැත්තා මිල දී ගත් හෙයිනි. </span></span><span class="verse v22" data-usfm="EXO.21.22"><span class="label">22</span><span class="content">මිනිසුන් දබර කොට, ගැබ්ගත් ස්ත්‍රියකට පහර දී, ඈ ගබ්සා වූ නමුත් ඇයට අනතුරක් නුවූවත් ස්ත්‍රියගේ සැමියා ඉල්ලන ප්‍රකාර ඒ තැනැත්තාට දඬුවම් දිය යුතු ම ය. තවද, විනිසකරුවන්ගේ තීරණය පරිදි ඔහු වන්දි ද ගෙවිය යුතුයි. </span></span><span class="verse v23" data-usfm="EXO.21.23"><span class="label">23</span><span class="content">එහෙත්, අනතුරක් වුවහොත් පණට පණ ද, </span></span><span class="verse v24" data-usfm="EXO.21.24"><span class="label">24</span><span class="content">ඇසට ඇස ද, දතට දත ද, අතට අත ද, පයට පය ද, </span></span><span class="verse v25" data-usfm="EXO.21.25"><span class="label">25</span><span class="content">දැවීමට දැවීම ද, තුවාළයට තුවාළය ද, පහරට පහර ද දිය යුතු ය.</span></span> 
     </div> 
     <div class="p"> <span class="verse v25" data-usfm="EXO.21.25"><span class="content"> </span></span><span class="verse v26" data-usfm="EXO.21.26"><span class="label">26</span><span class="content">“යමෙක් තම දාසයාගේ හෝ දාසියගේ හෝ ඇසට පහර දී එය අන්ධ කරන්නේ නම් නැති වූ ඇසට වන්දියක් වශයෙන් ඒ අය නිදහස් කර හැරිය යුතු ය. </span></span><span class="verse v27" data-usfm="EXO.21.27"><span class="label">27</span><span class="content">යමෙකු තම දාසයාගේ හෝ දාසියගේ හෝ දත් ගැලවී යන්න ගැසුවහොත්, දතට වන්දියක් වශයෙන් ඒ අය නිදහස් කර හැරිය යුතු ය.”</span></span> 
     </div> 
     <div class="s1"> <span class="heading"><b>දේපළ හිමිකරුවන්ගේ වගකීම</b></span> 
     </div> 
     <div class="p"> <span class="verse v27" data-usfm="EXO.21.27"><span class="content"> </span></span><span class="verse v28" data-usfm="EXO.21.28"><span class="label">28</span><span class="content">“ගොනෙක් පුරුෂයෙකුට හෝ ස්ත්‍රියකට හෝ ඇන මරන්නේ නම්, ඒ ගොනාට ගල් ගසා මැරිය යුතු ය. උගේ මස් ද නොකෑ යුතු ය. එහෙත්, ගොනා අයිතිකරුට දඬුවම් කරනු නොලැබේ. </span></span><span class="verse v29" data-usfm="EXO.21.29"><span class="label">29</span><span class="content">එහෙත්, ගොනා කලින් පවා අනින්ට පුරුදු එකෙක් නම්, තවද ඒ බව උගේ අයිතිකරුට දන්වා තිබුණ නමුත් ඔහු ඌ කොටු කර නොතැබීම නිසා යම් පුරුෂයෙකු හෝ ස්ත්‍රියක හෝ මැරුවේ නම් ගොනාට ගල් ගසා මැරිය යුතු ය. උගේ අයිතිකරු ද මරනු ලැබිය යුතු ය. </span></span><span class="verse v30" data-usfm="EXO.21.30"><span class="label">30</span><span class="content">එහෙත්, ඔහු විසින් ගෙවිය යුතු වන්දිය නියම කර තිබේ නම් තම පණ බේරාගැන්ම සඳහා ඔහුට නියම කරන සියල්ල ඔහු ගෙවිය යුතු ය. </span></span><span class="verse v31" data-usfm="EXO.21.31"><span class="label">31</span><span class="content">ගොනා පිරිමි ළමයෙකුට හෝ ගැහැණු ළමයෙකුට හෝ ඇන මැරුවහොත් මේ නියමය අනුව ම එය ද විසඳනු ලැබිය යුතු ය. </span></span><span class="verse v32" data-usfm="EXO.21.32"><span class="label">32</span><span class="content">ගොනා දාසයෙකුට හෝ දාසියකට හෝ ඇන මැරුවහොත්, ඌ අයිතිකරු ඔවුන්ගේ ස්වාමියාට රිදී කාසි තිහක් දිය යුතු අතර ගොනාට ද ගල් ගසා මරාදැමිය යුතු ය.</span></span> 
     </div> 
     <div class="p"> <span class="verse v32" data-usfm="EXO.21.32"><span class="content"> </span></span><span class="verse v33" data-usfm="EXO.21.33"><span class="label">33</span><span class="content">“යමෙක් වළක වැස්ම හැර තබන්නේ නම්, නොහොත් වළක් කැණ එය නොවසා තබන්නේ නම්, ගවයෙකු හෝ කොටළුවෙකු හෝ ඊට වැටුණොත්, </span></span><span class="verse v34" data-usfm="EXO.21.34"><span class="label">34</span><span class="content">වළ අයිතිකරු අලාභය ගෙවමින් උන්ගේ අයිතිකරුට මුදල් දිය යුතු ය. එහෙත් මළ සතා ඔහුට අයිති වෙත්. </span></span><span class="verse v35" data-usfm="EXO.21.35"><span class="label">35</span><span class="content">යමෙකුගේ ගොනෙකු වෙන අයෙකුගේ ගොනෙකුට ඇන මැරුවහොත්, පණ පිටින් සිටින ගොනා විකුණා ඒ මුදල ඔවුන් තමන් අතර බෙදාගත යුතු ය. මළ සතාගේ මස් ද බෙදාගත යුතු ය. </span></span><span class="verse v36" data-usfm="EXO.21.36"><span class="label">36</span><span class="content">එහෙත්, කලින් පවා ඒ ගොනා අනින්න පුරුදු එකෙක් නම්, ඌ අයිතිකරු ගොනා කොටු නොකර තැබුවේ නම්, ඔහු වන්දි වශයෙන් ගොනා වෙනුවට ගොනෙකු දිය යුතුයි. එහෙත්, මළ සතා ඔහුට අයිති වේ.”</span></span> 
     </div> 
    </div> 
   </div> 
  </div>
 </body>
</html>