<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch7" data-usfm="EXO.7">  
     <div class="p"> <span class="content"> </span><span class="verse v1" data-usfm="EXO.7.1"><span class="label">1</span><span class="content">තවද සමිඳාණන් වහන්සේ මෝසෙස්ට කතා කොට මෙසේ වදාළ සේක: “බලන්න, මම නුඹ පාරාවෝ ඉදිරියෙහි දෙවි කෙනෙකු මෙන් කරමි. නුඹේ සහෝදර වූ ආරොන් නුඹේ දිවැසිවරයා වන්නේ ය. </span></span><span class="verse v2" data-usfm="EXO.7.2"><span class="label">2</span><span class="content">මා නුඹට අණ කරන සියල්ල නුඹ ඔහුට කිව යුතු ය. නුඹේ සහෝදර වන ආරොන් ද පාරාවෝට කතා කොට, ඔහු ඉශ්රායෙල් ජනයා ඔහුගේ දේශයෙන් පිටත් කර යැවිය යුතු ය යි කියන්න. </span></span><span class="verse v3" data-usfm="EXO.7.3"><span class="label">3</span><span class="content">මම ද පාරාවෝගේ සිත දැඩි කොට, මිසර දේශයෙහි මාගේ ලකුණු හා හාස්කම් බහුල ව සිදු කරමි. </span></span><span class="verse v4" data-usfm="EXO.7.4"><span class="label">4</span><span class="content">එහෙත්, පාරාවෝ නුඹට සවන් නොදෙන්නේ ය. එවිට මම මිසරයෙහි මාගේ බාහු බලය පා, එහි වාසීන්ට දරුණු දඬුවම් දී, මාගේ සේනාවන් ද මාගේ සෙනඟ ද වන ඉශ්රායෙල් ජනයා මිසර දේශයෙන් පිටතට ගෙනෙන්නෙමි. </span></span><span class="verse v5" data-usfm="EXO.7.5"><span class="label">5</span><span class="content">මිසරයට විරුද්ධ ව මාගේ හස්තය දිගු කොට ඔවුන් අතුරින් ඉශ්රායෙල් ජනයා පිටත ගෙනෙන විට මා සමිඳාණන් වහන්සේ බව මිසර දේශ වාසීහු දැන ගන්නෝ ය.”</span></span> 
     </div> 
     <div class="p"> <span class="verse v5" data-usfm="EXO.7.5"><span class="content"> </span></span><span class="verse v6" data-usfm="EXO.7.6"><span class="label">6</span><span class="content">මෝසෙස් හා ආරොන් උන් වහන්සේ තමන්ට අණ කළ පරිදි ඉටු කළහ. </span></span><span class="verse v7" data-usfm="EXO.7.7"><span class="label">7</span><span class="content">ඔවුන් පාරාවෝ සමඟ කතා කරන කාලයේ දී මෝසෙස්ගේ වයස අවුරුදු අසූවකි; ආරොන්ට අවුරුදු අසූතුනකි.</span></span> 
     </div> 
     <div class="s1"> <span class="heading"><b>ආරොන්ගේ සැරයටියෙන් කළ හාස්කම්</b></span> 
     </div> 
     <div class="p"> <span class="verse v7" data-usfm="EXO.7.7"><span class="content"> </span></span><span class="verse v8" data-usfm="EXO.7.8"><span class="label">8</span><span class="content">තවද, සමිඳාණන් වහන්සේ මෝසෙස්ට හා ආරොන්ට කතා කොට, </span></span><span class="verse v9" data-usfm="EXO.7.9"><span class="label">9</span><span class="content">“පාරාවෝ නුඹ අමතා, සාක්ෂි වශයෙන් හාස්කම් පෑමට කීවොත්, නුඹ ආරොන්ට කතා කොට, ‘ඔබේ සැරයටිය ගෙන එය සර්පයෙකු වෙන ලෙස පාරාවෝ ඉදිරියෙහි බිම දමන්න,’ කියා කිව යුතු ය”යි වදාළ සේක. </span></span><span class="verse v10" data-usfm="EXO.7.10"><span class="label">10</span><span class="content">ඉන්පසු මෝසෙස් සහ ආරොන් ද පාරාවෝ වෙත ගොස් සමිඳාණන් වහන්සේ අණ කළ ලෙස ඉටු කළහ. ආරොන් තම සැරයටිය පාරාවෝ සහ ඔහුගේ නිලධාරීන් ඉදිරියෙහි දැමූ විට එය සර්පයකේ විය. </span></span><span class="verse v11" data-usfm="EXO.7.11"><span class="label">11</span><span class="content">එවිට පාරාවෝ, ශාස්ත්‍රවන්තයන් හා අනවිනකාරයන් කැඳවී ය. මිසරයේ ඒ ඉන්ද්‍රජාලිකයෝ ද තමන්ගේ ඇස් බැන්දුම්වලින් එලෙස ම කළහ. </span></span><span class="verse v12" data-usfm="EXO.7.12"><span class="label">12</span><span class="content">ඔවුන් සැම දෙනෙකු ම තම තමන්ගේ සැරයටි බිම දැමූ විට ඒවා සර්පයෝ වූ හ. එහෙත් ආරොන්ගේ සැරයටිය ඔවුන්ගේ සැරයටි ගිලදැමී ය. </span></span><span class="verse v13" data-usfm="EXO.7.13"><span class="label">13</span><span class="content">සමිඳාණන් වහන්සේ වදාළ ලෙස පාරාවෝගේ හිත දැඩි වූයෙන්, ඔහු මෝසෙස් සහ ආරොන් කී දේ සැලකුවේ නැත.</span></span> 
     </div> 
     <div class="s1"> <span class="heading"><b>පළමු වන වසංගතය: වතුර ලේ වීම</b></span> 
     </div> 
     <div class="p"> <span class="verse v13" data-usfm="EXO.7.13"><span class="content"> </span></span><span class="verse v14" data-usfm="EXO.7.14"><span class="label">14</span><span class="content">සමිඳාණන් වහන්සේ මෝසෙස්ට කතා කොට, “පාරාවෝගේ සිත දැඩි වී ඇත. ඔහු සෙනඟට පිට වී යන්න අවසර නොදෙන්නේ ය. </span></span><span class="verse v15" data-usfm="EXO.7.15"><span class="label">15</span><span class="content">උදය කාලයේ පාරාවෝ ගඟට යන විට, නුඹ ද ගං ඉවුරේ ඔහු පැමිණෙන තෙක් බලා සිටින්න. තවද, සර්පයෙකු වූ සැරයටිය අතින් රැගෙන යන්න. </span></span><span class="verse v16" data-usfm="EXO.7.16"><span class="label">16</span><span class="content">නුඹ ඔහුට කතා කොට, හෙබ්‍රෙව්වරුන්ගේ දෙවි සමිඳාණන් වහන්සේ මෙසේ කීමට ඔබ වෙත මා එවූ සේක. එනම්, ‘මට පාළුකරයෙහි වැඳුම්පිදුම් කරන පිණිස යන්න මාගේ සෙනඟට අවසර දෙන්න. එහෙත් පුදුමයකි, මේ වන තෙක් ඔබ ඊට සවන් නුදුන්නෙහි ය. </span></span><span class="verse v17" data-usfm="EXO.7.17"><span class="label">17</span><span class="content">එබැවින් මෙන්න, සමිඳාණන් වහන්සේගේ පණිවුඩය මේ ය: මා සමිඳාණන් වහන්සේ බව ඔබ මේ ලකුණින් දැන ගන්නෙහි ය. එනම්, බලන්න, ගඟේ දියට මා අතේ ඇති සැරයටියෙන් ගසමි. එවිට එහි වතුර ලේ වන්නේ ය. </span></span><span class="verse v18" data-usfm="EXO.7.18"><span class="label">18</span><span class="content">ගඟේ සිටින මසුන් මැරී ගඟෙන් දුගඳ හමනු ඇත. එබැවින් එහි වතුර බීමට මිසර වාසීහු ඉතා අප්‍රිය කරන්නෝ ය’ ”යි වදාළ සේක.</span></span> 
     </div> 
     <div class="p"> <span class="verse v18" data-usfm="EXO.7.18"><span class="content"> </span></span><span class="verse v19" data-usfm="EXO.7.19"><span class="label">19</span><span class="content">සමිඳාණන් වහන්සේ මෝසෙස් අමතමින්, “ආරොන්ට මෙසේ කියන්න: ‘මිසරයේ ගංගා, ඇල දොළ, වැව් පොකුණු සියල්ල ම ලේවලට හැරෙන පිණිස ඔබේ සැරයටිය අතට ගෙන ජලය මත එය දිගු කරන්න.’ එවිට, මුළු මිසර දේශය පුරා ඇති ලී බඳුන්වල මෙන් ම ගල් බඳුන්වල ද ලේ ඇති වන්නේ ය”යි වදාළ සේක.</span></span> 
     </div> 
     <div class="p"> <span class="verse v19" data-usfm="EXO.7.19"><span class="content"> </span></span><span class="verse v20" data-usfm="EXO.7.20"><span class="label">20</span><span class="content">මෝසෙස් සහ ආරොන් සමිඳාණන් වහන්සේ අණ කළ පරිදි කළහ. පාරාවෝ සහ ඔහුගේ නිලධාරීන් ඉදිරිපිට ඔහු සැරයටියෙන් ගඟේ ජලයට ගැසී ය. ගඟේ ජලය සියල්ල ද ලේවලට හැරිණි. </span></span><span class="verse v21" data-usfm="EXO.7.21"><span class="label">21</span><span class="content">ගඟේ මාළු ද මැරිණි; ගඟෙන් දුගඳ හමන්නට විය. මිසර දේශ වාසීන්ට එහි ජලය බීමට නොහැකි විය. තවද, මුළු මිසර දේශයේ පුරා ම ලේ ඇති විය. </span></span><span class="verse v22" data-usfm="EXO.7.22"><span class="label">22</span><span class="content">මිසර දේශයේ ඉන්ද්‍රජාලිකයෝ ද තමන්ගේ ඇස් බැන්දුම්වලින් එලෙස කළහ. පාරාවෝගේ හිත දැඩි වූයෙන්, සමිඳාණන් වහන්සේ වදාළ ලෙස ඔහු ඔවුන් කී දේ සැලකුවේ නැත. </span></span><span class="verse v23" data-usfm="EXO.7.23"><span class="label">23</span><span class="content">පාරාවෝ ද සිදු වූ දේ ගණනකට නොගත්තෙන්, හැරී ආපසු තම මාලිගාවට ගියේ ය. </span></span><span class="verse v24" data-usfm="EXO.7.24"><span class="label">24</span><span class="content">ගංගාවේ ජලය බීමට ඔවුන්ට නොහැකි වූ නිසා මිසර දේශ වාසීහු සෑම දෙන ම වතුර බීම සඳහා ගඟ අසල වළවල් කැණූ හ.</span></span> 
     </div> 
     <div class="p"> <span class="verse v24" data-usfm="EXO.7.24"><span class="content"> </span></span><span class="verse v25" data-usfm="EXO.7.25"><span class="label">25</span><span class="content">තවද, සමිඳාණන් වහන්සේ මෙලෙස ගඟේ දියට ගැසූ පසු දවස් හතක් ගත විය.</span></span> 
     </div> 
    </div> 
   </div> 
  </div>
 </body>
</html>