<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch20" data-usfm="EXO.20">  
     <div class="s1"> <span class="heading"><b>දස පණත</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 5:1-21</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.20.1"><span class="label">1</span><span class="content">දෙවියන් වහන්සේ කතා කොට මේ සියලු ආඥා වදාළ සේක: </span></span><span class="verse v2" data-usfm="EXO.20.2"><span class="label">2</span><span class="content">“වහල්කමේ නිවාසය වූ මිසර දේශයෙන් නුඹ පිටතට ගෙනා සමිඳාණන් වහන්සේ මම ය.</span></span> 
     </div> 
     <div class="p"> <span class="verse v2" data-usfm="EXO.20.2"><span class="content"> </span></span><span class="verse v3" data-usfm="EXO.20.3"><span class="label">3</span><span class="content">“මා හැර අන් කිසි ම දෙවි කෙනෙකු නුඹට නොසිටිය යුතු ය.”</span></span> 
     </div> 
     <div class="p"> <span class="verse v3" data-usfm="EXO.20.3"><span class="content"> </span></span><span class="verse v4" data-usfm="EXO.20.4"><span class="label">4</span><span class="content"> </span><span class="content">“නුඹ සඳහා නෙළූ රූපයක් හෝ ඉහළ අහසෙහි වත්, පහළ පොළොවෙහි වත්, පොළොවෙන් යට ජලයෙහි වත් ඇති කිසි ම වස්තුවකට සමාන දෙයක් හෝ සාදා නොගන්න. </span></span><span class="verse v5" data-usfm="EXO.20.5"><span class="label">5</span><span class="content">නුඹ ඒවාට නමස්කාර නොකරන්න; ඒවාට නොවඳින්න. මන්ද, නුඹේ දෙවි සමිඳාණන් වහන්සේ වන මා ප්‍රතිවාදීන් නොඉවසන දෙවි කෙනෙකු වන බැවිනි. මට වෛර කරන පියවරුන්ගේ පාපය නිසා තුන් වන, සතර වන පරම්පරාව දක්වා ඔවුන්ගේ දරුවන්ට මම දඬුවම් කරමි. </span></span><span class="verse v6" data-usfm="EXO.20.6"><span class="label">6</span><span class="content">එහෙත්, මට ප්‍රේම කරමින් මාගේ ආඥා පිළිපදින දහස් ගණන් අයට මම කරුණාව දක්වමි.</span></span> 
     </div> 
     <div class="p"> <span class="verse v6" data-usfm="EXO.20.6"><span class="content"> </span></span><span class="verse v7" data-usfm="EXO.20.7"><span class="label">7</span><span class="content"> </span><span class="content">“නුඹ දෙවි සමිඳාණන් වහන්සේගේ නාමය අගරු ලෙස භාවිතා නොකරව. යමෙක් ඒ නාමය අගරු ලෙස භාවිතා කරන්නේ ද ඔහුට මම දඬුවම් කරමි.”</span></span> 
     </div> 
     <div class="p"> <span class="verse v7" data-usfm="EXO.20.7"><span class="content"> </span></span><span class="verse v8" data-usfm="EXO.20.8"><span class="label">8</span><span class="content"> </span><span class="content">“සබත් දවස ශුද්ධ ලෙස පැවැත්වීමට සිතට ගන්න. </span></span><span class="verse v9" data-usfm="EXO.20.9"><span class="label">9</span><span class="content">දවස් හයක් තුළ නුඹ වෙහෙස වී නුඹේ සියලු වැඩ කළ යුතු ය. </span></span><span class="verse v10" data-usfm="EXO.20.10"><span class="label">10</span><span class="content">එහෙත්, හත් වන දවස නුඹේ දෙවි සමිඳාණන් වහන්සේට කැප වූ සබත ය. එදින නුඹ වත්, නුඹේ පුතු වත්, දුව වත්, නුඹේ සේවකයා වත්, සේවිකාව වත්, නුඹේ සතෙකු වත්, නුඹේ වාසල් දොරටු සීමා ඇතුළ සිටින අමුත්තෙකු වත් කිසි වැඩක් නොකළ යුතු ය. </span></span><span class="verse v11" data-usfm="EXO.20.11"><span class="label">11</span><span class="content">මන්ද, සමිඳාණන් වහන්සේ වන මම දින හයක් තුළ අහස හා පොළොව ද, සමුද්‍රය ද, ඒවායේ ඇති සියල්ල ද සාදා, සත් වන දවස නිවාඩු ගත්තෙමි. එබැවින් උන් වහන්සේ සබත් දවසට ආශීර්වාද කොට එය විශුද්ධ කළ සේක.</span></span> 
     </div> 
     <div class="p"> <span class="verse v11" data-usfm="EXO.20.11"><span class="content"> </span></span><span class="verse v12" data-usfm="EXO.20.12"><span class="label">12</span><span class="content"> </span><span class="content">“නුඹේ පියාට ද, මවට ද ගෞරව කරව. එවිට නුඹේ දෙවි සමිඳාණන් වහන්සේ නුඹට දෙන රටේ නුඹ බොහෝ කාලයක් ජීවත් වන්නෙහි ය.</span></span> 
     </div> 
     <div class="p"> <span class="verse v12" data-usfm="EXO.20.12"><span class="content"> </span></span><span class="verse v13" data-usfm="EXO.20.13"><span class="label">13</span><span class="content"> </span><span class="content">“මිනී නොමරව.</span></span> 
     </div> 
     <div class="p"> <span class="verse v13" data-usfm="EXO.20.13"><span class="content"> </span></span><span class="verse v14" data-usfm="EXO.20.14"><span class="label">14</span><span class="content"> </span><span class="content">“කාමමිථ්‍යාචාරය නොකරව.</span></span> 
     </div> 
     <div class="p"> <span class="verse v14" data-usfm="EXO.20.14"><span class="content"> </span></span><span class="verse v15" data-usfm="EXO.20.15"><span class="label">15</span><span class="content"> </span><span class="content">“සොරකම් නොකරව.</span></span> 
     </div> 
     <div class="p"> <span class="verse v15" data-usfm="EXO.20.15"><span class="content"> </span></span><span class="verse v16" data-usfm="EXO.20.16"><span class="label">16</span><span class="content"> </span><span class="content">“නුඹේ අසල්වැසියාට විරුද්ධ ව බොරු සාක්ෂි නොකියව.</span></span> 
     </div> 
     <div class="p"> <span class="verse v16" data-usfm="EXO.20.16"><span class="content"> </span></span><span class="verse v17" data-usfm="EXO.20.17"><span class="label">17</span><span class="content"> </span><span class="content">“නුඹේ අසල්වැසියාගේ ගෘහයට නුඹ ඇළුම් නොකරව. තවද, නුඹේ අසල්වැසියාගේ භාර්යාවට හෝ ඔහුගේ සේවකයාට හෝ සේවිකාවට හෝ ඔහුගේ ගවයාට හෝ කොටළුවාට හෝ නුඹේ අසල්වැසියා සතු වෙනත් කිසිවකට හෝ ඇළුම් නොකරව.”</span></span> 
     </div> 
     <div class="s1"> <span class="heading"><b>සෙනඟ බිය වීම</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 5:22-23</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="EXO.20.17"><span class="content"> </span></span><span class="verse v18" data-usfm="EXO.20.18"><span class="label">18</span><span class="content"> </span><span class="content">මුළු සෙනඟ මේඝ ගර්ජනා හඬ සහ හොරණෑ ශබ්දය අසා, විදුලි කෙටීම් සහ දුම් දමන කන්ද දැක බියෙන් වෙව්ලමින්, බොහෝ ඈතින් සිටගත්හ. </span></span><span class="verse v19" data-usfm="EXO.20.19"><span class="label">19</span><span class="content">එවිට ඔව්හු මෝසෙස් අමතමින්, “ඔබ අප සමඟ කතා කරන්න; අපි ඇහුම්කන් දෙන්නෙමු. එහෙත්, දෙවියන් වහන්සේ අප සමඟ කතා නොකරන සේක් වා! මන්ද, එසේ කළොත් අප මියයන්නට පුළුවනැ”යි කී හ. </span></span><span class="verse v20" data-usfm="EXO.20.20"><span class="label">20</span><span class="content">ඔහු සෙනඟට උත්තර දෙමින්, “බිය නොවන්න; දෙවියන් වහන්සේ ඔබ පරීක්ෂා කරන පිණිසත්, ඔබ පව් නොකරන ලෙස උන් වහන්සේ කෙරෙහි බිය උපදවන පිණිසත් පැමිණි සේකැ”යි කී ය. </span></span><span class="verse v21" data-usfm="EXO.20.21"><span class="label">21</span><span class="content">එහෙත්, සෙනඟ ඈතින් ම සිටගත් කල මෝසෙස් දෙවියන් වහන්සේ වැඩසිටි අඳුරු වලාකුළට සමීප විය.</span></span> 
     </div> 
     <div class="s1"> <span class="heading"><b>පූජාසනය පිළිබඳ නීති</b></span> 
     </div> 
     <div class="p"> <span class="verse v21" data-usfm="EXO.20.21"><span class="content"> </span></span><span class="verse v22" data-usfm="EXO.20.22"><span class="label">22</span><span class="content">සමිඳාණන් වහන්සේ මෝසෙස් අමතමින් මෙසේ වදාළ සේක: “ඉශ්රායෙල් ජනයාට නුඹ මෙසේ කියන්න, ‘මා ස්වර්ගයේ සිට නුඹලා සමඟ කතා කළ බව නුඹලා දුටුවහු ය. </span></span><span class="verse v23" data-usfm="EXO.20.23"><span class="label">23</span><span class="content">මා සමඟ නමස්කාරය ලැබීමට නුඹලා රිදීයෙන් හෝ රනින් හෝ දෙවිවරුන් නොසාදන්න.’ </span></span><span class="verse v24" data-usfm="EXO.20.24"><span class="label">24</span><span class="content">පස්වලින් පූජාසනයක් මට තනා, එය මත නුඹලාගේ දවන යාග පූජා ද සහභාගිකමේ පූජා ද නුඹලාගේ බැටළුවන් ද ගවයන් ද පූජා කළ යුතු ය. තවද, මාගේ නාමය සිහි කරනු ලබන සෑම ස්ථානයක දී ම මම නුඹලා වෙත පැමිණ නුඹලාට ආශීර්වාද කරමි. </span></span><span class="verse v25" data-usfm="EXO.20.25"><span class="label">25</span><span class="content">එහෙත්, මා සඳහා නුඹලා ගලින් පූජාසනයක් සාදන්නහු නම් නුඹලා එය කැපූ ගලින් ඉදි නොකරන්න. මන්ද, මෙවලමකින් නෙළන විට එය දූෂ්‍ය වන හෙයිනි. </span></span><span class="verse v26" data-usfm="EXO.20.26"><span class="label">26</span><span class="content">තවද, නුඹලා මාගේ පූජාසනය වෙත යන විට නුඹලාගේ නග්න භාවය නොපෙනෙන පිණිස පඩිවලින් ඊට නොනැඟිය යුතු ය.”</span></span> 
     </div> 
    </div> 
   </div> 
  </div>
 </body>
</html>