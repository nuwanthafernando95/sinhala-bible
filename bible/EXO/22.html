<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch22" data-usfm="EXO.22">  
     <div class="s1"> <span class="heading"><b>වන්දි ගෙවීම පිළිබඳ නීති</b></span> 
     </div> 
     <div class="p"> <span class="content"> </span><span class="verse v1" data-usfm="EXO.22.1"><span class="label">1</span><span class="content">“යමෙක් ගොනෙකු හෝ බැටළුවෙකු හෝ සොරකම් කොට ඌ මරන්නේ ද නැත්නම් ඌ විකුණන්නේ ද එවිට ඔහු ගොනෙකු වෙනුවට ගොනුන් පස්දෙනෙකු බැගින් ද, බැටළුවෙකු වෙනුවට බැටළුවන් හතරදෙනෙකු බැගින් ද වන්දි ගෙවිය යුතු ය. </span></span><span class="verse v2 v3 v4" data-usfm="EXO.22.2+EXO.22.3+EXO.22.4"><span class="label">2-4</span><span class="content">සොරාගත් සතා ඔහු ළඟ පණපිටින් ම සිට සම්බ වුණොත් ඌ ගොනෙක් වේ වා, කොටළුවෙක් වේ වා, බැටළුවෙක් වේ වා, ඔහු දෙගුණයක් ගෙවිය යුතු ය. ඔහු සම්පූර්ණ වන්දිය ම ගෙවිය යුතු වේ. එහෙත්, ඔහුට වත්කමක් නැත්නම් සොරකමේ වටිනාකම ගෙවීමට ඔහු විකුණනු ලැබිය යුතු ය. ගෙයක් බිඳින සොරෙකුට පහර දී ඔහු මළොත්, පහර දුන් තැනැත්තා වරදකරුවෙක් නොවේ. එහෙත්, ඉර උදා වූ පසු එය, කෙළේ නම් පහර දුන් තැනැත්තා වරදකරුවෙකි.</span></span> 
     </div> 
     <div class="p"> <span class="verse v2 v3 v4" data-usfm="EXO.22.2+EXO.22.3+EXO.22.4"><span class="content"> </span></span><span class="verse v5" data-usfm="EXO.22.5"><span class="label">5</span><span class="content">“යමෙක් කුඹුරක හෝ මිදි වත්තක හෝ තමාගේ මෘගයාට කන්න ඉඩ හරින්නේ නම්, එසේ නැත්නම් ඌ ලිහා දමා තිබිය දී ඌ වෙන අයෙකුගේ කෙතක කන්නේ නම්, ඔහු තමාගේ කුඹුරින් හා මිදි වත්තෙන් ඉස්තරම් කොටසින් අලාභය ගෙවිය යුතු ය.</span></span> 
     </div> 
     <div class="p"> <span class="verse v5" data-usfm="EXO.22.5"><span class="content"> </span></span><span class="verse v6" data-usfm="EXO.22.6"><span class="label">6</span><span class="content">“ගින්නක් හටගෙන, කටු පඳුරුවලට ඇවිළී ගොයම් කොළ හෝ නොකැපු ගොයම හෝ කුඹුර හෝ එයින් දැවී ගියහොත් ගින්න ගැන වගකිවයුතු තැනැත්තා සම්පූර්ණ අලාභය ගෙවිය යුතු ය.</span></span> 
     </div> 
     <div class="p"> <span class="verse v6" data-usfm="EXO.22.6"><span class="content"> </span></span><span class="verse v7" data-usfm="EXO.22.7"><span class="label">7</span><span class="content">“යමෙකු මුදල් හෝ බඩු හෝ ප්‍රවේසම පිණිස වෙන කෙනෙකුට බාර දී, ඔහුගේ ගෙයින් ඒවා සොරකම් කරනු ලැබ සොරා අසු වුවහොත් ඔහු දෙගුණයක් අලාභය ගෙවිය යුතුයි. </span></span><span class="verse v8" data-usfm="EXO.22.8"><span class="label">8</span><span class="content">සොරා අසු නුවුවහොත්, ගෙහිමියා තම අසල්වැසියාගේ බඩුවලට අත නොගැසූ බවට දෙවියන් වහන්සේ ඉදිරියෙහි දිවුරුම් දිය යුතු ය.</span></span> 
     </div> 
     <div class="p"> <span class="verse v8" data-usfm="EXO.22.8"><span class="content"> </span></span><span class="verse v9" data-usfm="EXO.22.9"><span class="label">9</span><span class="content">“විශ්වාසය කඩ කිරීමක දී එය ගොනෙකු ගැන හෝ කොටළුවෙකු ගැන හෝ බැටළුවෙකු ගැන හෝ වස්ත්‍ර ගැන හෝ නැති වූ වෙනත් යමක් ගැන හෝ වේ වා, වෙන අයෙක් එය ‘මගේ ය’යි කියා ගනී නම් දෙපක්ෂයේ නඩුව දෙවියන් වහන්සේ වෙත ගෙන යා යුතු ය. උන් වහන්සේ වරදකරු කියා තීරණය කරන තැනැත්තා අනිත් පක්ෂයට දෙගුණයක් ගෙවිය යුතු ය.</span></span> 
     </div> 
     <div class="p"> <span class="verse v9" data-usfm="EXO.22.9"><span class="content"> </span></span><span class="verse v10" data-usfm="EXO.22.10"><span class="label">10</span><span class="content">“යමෙකු අන් කෙනෙකුට කොටළුවෙකු හෝ ගොනෙකු හෝ බැටළුවෙකු හෝ වෙනත් මෘගයෙකු හෝ ප්‍රවේසම පිණිස බාර දුන් පසු, ඌ මැරුණොත්, නැත්නම් ඌට තුවාළයක් වුණොත්, එසේත් නැත්නම් කිසිවෙකුට නොපෙනී ඌ සොරා ගනු ලැබුවහොත්, </span></span><span class="verse v11" data-usfm="EXO.22.11"><span class="label">11</span><span class="content">ඔහු තම අසල්වැසියාගේ දේපළ සොරා නොගත් බවට සමිඳාණන් වහන්සේ ඉදිරියෙහි කරන දිවුරුමකින් දෙදෙනා අතර එය තීරණය කරගත යුතුයි. දේපළ හිමිකරු පාඩුව විඳදරාගත යුතු අතර අසල්වැසියා ඊට අලාභය නොගෙවිය යුතු ය. </span></span><span class="verse v12" data-usfm="EXO.22.12"><span class="label">12</span><span class="content">එහෙත්, ඔහුගේ මෘගයා සොරකම් කරනු ලැබුවේ නම් ඔහු අසල්වැසියාට අලාභය ගෙවිය යුතුයි. </span></span><span class="verse v13" data-usfm="EXO.22.13"><span class="label">13</span><span class="content">ඌ වන මෘගයන් විසින් කැබලි කොට ඉරාදමනු ලැබුවේ නම් සාක්ෂි පිණිස මළ සතාගේ ඉතිරි කොටස් ගෙනා යුතුයි. එවිට කැබලි කළ මෘගයාගේ අලාභය ඔහු නොගෙවන්නේ ය.</span></span> 
     </div> 
     <div class="p"> <span class="verse v13" data-usfm="EXO.22.13"><span class="content"> </span></span><span class="verse v14" data-usfm="EXO.22.14"><span class="label">14</span><span class="content">“යමෙකු අන් කෙනෙකුගෙන් මෘගයකු ඉල්ලාගෙන අයිතිකාරයා ඌ ළඟ නොසිටිය දී ඌට තුවාළ වුණොත් නැත්නම් ඌ මැරුණොත් ඔහු අලාභය ගෙවිය යුතු ම ය. </span></span><span class="verse v15" data-usfm="EXO.22.15"><span class="label">15</span><span class="content">එහෙත්, මෘගයාගේ අයිතිකරු ළඟ සිටියේ නම් ඔහු අලාභය නොගෙවිය යුතු ය. ඌ කුලියට ගත් මෘගයෙකු නම් ඔහු කුලී මිල ගෙවිය යුතු ය.</span></span> 
     </div> 
     <div class="s1"> <span class="heading"><b>සදාචාර හා ආගමික නීති</b></span> 
     </div> 
     <div class="p"> <span class="verse v15" data-usfm="EXO.22.15"><span class="content"> </span></span><span class="verse v16" data-usfm="EXO.22.16"><span class="label">16</span><span class="content"> </span><span class="content">“යමෙකු විවාහ ගිවිසුමක් කර නැති කන්‍යාවක පොළඹවා ඈ සමඟ සයනය කළොත් ඔහු දෑවැද්ද දී ඈ සමඟ විවාහ විය යුතු ය. </span></span><span class="verse v17" data-usfm="EXO.22.17"><span class="label">17</span><span class="content">එහෙත්, ඇයගේ පියා ඔහුට ඇය විවාහ කර දීමට කොහෙත් ම කැමැති නැත්නම් ඔහු කන්‍යාවකට දිය යුතු මුදලට සම මුදලක් ගෙවිය යුතුයි.</span></span> 
     </div> 
     <div class="p"> <span class="verse v17" data-usfm="EXO.22.17"><span class="content"> </span></span><span class="verse v18" data-usfm="EXO.22.18"><span class="label">18</span><span class="content"> </span><span class="content">“කොඩිවිනකාර ස්ත්‍රියකට ජීවත් වීමට ඉඩ නොදිය යුතු ය.</span></span> 
     </div> 
     <div class="p"> <span class="verse v18" data-usfm="EXO.22.18"><span class="content"> </span></span><span class="verse v19" data-usfm="EXO.22.19"><span class="label">19</span><span class="content"> </span><span class="content">“මෘගයෙකු සමඟ මෛථූනයෙහි යෙදෙන්නා මරණයට පත් කළ යුතු ම ය.</span></span> 
     </div> 
     <div class="p"> <span class="verse v19" data-usfm="EXO.22.19"><span class="content"> </span></span><span class="verse v20" data-usfm="EXO.22.20"><span class="label">20</span><span class="content"> </span><span class="content">“සමිඳාණන් වහන්සේ හැර අන් දෙවිවරුන්ට පුද පූජා කරන තැනැත්තා මරණයට පත් කළ යුතු ය.</span></span> 
     </div> 
     <div class="p"> <span class="verse v20" data-usfm="EXO.22.20"><span class="content"> </span></span><span class="verse v21" data-usfm="EXO.22.21"><span class="label">21</span><span class="content"> </span><span class="content">“නුඹලා විදේශිකයෙකුට අයුත්තක් වත් හිරිහැරයක් වත් නොකළ යුතු ය. මන්ද, නුඹලා මිසර දේශයෙහි විදේශිකයන් ව සිටි හෙයිනි. </span></span><span class="verse v22" data-usfm="EXO.22.22"><span class="label">22</span><span class="content">නුඹලා කණවැන්දුම් ස්ත්‍රියකට වත්, අනාථ දරුවෙකුට වත් හිරිහැර නොකළ යුතු ය. </span></span><span class="verse v23" data-usfm="EXO.22.23"><span class="label">23</span><span class="content">නුඹලා ඔවුන්ට හිරිහැර කොට ඔවුන් මට මොරගැසුවොත් මම සැබැවින් ම ඔවුන්ගේ මොරගැසීමට සවන් දෙමි. </span></span><span class="verse v24" data-usfm="EXO.22.24"><span class="label">24</span><span class="content">එවිට මගේ උදහස ඇවිළී, මම කඩුවෙන් නුඹලා නසන්නෙමි. නුඹලාගේ භාර්යාවෝ කණවැන්දුම් ස්ත්‍රීහු ද, නුඹලාගේ දරුවෝ අනාථ දරුවෝ ද වන්නෝ ය.</span></span> 
     </div> 
     <div class="p"> <span class="verse v24" data-usfm="EXO.22.24"><span class="content"> </span></span><span class="verse v25" data-usfm="EXO.22.25"><span class="label">25</span><span class="content"> </span><span class="content">“නුඹලා මගේ සෙනඟ අතර සිටින දිළින්දෙකුට මුදල් ණයට දුන්නොත්, පොළියට මුදල් දෙන අය මෙන් නොහැසිරිය යුතු ය. නුඹලා බලයෙන් පොළියක් ද නොගත යුතු ය. </span></span><span class="verse v26" data-usfm="EXO.22.26"><span class="label">26</span><span class="content">නුඹ උගසක් මෙන් යමෙකුගේ වස්ත්‍රය ගන්නෙහි නම් ඉර බැස යාමට පෙර එය ඔහුට ආපසු දිය යුතු ය. </span></span><span class="verse v27" data-usfm="EXO.22.27"><span class="label">27</span><span class="content">මන්ද, ඔහුට ඇත්තේ ඒ පොරෝණය පමණක් බැවිනි. ඔහු තමාගේ ඇඟට පොරොවාගන්නේ ඒ වස්ත්‍රය වේ. නැත්නම් ඔහුට නිදාගන්න ඇත්තේ කුමක් ද? ඔහු මට මොරගසන විට මා අනුකම්පා සහගත බැවින් ඔහුට සවන් දෙමි.</span></span> 
     </div> 
     <div class="p"> <span class="verse v27" data-usfm="EXO.22.27"><span class="content"> </span></span><span class="verse v28" data-usfm="EXO.22.28"><span class="label">28</span><span class="content"> </span><span class="content">“නුඹ, නුඹලාගේ දෙවියන් වහන්සේට පරිභව නොකළ යුතු ය. නුඹලා සෙනඟගේ අධිපතියෙකුට ද සාප නොකළ යුතු ය.</span></span> 
     </div> 
     <div class="p"> <span class="verse v28" data-usfm="EXO.22.28"><span class="content"> </span></span><span class="verse v29" data-usfm="EXO.22.29"><span class="label">29</span><span class="content">“නුඹ, ධාන්‍යවලින් ද මිදිරසින් ද මට දිය යුතු පඬුරු පුද කිරීමට පමා නොවිය යුතු ය. නුඹලාගේ පුතුන් අතර කුලුඳුලා මට දිය යුතු වේ. </span></span><span class="verse v30" data-usfm="EXO.22.30"><span class="label">30</span><span class="content">නුඹලාගේ ගවයන් හා බැටළුවන් සම්බන්ධයෙන් ද එලෙස ම කළ යුතුයි. වහු පැටියා දින හතක් මවු ළඟ සිටි පසු අට වන දින නුඹලා ඌ මට දිය යුතු ය.</span></span> 
     </div> 
     <div class="p"> <span class="verse v30" data-usfm="EXO.22.30"><span class="content"> </span></span><span class="verse v31" data-usfm="EXO.22.31"><span class="label">31</span><span class="content"> </span><span class="content">“නුඹලා මට ම කැපවූ මනුෂ්‍යයන් විය යුතුයි. තවද, කෙතේ වන මෘගයන් විසින් මරනු ලැබූ සතුන්ගේ මස් නුඹලා නොකෑ යුතු ය. ඒවා බල්ලන්ට දැමිය යුතු ය.”</span></span> 
     </div> 
    </div> 
   </div> 
  </div>
 </body>
</html>