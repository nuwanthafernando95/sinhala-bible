<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch26" data-usfm="EXO.26">  
     <div class="s1"> <span class="heading"><b>දේව මණ්ඩපය</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 36:8-38</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.26.1"><span class="label">1</span><span class="content">“තවද, නුඹ නිල් පාට, දම් පාට සහ තද රතු පාට නූල්වලින් ද සිහින් ව කටින ලද හණ පිළියෙන් ද කළ තිර දහයකින් මණ්ඩපය සෑදිය යුතු වේ. ඒවායේ කෙරුබ්වරුන්ගේ රූප ගෙත්තම් කොට තිබිය යුතු වේ. </span></span><span class="verse v2" data-usfm="EXO.26.2"><span class="label">2</span><span class="content">එක තිරයක දිග මීටර් දොළහක් ද පළල මීටර් දෙකක් ද විය යුතු යි. ඒ තිර සියල්ල ම එක ප්‍රමාණයට තිබිය යුතු වේ. </span></span><span class="verse v3" data-usfm="EXO.26.3"><span class="label">3</span><span class="content">තිර පහක්, එකටෙක සම්බන්ධ කළ යුතු ය. අනිත් තිර පහ ද එසේ ම ය. </span></span><span class="verse v4" data-usfm="EXO.26.4"><span class="label">4</span><span class="content">මෙසේ සම්බන්ධ කළ තිරවල අන්තිම තිරයේ එක වාටියක නිල් පාට පිළියෙන් ගාංචු සෑදිය යුතු ය. අනික් තිරවල අන්තිම තිරයේ ද එලෙස කළ යුතු වේ. </span></span><span class="verse v5" data-usfm="EXO.26.5"><span class="label">5</span><span class="content">පළමු තිරයේ ගාංචු පණහක් සෑදිය යුතු අතර, දෙවනුව යා කළ තිරවල වාටියේ ද පළමු වැන්නේ ගාංචු හා එකිනෙකට මුහුණ ලා තිබෙන අයුරින් ගාංචු පණහක් සෑදිය යුතු යි. </span></span><span class="verse v6" data-usfm="EXO.26.6"><span class="label">6</span><span class="content">තවද නුඹ රන් කොකු පණහක් සාදා, එක මණ්ඩපයක් වන පරිදි ඒ කොකුවලින් තිර එකටෙක සම්බන්ධ කළ යුතු වේ.</span></span> 
     </div> 
     <div class="p"> <span class="verse v6" data-usfm="EXO.26.6"><span class="content"> </span></span><span class="verse v7" data-usfm="EXO.26.7"><span class="label">7</span><span class="content">“මණ්ඩපයට උඩින් කූඩාරමක් වන පිණිස එළු ලොම්වලින් තිර එකොළහක් සෑදිය යුතු ය. </span></span><span class="verse v8" data-usfm="EXO.26.8"><span class="label">8</span><span class="content">එක තිරයක දිග මීටර් දහතුනක් ද පළල මීටර් දෙකක් ද විය යුතු අතර, තිර එකොළහ ම එක ප්‍රමාණ විය යුතු වේ. </span></span><span class="verse v9" data-usfm="EXO.26.9"><span class="label">9</span><span class="content">තිර පහක් හා තිර හයක් වෙන වෙන ම එකටෙක සම්බන්ධ කොට, හය වන තිරය දෙකට නමා මණ්ඩපයේ ඉස්සරහ කොටසේ එල්ලා වැටෙන්නට සැලැස්විය යුතු ය. </span></span><span class="verse v10" data-usfm="EXO.26.10"><span class="label">10</span><span class="content">සම්බන්ධ කළ තිර පහේ අන්තිම තිරයේ වාටියේ ගාංචු පණහක් ද අනික් තිරවල අන්තිම තිරයේ වාටියේ ගාංචු පණහක් ද සෑදිය යුතු ය. </span></span><span class="verse v11" data-usfm="EXO.26.11"><span class="label">11</span><span class="content">පසුව ලෝකඩ කොකු පණහක් සාදා ඒ කොකු ගාංචුවලට අමුණා, මණ්ඩපය එකක් වන සේ එකට සම්බන්ධ කළ යුතු යි. </span></span><span class="verse v12" data-usfm="EXO.26.12"><span class="label">12</span><span class="content">මණ්ඩපයේ තිරවලින් වැඩි මනත් ව ඉතිරි වන තිර බාගය, මණ්ඩපයේ පිටුපසින් එල්ලී තිබිය යුතු ය. </span></span><span class="verse v13" data-usfm="EXO.26.13"><span class="label">13</span><span class="content">මණ්ඩපයේ තිරවල දිගින් දෙපැත්තේ ඉතිරි වන සෙස්සෙන්, එක පැත්තකින් සෙන්ටිමීටර් පණහක් ද අනික් පැත්තෙන් සෙන්ටිමීටර් පණහක් ද මණ්ඩපය වැසෙන පිණිස එල්ලෙන්නට හැරිය යුතු ය. </span></span><span class="verse v14" data-usfm="EXO.26.14"><span class="label">14</span><span class="content">තවද, මණ්ඩපයට රතු සායම් පෙවූ බැටළු හම්වලින් ආවරණයක් ද එය උඩ අතුරන පිණිස සියුම් හම්වලින් ආවරණයක් ද සෑදිය යුතු වේ.</span></span> 
     </div> 
     <div class="p"> <span class="verse v14" data-usfm="EXO.26.14"><span class="content"> </span></span><span class="verse v15" data-usfm="EXO.26.15"><span class="label">15</span><span class="content">“තවද, මණ්ඩපය සඳහා ෂිටිම් ලීවලින් ලෑලි ඉරා, ඒවා කෙළින් සිටුවිය යුතු ය. </span></span><span class="verse v16" data-usfm="EXO.26.16"><span class="label">16</span><span class="content">එක ලෑල්ලක දිග මීටර් හතරක් ද පළල සෙන්ටිමීටර් හැටහයක් ද විය යුතු වේ. </span></span><span class="verse v17" data-usfm="EXO.26.17"><span class="label">17</span><span class="content">එක ලෑල්ලකට ඒවා එකටෙක යා කිරීම පිණිස, කුඩිම්බි දෙකක් තිබිය යුතු ය. මණ්ඩපයේ සෑම ලෑල්ලක් ම මෙසේ සකස් කළ යුතු වේ. </span></span><span class="verse v18" data-usfm="EXO.26.18"><span class="label">18</span><span class="content">මණ්ඩපයට ලෑලි ඉරා සාදන විට, දකුණු දිශාවට මූණ ලා එහි දකුණු පැත්තට ලෑලි විස්සක් සෑදිය යුතු ය. </span></span><span class="verse v19" data-usfm="EXO.26.19"><span class="label">19</span><span class="content">පළමු වන ලෑල්ලේ කුඩිම්බි දෙක දැමීමට තවු දෙකක් ද, දෙ වන ලෑල්ලේ කුඩිම්බි දෙක දැමීමට තවු දෙකක් ද බැගින් ලෑලි විස්ස යට රිදී තවු හතළිහක් සෑදිය යුතු වේ. </span></span><span class="verse v20" data-usfm="EXO.26.20"><span class="label">20</span><span class="content">මණ්ඩපයේ උතුරු දිශාවට ඇති අනික් පැත්තට ද ලෑලි විස්සක් සෑදිය යුතු අතර, </span></span><span class="verse v21" data-usfm="EXO.26.21"><span class="label">21</span><span class="content">එක එක ලෑල්ල යට තවු දෙක බැගින් ඒවාට රිදී තවු හතළිහක් සෑදිය යුතු වේ. </span></span><span class="verse v22" data-usfm="EXO.26.22"><span class="label">22</span><span class="content">බටහිර දිශාවට ඇති මණ්ඩපයේ පිටුපසට ලෑලි හයක් සෑදිය යුතු ය. </span></span><span class="verse v23" data-usfm="EXO.26.23"><span class="label">23</span><span class="content">මණ්ඩපයේ පිටුපස කොන්වලට ලෑලි දෙකක් ද සෑදිය යුතු අතර, </span></span><span class="verse v24" data-usfm="EXO.26.24"><span class="label">24</span><span class="content">මේ ලෑලි ඒවායේ පහත කොටස්වල සිට මුදුනේ පළමු වන වළල්ල දක්වා යා කළ යුතු ය. කොන් දෙකේ තබන ලෑලි දෙකට ද එලෙස කළ යුතු ය. </span></span><span class="verse v25" data-usfm="EXO.26.25"><span class="label">25</span><span class="content">මෙසේ එක එක ලෑල්ලට තවු දෙක බැගින් රිදී තවු දහසයක් සහිත ලෑලි අටක් ඇති වේ.</span></span> 
     </div> 
     <div class="p"> <span class="verse v25" data-usfm="EXO.26.25"><span class="content"> </span></span><span class="verse v26" data-usfm="EXO.26.26"><span class="label">26</span><span class="content">“තවද, මණ්ඩපයේ එක පැත්තක තිබෙන ලෑලිවලට ෂිටිම් ලීවලින් හරස් පොලු පහක් ද සෑදිය යුතු යි. </span></span><span class="verse v27" data-usfm="EXO.26.27"><span class="label">27</span><span class="content">මණ්ඩපයේ අනික් පැත්තේ ලෑලිවලට තව හරස් පොලු පහක් ද මණ්ඩපයේ පිටුපස, එනම්, බටහිර අංශයේ ලෑලිවලට හරස් පොලු පහක් ද සෑදිය යුතු යි. </span></span><span class="verse v28" data-usfm="EXO.26.28"><span class="label">28</span><span class="content">ලෑලිවල මැදින් හරස් ලීය එක කොනක සිට අනික් කොන දක්වා දිගට ම තිබිය යුතු වේ. </span></span><span class="verse v29" data-usfm="EXO.26.29"><span class="label">29</span><span class="content">තවද, ලෑලි රනින් ආලේප කොට හරස් ලී දැමීමට රන් මුදු සාදා හරස් ලී ද රනින් ආලේප කළ යුතු ය. </span></span><span class="verse v30" data-usfm="EXO.26.30"><span class="label">30</span><span class="content">මෙසේ කන්දේ දී නුඹට පෙන්වූ සැලැස්ම අනුව මණ්ඩපය ඉදි කළ යුතු වේ.”</span></span> 
     </div> 
     <div class="s1"> <span class="heading"><b>මණ්ඩපයේ තිරය</b></span> 
     </div> 
     <div class="p"> <span class="verse v30" data-usfm="EXO.26.30"><span class="content"> </span></span><span class="verse v31" data-usfm="EXO.26.31"><span class="label">31</span><span class="content">“නුඹ නිල් පාට, දම් පාට හා තද රතු පාට ලොම්වලින් හා සිහින් ව කටින ලද හණ පිළියෙන් තිරයක් සෑදිය යුතු ය. එහි ද කෙරුබ්වරුන්ගේ රූප ගෙත්තම් කොට තිබිය යුතු වේ. </span></span><span class="verse v32" data-usfm="EXO.26.32"><span class="label">32</span><span class="content">පසුව එය, රිදී තවු හතරක් සවි කළ රන් කොකු සතරක් ඇති, රන් ආලේප කළ, ෂිටිම් කණු සතරක එල්ලිය යුතු ය. </span></span><span class="verse v33" data-usfm="EXO.26.33"><span class="label">33</span><span class="content">තිරය කොකුවලට යටින් එල්ලා, තිරයට පිටුපස ගිවිසුම් කරඬුව තැබිය යුතු වේ. මෙලෙස තිරය, ශුද්ධස්ථානය, අතිශුද්ධස්ථානයෙන් වෙන් කරනු ඇත. </span></span><span class="verse v34" data-usfm="EXO.26.34"><span class="label">34</span><span class="content">තවද, අතිශුද්ධස්ථානයේ ඇති ගිවිසුම් කරඬුව උඩ කරුණාසනය තැබිය යුතු යි. </span></span><span class="verse v35" data-usfm="EXO.26.35"><span class="label">35</span><span class="content">තිරයට පිටතින් මේසය ද උතුරු පැත්තට තබා ඇති මේ මේසයට මූණ ලා මණ්ඩපයේ දකුණු පැත්තට පහන් රුක ද තැබිය යුතු ය. </span></span><span class="verse v36" data-usfm="EXO.26.36"><span class="label">36</span><span class="content">මණ්ඩපයේ දොරටුවට නිල් පාට, දම් පාට සහ තද රතු පාට නූල්වලින් ද සිහින් ව කටින ලද හණවලින් ද මල්වැඩ දැමූ කඩතුරාවක් සෑදිය යුතු යි. </span></span><span class="verse v37" data-usfm="EXO.26.37"><span class="label">37</span><span class="content">මේ කඩතුරාව සඳහා ෂිටිම් ලීවලින් කණු පහක් ගෙන ඒවා රනින් ආලේප කළ යුතු යි. ඒවාට රන් කොකු තිබිය යුතු අතර ඒවා සවි කිරීමට ලෝකඩයෙන් තවු පහක් ද වාත්තු කළ යුතු වේ.”</span></span> 
     </div> 
    </div> 
   </div> 
  </div>
 </body>
</html>