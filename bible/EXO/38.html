<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch38" data-usfm="EXO.38">  
     <div class="s1"> <span class="heading"><b>පූජාසනය සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 27:1-8</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.38.1"><span class="label">1</span><span class="content">ඔහු ෂිටිම් ලීයෙන් දවන යාග පුදන පූජාසනය සෑදී ය. එහි දිග මීටර් දෙකයි දශම දෙකක් ද පළල මීටර් දෙකයි දශම දෙකක් ද උස මීටර් එකයි දශම තුනක් ද වූ අතර එය චතුරස්‍රාකාර විය. </span></span><span class="verse v2" data-usfm="EXO.38.2"><span class="label">2</span><span class="content">එහි කොන් හතරේ පිටතට නෙරා ගිය අං හතර සාදා, පූජාසනය සමඟ ඒකාබද්ධ වන සේ ඒවා පාස්සා ලෝකඩයෙන් ආලේප කෙළේ ය. </span></span><span class="verse v3" data-usfm="EXO.38.3"><span class="label">3</span><span class="content">ඉන්පසු එහි උපකරණ වන බඳුන් හා ඉස්කෝප්ප හැඳි ද පාත්‍ර හා අඬු ද ගිනි කබල් ද යන සියල්ල ලෝකඩයෙන් ම නිම කෙළේ ය. </span></span><span class="verse v4" data-usfm="EXO.38.4"><span class="label">4</span><span class="content">තවද, ඊට දැලක අයුරින් ලෝකඩයෙන් මැස්සක් සාදා, පූජාසනයේ පහළ සිට එහි මැද හරියට වන තරම්, එහි ගැටිය යට එය තැබී ය. </span></span><span class="verse v5" data-usfm="EXO.38.5"><span class="label">5</span><span class="content">පසුව පොලු රිංගවන පිණිස ලෝකඩ මැස්සේ හතර කොනේ වළලු හතරක් යෙදී ය. </span></span><span class="verse v6" data-usfm="EXO.38.6"><span class="label">6</span><span class="content">ෂිටිම් ලීයෙන් පොලු ද සාදා ඒවා ලෝකඩයෙන් ආලේප කෙළේ ය. </span></span><span class="verse v7" data-usfm="EXO.38.7"><span class="label">7</span><span class="content">ඉන්පසු පූජාසනය උසුලාගෙන යෑමට එහි පැතිවල තිබූ වළලු තුළින් පොලු දැමී ය. පූජාසනය තුළ ද කුහරයක් ඇති වන සේ එය ලෑලිවලින් සෑදී ය.</span></span> 
     </div> 
     <div class="s1"> <span class="heading"><b>වතුර භාජන සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 30:18</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="EXO.38.7"><span class="content"> </span></span><span class="verse v8" data-usfm="EXO.38.8"><span class="label">8</span><span class="content"> </span><span class="content">ඉන්පසු ඔහු සම්මුඛ කූඩාරමට ඇතුළු වන දොරටුව ළඟ සේවා කළ කාන්තාවන්ගේ ලෝකඩ කැඩපත්වලින් වතුර භාජනය සහ එහි ලෝකඩ අඩිය සෑදී ය.</span></span> 
     </div> 
     <div class="s1"> <span class="heading"><b>මණ්ඩපයේ මළුව සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 27:9-19</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="EXO.38.8"><span class="content"> </span></span><span class="verse v9" data-usfm="EXO.38.9"><span class="label">9</span><span class="content">ඔහු මළුව ද තනා එහි දකුණු පැත්තට මුහුණ දුන් දක්ෂිණ අංශයේ තිර සිහින් ව ගෙතූ හණවලින් සෑදී ය. ඒවායේ දිග මීටර් හතළිස්හතරක් විය. </span></span><span class="verse v10" data-usfm="EXO.38.10"><span class="label">10</span><span class="content">ඊට ලෝකඩයෙන් නිම කළ කුළුණු විස්සක් හා තවු විස්සක් ද විය. කණුවල කොකු සහ පොලු රිදීයෙන් සෑදිණි. </span></span><span class="verse v11" data-usfm="EXO.38.11"><span class="label">11</span><span class="content">මළුවේ උතුරු පැත්තට ද මීටර් හතළිස්හතරක් දිග තිර සාදන ලදී. ඒවාට කුළුණු විස්සක් ද ලෝකඩ තවු විස්සක් ද වූ අතර කුළුණුවල කොකු සහ පොලු රිදීයෙන් නිම විය. </span></span><span class="verse v12" data-usfm="EXO.38.12"><span class="label">12</span><span class="content">එහි බටහිර පැත්තට ද මීටර් විසිදෙකක් දිග තිර සෑදු අතර ඒවාට කුළුණු දහයක් ද තවු දහයක් ද සාදන ලදී. කුළුණුවල කොකු සහ ඒවායේ පොලු රිදීයෙන් විය. </span></span><span class="verse v13" data-usfm="EXO.38.13"><span class="label">13</span><span class="content">නැගෙනහිර පැත්තට මුහුණ දුන් නැගෙනහිර අංශයේ තිරයේ දිග ද මීටර් විසිදෙකක් විය. </span></span><span class="verse v14" data-usfm="EXO.38.14"><span class="label">14</span><span class="content">දොරටුවේ එක පැත්තකට මීටර් හයයි දශම හයක් දිග තිර විය. ඒවාට කුළුණු තුනක් හා තවු තුනක් ද විය. </span></span><span class="verse v15" data-usfm="EXO.38.15"><span class="label">15</span><span class="content">මළුවට ඇතුළු වන දොරටුවේ අනික් පැත්තටත්, එලෙස ම තව දෙපැත්තකටත් මීටර් හයයි දශම හයක් ද දිග තිර විය. ඒවාට කුළුණු තුනක් හා තවු තුනක් ද විය. </span></span><span class="verse v16" data-usfm="EXO.38.16"><span class="label">16</span><span class="content">තවද, මළුව වටේට ම සෑදූ තිර සිහින් ව කටින ලද හණවලින් විය. </span></span><span class="verse v17" data-usfm="EXO.38.17"><span class="label">17</span><span class="content">කුළුණුවල තවු ලෝකඩයෙනුත් ඒවායේ කොකු සහ පොලු ද ඒවායේ පේකඩ වැස්ම ද රිදීයෙනුත් විය. මළුවේ කුළුණු සියල්ල රිදී පොලුවලින් යා කරන ලදී. </span></span><span class="verse v18" data-usfm="EXO.38.18"><span class="label">18</span><span class="content">මළුවට ඇතුළු වන දොරටුවේ තිර ගෙත්තම් කොට මල් වැඩ දැමූ, නිල් පාට, දම් පාට, තද රතු පාට නූල්වලින් ද සිහින් ව කටින ලද හණවලින් ද විය. ඒවායේ දිග මීටර් නවයකි, උස මීටර් දෙකකි. ඒවා මළුවේ තිර හා සමාන විය. </span></span><span class="verse v19" data-usfm="EXO.38.19"><span class="label">19</span><span class="content">ඒවාට කුළුණු හතරකි, ලෝකඩයෙන් පොලු රිංගවන පිණිස ලෝකඩ මැස්සේ හතර සෑදූ තවු හතරකි. ඒවායේ කොකු ද පේකඩ වැස්ම සහ පොලු ද රිදීයෙන් විය. </span></span><span class="verse v20" data-usfm="EXO.38.20"><span class="label">20</span><span class="content">තවද, මණ්ඩපයේ සහ මළුව වටේට ම වූ කූඤ්ඤ සියල්ල ලෝකඩයෙන් විය.</span></span> 
     </div> 
     <div class="s1"> <span class="heading"><b>ශුද්ධස්ථානය සෑදීමට ගත් ලෝහ</b></span> 
     </div> 
     <div class="p"> <span class="verse v20" data-usfm="EXO.38.20"><span class="content"> </span></span><span class="verse v21" data-usfm="EXO.38.21"><span class="label">21</span><span class="content">සාක්ෂි ගිවිසුම් කරඬුව තැබූ මණ්ඩපය සෑදීමට ගත් ලෝහ වර්ගවල ප්‍රමාණය මෙසේ විය. මේ ලැයිස්තුව මෝසෙස් විසින් අණ කරන ලදු ව, ආරොන්ගේ පුත් ඊතාමාර් යටතේ වැඩ කළ ලෙවීවරුන් විසින් පිළියෙළ කරන ලදී. </span></span><span class="verse v22" data-usfm="EXO.38.22"><span class="label">22</span><span class="content">තවද, සමිඳාණන් වහන්සේ මෝසෙස්ට සෑදීමට අණ කළ සියල්ල, ජුදාගේ ගෝත්‍රයේ හූර්ගේ පුත්‍රයා වන උරීගේ පුත් බෙශලෙල් විසින් සාදන ලදී. </span></span><span class="verse v23" data-usfm="EXO.38.23"><span class="label">23</span><span class="content">තවද, ඔහු සමඟ දාන්ගේ ගෝත්‍රයේ අහිසාමක්ගේ පුත්‍ර ඔහොලියාබ් ද විය. මොහු කැටයම් වැඩ කරන්නෙකි, ගෙත්තම්කරුවෙකි, නිල් පාට, දම් පාට, තද රතු පාට නූල් සහ සිහින් ව කටින ලද හණ ගෙත්තම් කොට මල් වැඩ දමන්නෙකි.</span></span> 
     </div> 
     <div class="p"> <span class="verse v23" data-usfm="EXO.38.23"><span class="content"> </span></span><span class="verse v24" data-usfm="EXO.38.24"><span class="label">24</span><span class="content">සමිඳාණන් වහන්සේට කැප කළ, ශුද්ධස්ථානයේ කර්මාන්ත සියල්ලට භාවිතා කළ රත්රන්වල ප්‍රමාණය, කිලෝග්‍රෑම් දාහක් හා ශුද්ධස්ථානයේ කිරුම් බර අනුව කිලෝග්‍රෑම් තුන්දාස් හාරසිය තිහක් ද විය. </span></span><span class="verse v25" data-usfm="EXO.38.25"><span class="label">25</span><span class="content">ජන සංගණනය අනුව ලබාගත් රිදී ප්‍රමාණය ශුද්ධස්ථානයේ කිරුම් බර අනුව කිලෝග්‍රෑම් තුන්දාස් හාරසිය තිහක් විය. </span></span><span class="verse v26" data-usfm="EXO.38.26"><span class="label">26</span><span class="content">සංගණනයට ඇතුළත් වූ වයස අවුරුදු විස්සක් හා ඊට වැඩි වූ සෑම කෙනෙකුගෙන් ම ශුද්ධස්ථානයේ කිරුම් බර අනුව නියම මිල ගන්නා ලදී. මෙසේ සංගණනයට ඇතුළත් වූ පිරිමි හයලක්ෂ තුන්දාස් පන්සිය පණහක් වූ හ. </span></span><span class="verse v27" data-usfm="EXO.38.27"><span class="label">27</span><span class="content">ශුද්ධස්ථානයේ හා තිරවල තවු සඳහා, එනම් තවු එකකට කිලෝග්‍රෑම් තිස්හතර බැගින් තවු සියයකට රිදී කිලෝග්‍රෑම් තුන්දාස් හාරසිය තිහක් පාවිච්චි කරන ලදී. </span></span><span class="verse v28" data-usfm="EXO.38.28"><span class="label">28</span><span class="content">ඉතිරි වූ රිදී කිලෝග්‍රෑම් තිහ කුළුණුවල කොකු සෑදීමටත්, කුළුණුවල පේකඩවල මුදුනේ ගෑමටත්, ඒවායේ පොලුවලටත් භාවිතා කරන ලදී. </span></span><span class="verse v29" data-usfm="EXO.38.29"><span class="label">29</span><span class="content">සමිඳාණන් වහන්සේට පිදූ ලෝකඩවල ප්‍රමාණය කිලෝග්‍රෑම් දෙදාස් හාරසිය විසිපහක් විය. </span></span><span class="verse v30" data-usfm="EXO.38.30"><span class="label">30</span><span class="content">එයින් ඔහු සම්මුඛ මණ්ඩපයේ දොරටුවට තවු ද ලෝකඩ පූජාසනය සහ ලෝකඩ මැස්ස ද පූජාසනයේ සියලු උපකරණ ද </span></span><span class="verse v31" data-usfm="EXO.38.31"><span class="label">31</span><span class="content">මළුව වටේට තිබූ තවු ද මළු දොරටුවේ තවු ද මණ්ඩපයේ හා මළුව වටේ තිබූ කූඤ්ඤ සියල්ල ද සෑදී ය.</span></span> 
     </div> 
    </div> 
   </div> 
  </div>
 </body>
</html>