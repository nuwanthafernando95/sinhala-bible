<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch39" data-usfm="EXO.39">  
     <div class="s1"> <span class="heading"><b>පූජක වස්ත්‍ර සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 28:1-43</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.39.1"><span class="label">1</span><span class="content">තවද ඔව්හු නිල් පාට, දම් පාට, තද රතු පාට නූල් ගෙන ශුද්ධස්ථානයේ සේවාවන් සඳහා පූජක සේවා නිල ඇඳුම් සෑදූ හ. සමිඳාණන් වහන්සේ මෝසෙස්ට අණ දුන් පරිදි ආරොන් සඳහා ශුද්ධ වස්ත්‍ර සාදන ලදී.</span></span> 
     </div> 
     <div class="p"> <span class="verse v1" data-usfm="EXO.39.1"><span class="content"> </span></span><span class="verse v2" data-usfm="EXO.39.2"><span class="label">2</span><span class="content">ඔහු රනින් ද නිල් පාට, දම් පාට, තද රතු පාට නූල්වලින් හා සිහින් ව කටින ලද හණවලින් ද ඒපොද් නම් සැට්ටය සෑදී ය. </span></span><span class="verse v3" data-usfm="EXO.39.3"><span class="label">3</span><span class="content">ඔව්හු රත්රන්, තුනී තහඩුවලට තළා, රන් කෙඳි කපා, ඒවායින් නිල් පාට, දම් පාට, තද රතු පාට නූල් ද සිහින් ව කටින ලද හණ ද ගෙත්තම් කොට මල් වැඩ දැමූ හ. </span></span><span class="verse v4" data-usfm="EXO.39.4"><span class="label">4</span><span class="content">ඉන්පසු ඒපොද් නම් සැට්ටය සඳහා එය යා කිරීමට උර පටි ද සාදන ලදු ව, එහි දෙකෙළවරට ඒවා සම්බන්ධ කරන ලදී. </span></span><span class="verse v5" data-usfm="EXO.39.5"><span class="label">5</span><span class="content">එය සමඟ ඒකාබද්ධ ව පවතින සේ, එය හා සමාන වූ ගොතන ලද බඳපටිය ද සමිඳාණන් වහන්සේ මෝසෙස්ට අණ දුන් පරිදි නිල් පාට, දම් පාට, තද රතු පාට නූල්වලින් හා සිහින් ව කටින ලද හණවලින් සාදන ලදී. </span></span><span class="verse v6" data-usfm="EXO.39.6"><span class="label">6</span><span class="content">ඔව්හු නඛමාණික්‍ය සාදා ඒවා රන් කෙවෙණිවලට එබ්බූ හ. මුද්‍රා කැටයම් කලාව අනුව, ඉශ්රායෙල් ජනතාවගේ නාම ඒවායේ කැටයම් කරන ලදී. </span></span><span class="verse v7" data-usfm="EXO.39.7"><span class="label">7</span><span class="content">සමිඳාණන් වහන්සේ මෝසෙස්ට අණ කළ පරිදි, ඉශ්රායෙල් ජනයා පිළිබඳ සිහිවටනයක් වන පිණිස, ඔහු ඒවා ඒපොද් නම් සැට්ටයේ උර පටිවල දැමී ය.</span></span> 
     </div> 
     <div class="p"> <span class="verse v7" data-usfm="EXO.39.7"><span class="content"> </span></span><span class="verse v8" data-usfm="EXO.39.8"><span class="label">8</span><span class="content">ඒපොද් සැට්ටය මෙන් ම, ළය වැස්ම ද ගෙත්තම් කොට එහි මල් වැඩ දැමී ය. එය ද රනින් හා නිල් පාට, දම් පාට, තද රතු පාට නූල්වලින් හා සිහින් ව කටින ලද හණවලින් ද සාදන ලදී. </span></span><span class="verse v9" data-usfm="EXO.39.9"><span class="label">9</span><span class="content">එය චතුරස්‍රාකාර විය. දෙපටක් වන සේ එය සාදන ලදු ව එහි දිග සෙන්ටිමීටර් විසිදෙකක් ද පළල සෙන්ටිමීටර් විසිදෙකක් ද විය. </span></span><span class="verse v10" data-usfm="EXO.39.10"><span class="label">10</span><span class="content">එය මතුපිට මැණික් ගල් පේළි හතරක් බඳිනු ලැබී ය. පළමු වන පේළිය ලෝහිතංකයක් ද පුෂ්පරාගයක් ද මරකතයක් ද, </span></span><span class="verse v11" data-usfm="EXO.39.11"><span class="label">11</span><span class="content">දෙ වන පේළිය පච්ච මාණික්‍යයක් ද නීල මාණික්‍යයක් ද වජ්‍රයක් ද, </span></span><span class="verse v12" data-usfm="EXO.39.12"><span class="label">12</span><span class="content">තෙ වන පේළිය පද්මරාගයක් ද වර්ණ කාන්තියක් ද අඹතෙස් ගලක් ද </span></span><span class="verse v13" data-usfm="EXO.39.13"><span class="label">13</span><span class="content">සතර වන පේළිය රන් කාන්තියක් ද රතු කැටයක් ද සූර්ය කාන්තියක් ද විය. ඒවා රන් කෙවෙණිවල බහා තිබිණි. </span></span><span class="verse v14" data-usfm="EXO.39.14"><span class="label">14</span><span class="content">මෙසේ ඉශ්රායෙල් ජනයාගේ නාම අනුව ගල් දොළොසක් තිබිණි. මුද්‍රා කැටයම් කලාව අනුව එක් එක් ගලක ගෝත්‍ර දොළොසේ නාම එක එක බැගින් තිබිණි. </span></span><span class="verse v15" data-usfm="EXO.39.15"><span class="label">15</span><span class="content">ළය වැස්ම සඳහා තනි රනින් එකට ගෙතූ මාල සාදනු ලැබී ය. </span></span><span class="verse v16" data-usfm="EXO.39.16"><span class="label">16</span><span class="content">ඔව්හු රන් කෙවෙණි දෙකක් හා රන් මුදු දෙකක් සාදා ළය වැස්මේ දෙකෙළවරේ ඒ මුදු දෙක දැමූ හ. </span></span><span class="verse v17" data-usfm="EXO.39.17"><span class="label">17</span><span class="content">ඔව්හු ගෙතූ රන් මාල දෙක ළය වැස්මේ දෙකෙළවරේ වූ මුදු දෙකේ ඇමුණුවෝ ය. </span></span><span class="verse v18" data-usfm="EXO.39.18"><span class="label">18</span><span class="content">ගෙතූ මාල දෙකේ අනිත් දෙකෙළවරේ රන් කෙවෙණි දෙකට අමුණා ඒවා ඒපොද් සැට්ටයේ උර පටි ඉස්සරහින් තැබූ හ. </span></span><span class="verse v19" data-usfm="EXO.39.19"><span class="label">19</span><span class="content">තවද, ඔව්හු රන් මුදු දෙකක් ද සාදා, ළය වැස්මේ පහත වාටියේ දෙකෙළවරේ ඒපොද් සැට්ටය දෙසට ඇතුළු පැත්තේ ඒවා සවි කළහ. </span></span><span class="verse v20" data-usfm="EXO.39.20"><span class="label">20</span><span class="content">ඔව්හු තවත් රන් මුදු දෙකක් සාදා ඒපොද් සැට්ටයට යටින්, දෙපැත්තේ, එහි උර පටි දෙක පිට, සන්ධිය ළඟ ගොතන ලද බඳපටියට උඩින් ඒවා දැමූ හ. </span></span><span class="verse v21" data-usfm="EXO.39.21"><span class="label">21</span><span class="content">තවද, සමිඳාණන් වහන්සේ මෝසෙස්ට අණ කළ පරිදි, ළය වැස්ම, ඒපොද් සැට්ටයේ ගොතන ලද බඳපටිය මත තිබෙන පිණිසත්, එය ඒපොද් නම් සැට්ටයෙන් බුරුල් නොවී පවතින පිණිසත් එහි මුදු, ඒපොද් සැට්ටයේ මුදුවලට නිල් පැහැති පටියකින් බඳින ලදී.</span></span> 
     </div> 
     <div class="p"> <span class="verse v21" data-usfm="EXO.39.21"><span class="content"> </span></span><span class="verse v22" data-usfm="EXO.39.22"><span class="label">22</span><span class="content">ඉන්පසු ඔව්හු ඒපොද් සැට්ටයේ සළුව මුළුමණින් ම නිල් පැහැති ලෝමවලින් සෑදූ හ. </span></span><span class="verse v23" data-usfm="EXO.39.23"><span class="label">23</span><span class="content">එහි මැද හිස දැමීමට සිදුරක් තිබූ අතර, මේ සිදුර නොඉරෙන පිණිස හම් කබායක සිදුර මෙන් එය වටේට වියන ලද වාටියක් විය. </span></span><span class="verse v24" data-usfm="EXO.39.24"><span class="label">24</span><span class="content">තවද, ඔව්හු එහි පහළ වාටිය දිගේ ම නිල් පාට, දම් පාට, තද රතු පාට නූල්වලින් ද සිහින් ව කටින ලද හණවලින් ද දෙළුම් ගෙඩි සෑදූ හ. </span></span><span class="verse v25" data-usfm="EXO.39.25"><span class="label">25</span><span class="content">ඉන්පසු ඔව්හු තනි රනින් මිණිගෙඩි සාදා, ඒ මිණිගෙඩි, සළුවේ පහළ වාටිය දිගේ ම දෙළුම් ගෙඩි අතර දැමූ හ. </span></span><span class="verse v26" data-usfm="EXO.39.26"><span class="label">26</span><span class="content">මෙලෙස සමිඳාණන් වහන්සේ මෝසෙස්ට අණ කළ පරිදි පූජක සළුවේ වාටිය දිගේ ම රන් මිණිගෙඩියක් හා දෙළුම් ගෙඩියක් බැගින් මාරුවෙන් මාරුවට තිබිණි.</span></span> 
     </div> 
     <div class="p"> <span class="verse v26" data-usfm="EXO.39.26"><span class="content"> </span></span><span class="verse v27" data-usfm="EXO.39.27"><span class="label">27</span><span class="content">ඔව්හු ආරොන් සහ ඔහුගේ පුත්‍රයන් සඳහා සිහින් ව කටින ලද හණවලින් කබා ද </span></span><span class="verse v28" data-usfm="EXO.39.28"><span class="label">28</span><span class="content">මකුටයක් සහ හිස් වැසුම් ද කලිසම් ද </span></span><span class="verse v29" data-usfm="EXO.39.29"><span class="label">29</span><span class="content">සිහින් ව කටින ලද හණවලින් හා නිල් පාට, දම් පාට, තද රතු පාට නූල්වලින් ගොතන ලද බඳපටියක් ද සෑදූ හ. මේ සියල්ල ම සමිඳාණන් වහන්සේ මෝසෙස්ට අණ කළ පරිදි ඔව්හු ඉටු කළහ. </span></span><span class="verse v30" data-usfm="EXO.39.30"><span class="label">30</span><span class="content">පසුව ඔව්හු තනි රනින් කිරීටයේ තහඩුවක් සාදා එය මත මුද්‍රා කැටයම් කලාව අනුව “සමිඳාණන් වහන්සේට කැප ය” යන වචන කැටයම් කළහ. </span></span><span class="verse v31" data-usfm="EXO.39.31"><span class="label">31</span><span class="content">ඉන්පසු සමිඳාණන් වහන්සේ මෝසෙස්ට අණ කළ පරිදි ඔව්හු ඊට නිල් පටියක් බැඳ එයින් එය මකුටයට වෙළූහ.</span></span> 
     </div> 
     <div class="s1"> <span class="heading"><b>කර්මාන්ත සියල්ල සම්පූර්ණ කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 35:10-19</b></span><span class="heading"><b>)</b></span> 
     </div> 
     <div class="p"> <span class="verse v31" data-usfm="EXO.39.31"><span class="content"> </span></span><span class="verse v32" data-usfm="EXO.39.32"><span class="label">32</span><span class="content">මෙලෙස ජනතාවගේ සම්මුඛ මණ්ඩපයේ වැඩ සියල්ල නිම කරන ලදී. සමිඳාණන් වහන්සේ මෝසෙස්ට අණ කළ පරිදි ම ඉශ්රායෙල් ජනයා සියල්ල කළහ. </span></span><span class="verse v33" data-usfm="EXO.39.33"><span class="label">33</span><span class="content">ඉන්පසු ඔව්හු මෝසෙස් වෙත මණ්ඩපය ද කූඩාරම හා එහි බඩු බාහිරාදිය සියල්ල ද කොකු හා ලෑලි ද හරස් ලී හා කුළුණු ද ඒවායේ තවු ද </span></span><span class="verse v34" data-usfm="EXO.39.34"><span class="label">34</span><span class="content">රතු සායම් පෙවූ බැටළු හම් ද පදම් කළ හම් ද කඩතුරාවේ තිරය ද </span></span><span class="verse v35" data-usfm="EXO.39.35"><span class="label">35</span><span class="content">ගිවිසුම් කරඬුව හා එහි පොලු ද කරුණාසනය ද </span></span><span class="verse v36" data-usfm="EXO.39.36"><span class="label">36</span><span class="content">මේසය හා එහි උපකරණ සියල්ල ද පිදුම් රොටි ද </span></span><span class="verse v37" data-usfm="EXO.39.37"><span class="label">37</span><span class="content">තනි රන් පහන් රුක හා එහි පහන් ද පිළිවෙළට තබන පහන් හා එහි උපකරණ සියල්ල ද පහන දැල්වීමට තෙල ද </span></span><span class="verse v38" data-usfm="EXO.39.38"><span class="label">38</span><span class="content">රන් පූජාසනය ද ආලේප තෛලය හා සුවඳ ද්‍රව්‍ය ද මණ්ඩපයේ දොරටුවට කඩතුරාව ද </span></span><span class="verse v39" data-usfm="EXO.39.39"><span class="label">39</span><span class="content">ලෝකඩ පූජාසනය ද එහි ලෝකඩ මැස්ස ද එහි පොලු හා එහි සියලු උපකරණ ද වතුර භාජනය හා එහි අඩිය ද </span></span><span class="verse v40" data-usfm="EXO.39.40"><span class="label">40</span><span class="content">මළුවේ තිර හා කුළුණු ද ඒවායේ තවු ද මළුවේ දොරටුවට සැදූ කඩතුරාව ද එහි ලණු හා කූඤ්ඤ ද මණ්ඩපයේ හා සම්මුඛ මණ්ඩපයේ සේවාවන් සඳහා වූ උපකරණ සියල්ල ද </span></span><span class="verse v41" data-usfm="EXO.39.41"><span class="label">41</span><span class="content">ශුද්ධස්ථානයේ සේවාව සඳහා සියුම් ව වියන ලද සේවා පිළි ද පූජක නිලයේ සේවා කිරීමට අවශ්‍ය වන පූජක ආරොන්ගේ ශුද්ධ වස්ත්‍ර හා ඔහුගේ පුත්‍රයන්ගේ වස්ත්‍ර ද ගෙනාහ. </span></span><span class="verse v42" data-usfm="EXO.39.42"><span class="label">42</span><span class="content">සමිඳාණන් වහන්සේ මෝසෙස්ට අණ කළ පරිදි ම ඉශ්රායෙල් ජනයා සියල්ල ඉටු කළහ. </span></span><span class="verse v43" data-usfm="EXO.39.43"><span class="label">43</span><span class="content">මෝසෙස් කර්මාන්ත සියල්ල නැරඹුව විට සමිඳාණන් වහන්සේ අණ කළ ප්‍රකාර ම ඔවුන් සියල්ල ම ඉටු කර තිබෙන බව දැක ඔහු ඔවුන්ට ආශීර්වාද කෙළේ ය.</span></span> 
     </div> 
    </div> 
   </div> 
  </div>
 </body>
</html>