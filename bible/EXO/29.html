<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch29" data-usfm="EXO.29">  
     <div class="s1"> <span class="heading"><b>ආරොන් සහ ඔහුගේ පුතුන් කැප කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>ලෙවී 8:1-36</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.29.1"><span class="label">1</span><span class="content">“ආරොන් සහ ඔහුගේ පුත්‍රයන් පූජක පදවියෙහි මට සේවා කිරීමට කැප කිරීමේ දී නුඹ පිළිපැදිය යුතු පිළිවෙත මෙය වේ. කැළලක් නැති ගව නාම්බෙකු ද බැටළුවන් දෙදෙනෙකු ද ගන්න. </span></span><span class="verse v2" data-usfm="EXO.29.2"><span class="label">2</span><span class="content">නුමුහුන් රොටි ද තෙලින් බදින ලද හා තෙල් ගාන ලද නුමුහුන් රොටි ද ගන්න. මේවා සිහින් තිරිඟු පිටියෙන් සෑදිය යුතු වේ. </span></span><span class="verse v3" data-usfm="EXO.29.3"><span class="label">3</span><span class="content">නුඹ ඒවා එක පැසක දමා, ඒ පැස ද ගව නාම්බා සහ බැටළුවන් දෙන්නා ද ගෙනා යුතු ය.</span></span> 
     </div> 
     <div class="p"> <span class="verse v3" data-usfm="EXO.29.3"><span class="content"> </span></span><span class="verse v4" data-usfm="EXO.29.4"><span class="label">4</span><span class="content">“ආරොන් සහ ඔහුගේ පුත්‍රයන් ද සම්මුඛ මණ්ඩපයේ දොරටුව ළඟට ගෙනවුත්, ඔවුන්ට ස්නානය කිරීමට සලසන්න. </span></span><span class="verse v5" data-usfm="EXO.29.5"><span class="label">5</span><span class="content">ඉන්පසු නුඹ වස්ත්‍ර ගෙන, ආරොන්ට කබාය ද ඒපොද් සැට්ටයේ සළුව ද ඒපොද් සැට්ටය ද ළය වැස්ම ද පළඳවා, ඒපොද් සැට්ටයේ ගෙත්තම් කළ බඳපටිය ඔහුගේ ඉණ වටා දැමිය යුතු ය. </span></span><span class="verse v6" data-usfm="EXO.29.6"><span class="label">6</span><span class="content">ඔහුගේ සිරස මත මකුටය ද එය මත ශුද්ධ කිරීටය ද පැළඳවිය යුතු ය. </span></span><span class="verse v7" data-usfm="EXO.29.7"><span class="label">7</span><span class="content">පසුව ආලේප තෛලය ගෙන ඔහුගේ සිරස මත වත් කරමින්, ඔහු ආලේප කළ යුතු වේ.</span></span> 
     </div> 
     <div class="p"> <span class="verse v7" data-usfm="EXO.29.7"><span class="content"> </span></span><span class="verse v8" data-usfm="EXO.29.8"><span class="label">8</span><span class="content">“ඉන්පසු ඔහුගේ පුත්‍රයන් ද කැඳවා ඔවුන්ට කබා හඳවා, </span></span><span class="verse v9" data-usfm="EXO.29.9"><span class="label">9</span><span class="content">බඳපටි ඉණ වටා සවි කොට, ආරොන් සහ ඔහුගේ පුත්‍රයන් මත හිස් වැසුම් සවි කරන්න. මෙසේ කිරීමෙන් සදහට ම වලංගු නියෝගයක් ලෙස පූජක නිල පදවිය ඔවුන්ගේ වන්නේ ය. මේ අයුරින් නුඹ ආරොන් සහ ඔහුගේ පුත්‍රයන්ට පූජකවරය දිය යුතු ය.”</span></span> 
     </div> 
     <div class="s1"> <span class="heading"><b>පඬුරු පුද කිරීම</b></span> 
     </div> 
     <div class="p"> <span class="verse v9" data-usfm="EXO.29.9"><span class="content"> </span></span><span class="verse v10" data-usfm="EXO.29.10"><span class="label">10</span><span class="content">“නුඹ සම්මුඛ මණ්ඩපය ඉදිරිපිටට ගව නාම්බා ගෙනා පසු ආරොන් සහ ඔහුගේ පුත්‍රයන් උගේ හිස මත ඔවුන්ගේ අත් තැබිය යුතු ය. </span></span><span class="verse v11" data-usfm="EXO.29.11"><span class="label">11</span><span class="content">සම්මුඛ මණ්ඩපයේ දොරටුව ළඟ සමිඳාණන් වහන්සේ වන මා ඉදිරියෙහි නුඹ ඌ මැරිය යුතු ය. </span></span><span class="verse v12" data-usfm="EXO.29.12"><span class="label">12</span><span class="content">පසුව, උගේ ලේ ගෙන, නුඹ ඇඟිල්ලෙන් එය පූජාසනයේ අං මත තවරා, ඉතුරු ලේ සියල්ල පූජාසනයේ පාමුල ළඟ වත් කළ යුතු යි. </span></span><span class="verse v13" data-usfm="EXO.29.13"><span class="label">13</span><span class="content">අතුණු වසා ඇති තෙල ද අක්මාව පිට ඇති තෙල් පිඬ ද වකුගඩු දෙක හා එහි ඇති තෙල ද ගෙන පූජාසනය මත පිළිස්සිය යුතු ය. </span></span><span class="verse v14" data-usfm="EXO.29.14"><span class="label">14</span><span class="content">එහෙත්, ගව නාම්බාගේ මස් ද උගේ හම හා ගොම ද කඳවුරින් පිටත ගින්නෙන් පිළිස්සිය යුතු ය. එය පාප නසන පූජාවකි.</span></span> 
     </div> 
     <div class="p"> <span class="verse v14" data-usfm="EXO.29.14"><span class="content"> </span></span><span class="verse v15" data-usfm="EXO.29.15"><span class="label">15</span><span class="content">“නුඹ එක බැටළුවෙකු ගෙනා පසු ආරොන් සහ ඔහුගේ පුත්‍රයන් උගේ හිස මත ඔවුන්ගේ අත් තැබිය යුතු ය. </span></span><span class="verse v16" data-usfm="EXO.29.16"><span class="label">16</span><span class="content">පසුව ඌ මරා, උගේ ලේ ගෙන පූජාසනයේ සෑම පැත්තට ම ඉසිය යුතු ය. </span></span><span class="verse v17" data-usfm="EXO.29.17"><span class="label">17</span><span class="content">ඉන්පසු ඌ කැබලි කොට, උගේ අතුණු සහ කකුල් සෝදා, ඒවා උගේ මස් කැබලි ද හිස ද සමඟ තැබිය යුතු ය. </span></span><span class="verse v18" data-usfm="EXO.29.18"><span class="label">18</span><span class="content">මෙසේ කළ පසු බැටළුවා මුළුමනින් ම පූජාසනය මත පිළිස්සිය යුතු වේ. එය මට පුද කරන දවන යාග පූජාවකි. ගින්නෙන් දැවූ, එය සමිඳාණන් වහන්සේ වන මා වෙත නඟින සුමිහිරි පූජාවකි.</span></span> 
     </div> 
     <div class="p"> <span class="verse v18" data-usfm="EXO.29.18"><span class="content"> </span></span><span class="verse v19" data-usfm="EXO.29.19"><span class="label">19</span><span class="content">“නුඹ අනික් බැටළුවා ද ගෙනා පසු ආරොන් සහ ඔහුගේ පුත්‍රයන් උගේ හිස මත ඔවුන්ගේ අත් තැබිය යුතු ය. </span></span><span class="verse v20" data-usfm="EXO.29.20"><span class="label">20</span><span class="content">ඉන්පසු ඌ මරා උගේ ලේ ගෙන ආරොන්ගේ දකුණු කන් පෙත්තෙහි ද ඔහුගේ පුත්‍රයන්ගේ දකුණු කන් පෙතිවල ද ඔවුන්ගේ දකුණත්වල මාපට ඇඟිලිවල ද දකුණු පාදවල මාපට ඇඟිලිවල ද තවරා, ඉතිරි ලේ පූජාසනයේ හැම පැත්තට ම ඉසිය යුතු ය. </span></span><span class="verse v21" data-usfm="EXO.29.21"><span class="label">21</span><span class="content">පසුව පූජාසනය මත ඇති ලෙයින් ටිකක් ද ආලේප තෛලයෙන් ටිකක් ද ගෙන ආරොන් මත ද ඔහුගේ වස්ත්‍ර මත ද ඔහුගේ පුත්‍රයන් මත ද ඔහුගේ පුත්‍රයන්ගේ වස්ත්‍ර මත ද ඉසිය යුතු ය. මෙලෙස ඔහු ද ඔහුගේ වස්ත්‍ර ද ඔහුගේ පුත්‍රයන් හා ඔවුන්ගේ වස්ත්‍ර ද ඔහු සමඟ කැප වනු ඇත.</span></span> 
     </div> 
     <div class="p"> <span class="verse v21" data-usfm="EXO.29.21"><span class="content"> </span></span><span class="verse v22" data-usfm="EXO.29.22"><span class="label">22</span><span class="content">“තවද, බැටළුවාගේ තෙල් ද එනම්, තෙල් සහිත වල්ගය ද අතුණු වසා ඇති තෙල ද අක්මාව පිට ඇති සිවිය ද වකුගඩු දෙක ද ඒවායේ තෙල ද දකුණු ගාතය ද ගත යුතු ය. මන්ද, ඒ බැටළුවා කැප කරන ලද්දෙකි. </span></span><span class="verse v23" data-usfm="EXO.29.23"><span class="label">23</span><span class="content">තවද, සමිඳාණන් වහන්සේ ඉදිරියෙහි නුමුහුන් රොටි ඇති පැසෙන් රොටියක් ද තෙලින් බැදි රොටියක් ද තුනී රොටි පෙත්තක් ද ගෙන, </span></span><span class="verse v24" data-usfm="EXO.29.24"><span class="label">24</span><span class="content">මේ ආහාර සියල්ල ආරොන් හා ඔහුගේ පුතුන්ගේ අත්වල තබා, සමිඳාණන් වහන්සේ වන මා ඉදිරියෙහි පිළිගැන්වීමේ පිළිවෙත කරවා, ඒවා පුද කිරීමට සැලැස්විය යුතු ය. </span></span><span class="verse v25" data-usfm="EXO.29.25"><span class="label">25</span><span class="content">ඉන්පසු නුඹ ඔවුන්ගේ අත්වලින් ඒවා ගෙන පූජාසනයේ දවන යාග පූජාවක් මත සමිඳාණන් වහන්සේ වන මට සුවඳැති පූජාවක් මෙන් එය පිළිස්සිය යුතු ය. එය සමිඳාණන් වහන්සේ වන මා වෙත නඟින ගින්නෙන් දැවූ පූජාවකි. </span></span><span class="verse v26" data-usfm="EXO.29.26"><span class="label">26</span><span class="content">නුඹ ද ආරොන්ට පූජකවරය දීම සඳහා ගත් බැටළුවාගේ ළපැත්ත ගෙන සමිඳාණන් වහන්සේ වන මා ඉදිරියෙහි පිළිගැන්වීමේ පිළිවෙත කරමින් එය පුද කළ යුතු වේ. එය ඔබට හිමි කොටස වන්නේ ය. </span></span><span class="verse v27" data-usfm="EXO.29.27"><span class="label">27</span><span class="content">ආරොන්ට සහ ඔහුගේ පුතුන්ට පූජකවරය දීම සඳහා ගත් බැටළුවාගේ ළපැත්ත ද පුදන ලද උගේ ගාතය ද ගෙන, පිළිගැන්වීමේ පිළිවෙත ඉටු කරමින් නුඹ ඒවා කැප කළ යුතු ය. </span></span><span class="verse v28" data-usfm="EXO.29.28"><span class="label">28</span><span class="content">සදහට ම වලංගු නියෝගයක් ලෙස, ඉශ්රායෙල් ජනයාගෙන් ගත යුතු, ආරොන්ට සහ ඔහුගේ පුතුන්ට හිමි කොටස එය වනු ඇත. එය වෙන් කරන ලද කොටසකි: ඉශ්රායෙල් ජනයා තමන්ගේ සහභාගි වීමේ පූජාවල දී වෙන් කළ කොටසකි. එය ඔවුන් සමිඳාණන් වහන්සේ වන මට පුද කරන විශේෂ පූජාව වනු ඇත.</span></span> 
     </div> 
     <div class="p"> <span class="verse v28" data-usfm="EXO.29.28"><span class="content"> </span></span><span class="verse v29" data-usfm="EXO.29.29"><span class="label">29</span><span class="content">“ආරොන්ගේ ශුද්ධ වස්ත්‍ර, ඔහුගෙන් පසු ඔහුගේ පුත්‍රයන්ට හිමි වනු ඇත. ඔවුන් ඒවා පැළඳ ආලේපනය හා පූජකවරය ලැබිය යුතු යි. </span></span><span class="verse v30" data-usfm="EXO.29.30"><span class="label">30</span><span class="content">ආරොන්ගේ පුත්‍රයන් අතරින්, ඔහුගේ පූජක පදවියට පත් වන තැනැත්තා ශුද්ධස්ථානයේ සේවා කිරීම සඳහා සම්මුඛ මණ්ඩපයට ඇතුළු වන විට සත් දවසක් මේ වස්ත්‍ර පැළඳිය යුතු ය.”</span></span> 
     </div> 
     <div class="s1"> <span class="heading"><b>ශුද්ධ භෝජනය</b></span> 
     </div> 
     <div class="p"> <span class="verse v30" data-usfm="EXO.29.30"><span class="content"> </span></span><span class="verse v31" data-usfm="EXO.29.31"><span class="label">31</span><span class="content">“පූජකවරය දීම සඳහා පුද කළ බැටළුවා ගෙන, පවිත්‍ර ස්ථානයක උගේ මාංසය පිසිය යුතු ය. </span></span><span class="verse v32" data-usfm="EXO.29.32"><span class="label">32</span><span class="content">සම්මුඛ මණ්ඩපයේ දොරටුව ළඟ ආරොන් සහ ඔහුගේ පුත්‍රයන් ද බැටළුවාගේ මස් සහ පැසේ ඇති රොටි වැළඳිය යුතු ය. </span></span><span class="verse v33" data-usfm="EXO.29.33"><span class="label">33</span><span class="content">ඔවුන් පූජකවරය ලැබීමේ දී හා ඔවුන් කැප කිරීමේ දී, ඔවුන්ගේ පාපවලට කමාව ලබාගැනීම සඳහා ගත් දේවල් ද ඔවුන් වැළඳිය යුතු ය. එහෙත්, ඒවා ශුද්ධ බැවින්, ඔවුන් හැර වෙන කිසිවෙකු ඒවා නොවැළඳිය යුතු ය. </span></span><span class="verse v34" data-usfm="EXO.29.34"><span class="label">34</span><span class="content">පූජකවරය දීමේ දී ගත් මස්වලින් හා රොටිවලින් කිසිවක් උදය දක්වා ඉතිරි වුවහොත්, එය ගින්නෙන් පිළිස්සිය යුතු වේ. ඒවා ශුද්ධ බැවින් නොවැළඳිය යුතු වේ.</span></span> 
     </div> 
     <div class="p"> <span class="verse v34" data-usfm="EXO.29.34"><span class="content"> </span></span><span class="verse v35" data-usfm="EXO.29.35"><span class="label">35</span><span class="content">“මා නුඹට අණ කළ සියල්ල ආරොන්ට සහ ඔහුගේ පුත්‍රයන්ට ඉටු කළ යුතු ය. දවස් හතක් තුළ නුඹ ඔවුන්ට පූජකවරය දීමේ පිළිවෙත ඉටු කළ යුතු යි. </span></span><span class="verse v36" data-usfm="EXO.29.36"><span class="label">36</span><span class="content">නුඹ දිනපතා ම පාප සඳහා ඒවාට සමාව ලබාගැනීම පිණිස ගව නාම්බෙකු බැගින් පූජා කළ යුතු ය. පව් කමාව සඳහා යාගයක් ඔප්පු කිරීමෙන් නුඹ පූජාසනයේ පාප දුරු කරන්නෙහි ය. ඉන්පසු එය විශුද්ධ කිරීම සඳහා ආලේප කළ යුතු ය. </span></span><span class="verse v37" data-usfm="EXO.29.37"><span class="label">37</span><span class="content">දවස් හතක් ම නුඹ පූජාසනයේ පව් දුරලීමේ වත්පිළිවෙත් කොට එය විශුද්ධ කළ යුතු යි. එවිට එය අතිශුද්ධ පූජාසනය වනු ඇත. එය ස්පර්ශ කරන සෑම කෙනෙකු ම ශුද්ධ වනු ඇත.”</span></span> 
     </div> 
     <div class="s1"> <span class="heading"><b>දෛනික යාග</b></span> 
     </div> 
     <div class="r"> <span class="heading"><b>(</b></span><span class="heading"><b>ගණන් 28:1-8</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="EXO.29.37"><span class="content"> </span></span><span class="verse v38" data-usfm="EXO.29.38"><span class="label">38</span><span class="content">“පූජාසනය මත නුඹ දිනපතා ම, නොකඩවා පූජා කළ යුතු පඬුරු නම්, අවුරුද්දක් වයසැති බැටළු පැටවුන් දෙදෙනෙකි. </span></span><span class="verse v39" data-usfm="EXO.29.39"><span class="label">39</span><span class="content">උදයට එකෙකු ද අනිකා සවසට ද පූජා කළ යුතු ය. </span></span><span class="verse v40" data-usfm="EXO.29.40"><span class="label">40</span><span class="content">එක බැටළු පැටවෙකු සමඟ පිරිසිදු තෙල් ලීටර් එකක් සමඟ ඇනූ සිහින් පිටි කිලෝග්‍රෑම් එකක් ද පානීය පූජාවක් සඳහා මිදිරස ලීටර් එකක් ද ඔප්පු කළ යුතු ය. </span></span><span class="verse v41" data-usfm="EXO.29.41"><span class="label">41</span><span class="content">තවද, සමිඳාණන් වහන්සේ වන මා වෙත නඟින, ගින්නෙන් දැවූ සුමිහිරි පූජාවක් වනු පිණිස, අනික් බැටළුවා ද සවස් කාලයේ දී, උදය ඔප්පු කළ පරිදි ධාන්‍ය පූජාවක් හා පානීය පූජාවක් සමඟ ඔප්පු කළ යුතු ය. </span></span><span class="verse v42" data-usfm="EXO.29.42"><span class="label">42</span><span class="content">මෙය සමිඳාණන් වහන්සේ වන මා ඉදිරියෙහි සම්මුඛ මණ්ඩපයේ දොරටුව අසල, නුඹේ සෑම පෙළපතක් මඟින් ම නොකඩවා ඔප්පු කළ යුතු දවන යාග පූජාවක් විය යුතු ය. එහි දී මම නුඹලා හමු වෙමි; නුඹලා සමඟ කතා කරමි. </span></span><span class="verse v43" data-usfm="EXO.29.43"><span class="label">43</span><span class="content">එහි දී මම ඉශ්රායෙල් ජනයා හමු වෙමි. එම ස්ථානය ද මාගේ මහිමයෙන් විශුද්ධ කරනු ලැබේ. </span></span><span class="verse v44" data-usfm="EXO.29.44"><span class="label">44</span><span class="content">මම සම්මුඛ මණ්ඩපය හා පූජාසනය විශුද්ධ කරමි. ආරොන් සහ ඔහුගේ පුතුන් මට පූජක පදවියෙහි සේවය කරනු පිණිස විශුද්ධ කරමි. </span></span><span class="verse v45" data-usfm="EXO.29.45"><span class="label">45</span><span class="content">මම ඉශ්රායෙල් ජනයා අතර වාසය කරමින් ඔවුන්ගේ දෙවියන් වහන්සේ වෙමි. </span></span><span class="verse v46" data-usfm="EXO.29.46"><span class="label">46</span><span class="content">ඔව්හු ද තමන් අතර වාසය කරන පිණිස මිසර දේශයෙන් පිටතට ගෙනා ඔවුන්ගේ දෙවි සමිඳාණන් වහන්සේ මා බව දැනගන්නෝ ය. මම ඔවුන්ගේ දෙවි සමිඳාණන් වහන්සේ වෙමි.”</span></span> 
     </div> 
    </div> 
   </div> 
  </div>
 </body>
</html>