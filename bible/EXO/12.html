<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch12" data-usfm="EXO.12">  
     <div class="s1"> <span class="heading"><b>පාස්කු මංගල්‍යය</b></span> 
     </div> 
     <div class="p"> <span class="content"> </span><span class="verse v1" data-usfm="EXO.12.1"><span class="label">1</span><span class="content"> </span><span class="content">සමිඳාණන් වහන්සේ මිසර දේශයේ දී මෝසෙස් සහ ආරොන්ට කතා කොට මෙසේ වදාළ සේක: </span></span><span class="verse v2" data-usfm="EXO.12.2"><span class="label">2</span><span class="content">“මේ මාසය, හැම මාසවලට ම මුල් මාසය විය යුතු ය; අවුරුද්දේ පළමු වන මාසය ද විය යුතු ය. </span></span><span class="verse v3" data-usfm="EXO.12.3"><span class="label">3</span><span class="content">නුඹලා මුළු ඉශ්රායෙල් ජනතාව අමතා, මෙසේ නිවේදනය කළ යුතු ය. ‘මේ මාසයේ දස වන දින, හැම මිනිසෙක් ම එක් ගෙදරකට බැටළු පැටවෙකු බැගින් පවුලකට බැටළු පැටවෙකු සපයාගත යුතු ය. </span></span><span class="verse v4" data-usfm="EXO.12.4"><span class="label">4</span><span class="content">යම් ගෙදරක වැසියන්ට එක බැටළු පැටවෙකු වැඩි නම් ඔවුන්, අසල්වැසි ගෙදර අයගේ සංබ්‍යාව අනුව, ඊට හවුල් කරගත යුතු ය. බැටළු පැටවා අනුභව කරන්නන්ගේ ගණන, ගිණිය යුත්තේ එක් එක්කෙනා අනුභව කරන ප්‍රමාණය අනුව ය. </span></span><span class="verse v5" data-usfm="EXO.12.5"><span class="label">5</span><span class="content">නුඹලා ගන්න බැටළු පැටවා කැළැල් රහිත, අවුරුද්දක් වයසැති පිරිමි සතෙකු විය යුතු ය. තවද, බැටළුවන් හෝ එළුවන් හෝ අතරෙන් එවැනි එකෙකු තෝරාගත හැකි ය. </span></span><span class="verse v6" data-usfm="EXO.12.6"><span class="label">6</span><span class="content">එම මාසයේ ම දහහතර වන දින දක්වා ඌ තබාගෙන, එදින හවස රැස් වන මුළු ඉශ්රායෙල් ජනතාව ඌ මැරිය යුතු ය.</span></span> 
     </div> 
     <div class="p"> <span class="verse v6" data-usfm="EXO.12.6"><span class="content"> </span></span><span class="verse v7" data-usfm="EXO.12.7"><span class="label">7</span><span class="content">“ඉන්පසු උගේ ලෙයින් ටිකක් රැගෙන බැටළු පැටවා අනුභව කරන අයගේ ගෙදර දොරේ උළුවහු කණු දෙකේ ද උළුවස්සේ උඩ ලීයේ ද තැවරිය යුතු ය. </span></span><span class="verse v8" data-usfm="EXO.12.8"><span class="label">8</span><span class="content">එම රාත්‍රියේ දී උගේ මාංස අනුභව කළ යුතු ය. එය අනුභව කළ යුත්තේ මඳ ගින්නේ පුළුස්සා, නුමුහුන් රොටි හා තිත්ත පලා සමඟ ය. </span></span><span class="verse v9" data-usfm="EXO.12.9"><span class="label">9</span><span class="content">ඉන් කිසිවක් අමුවෙන් හෝ වතුරෙන් තම්බා හෝ නොකෑ යුතු ය. උගේ හිස, කකුල්, බොකු හා මාංසය මඳ ගින්නේ බදින්නට උවමනා ය. </span></span><span class="verse v10" data-usfm="EXO.12.10"><span class="label">10</span><span class="content">උදය කාලය දක්වා ඉන් කිසිවක් ඉතිරි නොකළ යුතු ය. උදය කාලය දක්වා යමක් ඉතිරි වී නම්, එය ගින්නෙන් පුළුස්සාදැමිය යුතු ය.</span></span> 
     </div> 
     <div class="p"> <span class="verse v10" data-usfm="EXO.12.10"><span class="content"> </span></span><span class="verse v11" data-usfm="EXO.12.11"><span class="label">11</span><span class="content">“තවද, නුඹ එය අනුභව කළ යුත්තේ මෙසේ ය: ඉඟපටිය බැඳ, පාවහන් ලා, සැරයටිය ගෙන, එය ලහි ලහියේ අනුභව කළ යුතු ය. මන්ද, එය සමිඳාණන් වහන්සේ වන මා හට පවත්වන පාස්කුව බැවිනි. </span></span><span class="verse v12" data-usfm="EXO.12.12"><span class="label">12</span><span class="content">එදින රාත්‍රියේ මම මිසර දේශය මැදින් ගොස්, එහි මිනිසුන්ගේ හා මෘගයන්ගේ කුලුඳුලන්ට පහර දෙමි. තවද, මිසරයේ දෙවිදේවතාවුන් සියල්ලන්ට දඬුවම් පමුණුවමි. මම සමිඳාණන් වහන්සේ ය. </span></span><span class="verse v13" data-usfm="EXO.12.13"><span class="label">13</span><span class="content">නුඹලා සිටින ගෙවල් මත තවරා ඇති ලේ නුඹලා ඒවායේ සිටින බවට ලකුණක් වන්නේ ය. මම ලේ දකින විට නුඹලා පසු කර යන්නෙමි. මිසර දේශයට මා පහර දෙන විට, ඒ මාරක දඬුවම නුඹලා වෙත නොපැමිණෙනු ඇත. </span></span><span class="verse v14" data-usfm="EXO.12.14"><span class="label">14</span><span class="content">මේ දවස නුඹලාට අනුස්මරණ දිනයක් ලෙස ද සමිඳාණන් වහන්සේ වන මා හට මංගලෝත්සව දිනයක් ලෙස ද පැවැත්විය යුතු ය. තවද, මතු සියලු පරම්පරාවල ම එය සදහට ම මංගල දිනයක් සේ පැවැත්වීමට නියෝගයක් පැනවිය යුතු ය.”</span></span> 
     </div> 
     <div class="s1"> <span class="heading"><b>නුමුහුන් රොටි මංගල්‍යය</b></span> 
     </div> 
     <div class="p"> <span class="verse v14" data-usfm="EXO.12.14"><span class="content"> </span></span><span class="verse v15" data-usfm="EXO.12.15"><span class="label">15</span><span class="content">“සත් දිනක් නුඹලා නුමුහුන් රොටි අනුභව කළ යුතු ය. පළමු වන දින නුඹලාගේ ගෙවලින් මුහුන් ඉවත් කළ යුතු ය. පළමු වන දින සිට හත් වන දින දක්වා, යමෙක් මුහුන් රොටි අනුභව කරන්නේ ද ඒ තැනැත්තා ඉශ්රායෙල් ජනයා වෙතින් නෙරපාදමනු ලැබේ. </span></span><span class="verse v16" data-usfm="EXO.12.16"><span class="label">16</span><span class="content">පළමු වන දිනයෙහි ද, හත් වන දිනයෙහි ද ආගමික රැස්වීමක් පැවැත්විය යුතු ය. එම දිනවල හැම දෙනා ම කෑම පිළියෙළ කිරීම හැර අන් කිසි වැඩක් නොකළ යුතු ය. </span></span><span class="verse v17" data-usfm="EXO.12.17"><span class="label">17</span><span class="content">තවද නුඹලා මේ නුමුහුන් රොටි මංගල්‍යය පැවැත්විය යුත්තේ මා නුඹලාගේ කණ්ඩායම් මිසර දේශයෙන් පිටතට ගෙනාවේ මෙවැනි දිනයක බැවිනි. එබැවින් නුඹලාගේ හැම පරම්පරාවක් තුළ ම මේ දිනය මංගල්‍යයක් මෙන් පැවැත්වීමට සදහට ම නියෝගයක් පැනවිය යුතු ය. </span></span><span class="verse v18" data-usfm="EXO.12.18"><span class="label">18</span><span class="content">පළමු වන මාසයේ දහහතර වන දින හවස පටන්, විසිඑක් වන දින හවස දක්වා නුඹලා නුමුහුන් රොටි අනුභව කළ යුතු ය. </span></span><span class="verse v19" data-usfm="EXO.12.19"><span class="label">19</span><span class="content">නුඹලාගේ ගෙවල දින හතක් ම මුහුන් නොතිබිය යුතු ය. යමෙකු මුහුන් මුසු යමක් අනුභව කළොත්, ඔහු විදේශිකයෙක් වේ වා, ස්වදේශිකයෙක් වේ වා, ඔහු ඉශ්රායෙල් ජනතාව කෙරෙන් නෙරපාදමනු ලැබේ. </span></span><span class="verse v20" data-usfm="EXO.12.20"><span class="label">20</span><span class="content">මුහුන් මුසු කිසිවක් නුඹලා අනුභව නොකළ යුතු බැවින්, ගෙවල් සියල්ලෙහි ම නුඹලා නුමුහුන් රොටි අනුභව කළ යුතු ය.”</span></span> 
     </div> 
     <div class="s1"> <span class="heading"><b>පාස්කු මංගල්‍යය පිළිබඳ විධිවිධාන</b></span> 
     </div> 
     <div class="p"> <span class="verse v20" data-usfm="EXO.12.20"><span class="content"> </span></span><span class="verse v21" data-usfm="EXO.12.21"><span class="label">21</span><span class="content">එවිට මෝසෙස් ඉශ්රායෙල් ජනතාවගේ ප්‍රජා මූලිකයන් කැඳවා, ඔවුන්ට කතා කොට, “ඔබ ගොස් ඔබේ පවුල්වලට ප්‍රමාණ වන බැටළු පැටවෙකු බැගින් තෝරාගෙන, ඒ පාස්කු බැටළුවා මරන්න. </span></span><span class="verse v22" data-usfm="EXO.12.22"><span class="label">22</span><span class="content">ඉන්පසු හිසොප් කිනිත්තක් ගෙන තලියේ ඇති ලේවල එය ගල්වා, උළුවස්සේ උඩ ලීයේ හා දෙපස කණු දෙකෙහි තලියේ ඇති ලේ තවරන්න. උදය වන තෙක් ඔබගෙන් කිසිවකු තම ගෙයි දොරින් පිටතට නො යා යුතු ය. </span></span><span class="verse v23" data-usfm="EXO.12.23"><span class="label">23</span><span class="content"> මන්ද, සමිඳාණන් වහන්සේ මිසරයට පහර දීමට දේශය මැදින් යන සේක. මෙසේ යද්දී උළුවස්සේ උඩ ලීයේ හා දෙපස කණුවල ලේ උන් වහන්සේ දකින විට, එම දොර පසු කොට ගොස් ඔබ මැරීමට, මාරක දූතයාට ඔබගේ ගෙවලට ඇතුළු වීමට ඉඩ නොදෙන සේක. </span></span><span class="verse v24" data-usfm="EXO.12.24"><span class="label">24</span><span class="content">තවද ඔබ, මේ පිළිවෙත, ඔබටත්, ඔබ දරුවන්ටත් සදහට ම දුන් නියෝගයක් වශයෙන් පිළිපැදිය යුතු ය. </span></span><span class="verse v25" data-usfm="EXO.12.25"><span class="label">25</span><span class="content">සමිඳාණන් වහන්සේ පොරොන්දු වූ පරිදි, උන් වහන්සේ ඔබට දෙන්න යන දේශයට ඔබ පැමිණි විට, එහිදීත් මේ පිළිවෙත පැවැත්විය යුතු ය. </span></span><span class="verse v26" data-usfm="EXO.12.26"><span class="label">26</span><span class="content">මේ පිළිවෙතේ තේරුම කුමක් ද කියා ඔබේ දරුවන් ඔබෙන් අසන විට </span></span><span class="verse v27" data-usfm="EXO.12.27"><span class="label">27</span><span class="content">‘මෙය නම්, සමිඳාණන් වහන්සේගේ පාස්කු පූජාව ය. උන් වහන්සේ මිසරයට පහර දෙන විට, උන් වහන්සේ මිසර දේශයේ ඉශ්රායෙල් ජනයාගේ ගෙවල් පසු කොට ගොස් අපගේ ගෙවල් මිදූ සේකැ’යි කිව යුතු ය”යි පැවසී ය. එවිට සෙනඟ ද හිස නමා වැන්දෝ ය. </span></span><span class="verse v28" data-usfm="EXO.12.28"><span class="label">28</span><span class="content">ඉශ්රායෙල් ජනයා ද පිටත් ව ගොස් සමිඳාණන් වහන්සේ මෝසෙස්ට හා ආරොන්ට වදාළ පරිදි කළහ.</span></span> 
     </div> 
     <div class="s1"> <span class="heading"><b>දස වන වසංගතය: කුලුඳුලන් මැරීම</b></span> 
     </div> 
     <div class="p"> <span class="verse v28" data-usfm="EXO.12.28"><span class="content"> </span></span><span class="verse v29" data-usfm="EXO.12.29"><span class="label">29</span><span class="content"> </span><span class="content">ඉන්පසු මධ්‍යම රාත්‍රියේ දී සමිඳාණන් වහන්සේ, සිහසුන් අරා සිටි පාරාවෝගේ කුලුඳුලා පටන් සිරගෙයි සිටි සිරකරුවාගේ කුලුඳුලා දක්වා, මිසර දේශයෙහි වසන කුලුඳුලන් සියල්ලන්ට සහ මෘගයන්ගේ කුලුඳුලන්ට පහර දුන් සේක. </span></span><span class="verse v30" data-usfm="EXO.12.30"><span class="label">30</span><span class="content">පාරාවෝ ද ඔහුගේ නිලධාරීහු ද මිසර වාසී සියල්ලෝ ද රාත්‍රියෙහි අවදි වූ හ. මිසරයේ මහා අඳෝනාවකි, මළ අයෙකු නැති ගෙයක් නො වී ය. </span></span><span class="verse v31" data-usfm="EXO.12.31"><span class="label">31</span><span class="content">එවිට පාරාවෝ රාත්‍රියේ දී ම මෝසෙස් හා ආරොන් කැඳවා, “නුඹලා සහ ඉශ්රායෙල් ජනයා නැඟිට, මාගේ සෙනඟ කෙරෙන් පලා ගොස්, නුඹලා කී පරිදි සමිඳාණන් වහන්සේට නමස්කාර කරන්න. </span></span><span class="verse v32" data-usfm="EXO.12.32"><span class="label">32</span><span class="content">තවද, නුඹලා කිවූ පරිදි නුඹේ එළු බැටළු ගව පට්ටි ද රැගෙන යන්න. මට ද ආශීර්වාද කරන්නැ”යි කී ය. </span></span><span class="verse v33" data-usfm="EXO.12.33"><span class="label">33</span><span class="content">“නැතහොත් අප හැම දෙන ම මැරෙන්නට පුළුවනැ”යි කියමින්, මිසර වැසියෝ ඉශ්රායෙල් ජනයාට වහා රටින් පිට වන ලෙස බල කළහ. </span></span><span class="verse v34" data-usfm="EXO.12.34"><span class="label">34</span><span class="content">එවිට සෙනඟ ඇනූ පිටි පිපෙන්න කලින් ගෙන, තමන්ගේ පිටි අනන හට්ටි ද තම ඇඳුම්වල ඔතාගෙන කරේ තබාගත්හ.</span></span> 
     </div> 
     <div class="p"> <span class="verse v34" data-usfm="EXO.12.34"><span class="content"> </span></span><span class="verse v35" data-usfm="EXO.12.35"><span class="label">35</span><span class="content"> </span><span class="content">ඉශ්රායෙල් ජනයා මෝසෙස් කී ලෙස කරමින්, මිසර වැසියන්ගෙන් රන් රිදී ආභරණ හා ඇඳුම් ඉල්ලාගත්හ. </span></span><span class="verse v36" data-usfm="EXO.12.36"><span class="label">36</span><span class="content">සමිඳාණන් වහන්සේ මිසර වැසියන්ගෙන් තම සෙනඟට අනුග්‍රහය ලබා දුන් හෙයින් ඔව්හු ඉල්ලූ දේ දුන්හ. මෙලෙස ඉශ්රායෙල් ජනයා මිසර වැසියන්ගේ වස්තුව කොල්ලකාගත්හ.</span></span> 
     </div> 
     <div class="s1"> <span class="heading"><b>ඉශ්රායෙල් ජනයා නික්මයාම</b></span> 
     </div> 
     <div class="p"> <span class="verse v36" data-usfm="EXO.12.36"><span class="content"> </span></span><span class="verse v37" data-usfm="EXO.12.37"><span class="label">37</span><span class="content">ඉන්පසු ඉශ්රායෙල් ජනයා රාමෙසෙස් නුවර සිට සුක්කොත් දක්වා ගමන් කළහ. දරුවන් හා ස්ත්‍රීන් හැර, පයින් ගිය පුරුෂයෝ ම හයලක්ෂයක් පමණ වූ හ. </span></span><span class="verse v38" data-usfm="EXO.12.38"><span class="label">38</span><span class="content">තවද, නා නා විධ විශාල සෙනඟක් ද ඔවුන්ට එකතු වී ගමන්ගත්හ. එළු බැටළු හා ගව පට්ටි ද සත්තු සිව්පාවෝ ද විශාල ගණනක් රංචු රංචු පිටින් ගියහ. </span></span><span class="verse v39" data-usfm="EXO.12.39"><span class="label">39</span><span class="content">ඔව්හු මිසර දේශයෙන් පිටතට ගෙනා, ඇනූ නුමුහුන් පිටිවලින් රොටි පිළිස්සූ හ. මිසරයෙන් ඔවුන් නෙරපාදැමූ විට පමා වීමට ඉඩක් නොතිබුණු බැවින් මුහුන් දමා ඇනූ පිටි ඔවුන් සතු නො වී ය. තවද, කිසි ආහාරයක් පිළියෙළ කරගැනීමට ද ඔවුන්ට නොහැකි විය.</span></span> 
     </div> 
     <div class="p"> <span class="verse v39" data-usfm="EXO.12.39"><span class="content"> </span></span><span class="verse v40" data-usfm="EXO.12.40"><span class="label">40</span><span class="content"> </span><span class="content">ඉශ්රායෙල් ජනයා මිසර දේශයෙහි පදිංචි ව සිටි මුළු කාලය අවුරුදු හාරසිය තිහක් විය. </span></span><span class="verse v41" data-usfm="EXO.12.41"><span class="label">41</span><span class="content">මෙසේ අවුරුදු හාරසිය තිහක් අවසාන වූ දිනයෙහි ම සමිඳාණන් වහන්සේගේ සියලු සේනාවෝ මිසර දේශයෙන් නික්ම ගියෝ ය. </span></span><span class="verse v42" data-usfm="EXO.12.42"><span class="label">42</span><span class="content">ඒ රාත්‍රියෙහි ඔවුන් මිසර දේශයෙන් පිටතට ගෙනෙනු පිණිස සමිඳාණන් වහන්සේ අවදි ව සිටි බැවින් සෑම පරම්පරාවක ම මුළු ඉශ්රායෙල් ජනයා, සමිඳාණන් වහන්සේගේ ගෞරවය පිණිස අවදි ව සිට අනුස්මරණය කළ යුතු රාත්‍රිය මෙය වේ.</span></span> 
     </div> 
     <div class="s1"> <span class="heading"><b>පාස්කු මංගල්‍යය පිළිබඳ නියෝග</b></span> 
     </div> 
     <div class="p"> <span class="verse v42" data-usfm="EXO.12.42"><span class="content"> </span></span><span class="verse v43" data-usfm="EXO.12.43"><span class="label">43</span><span class="content">තවද, සමිඳාණන් වහන්සේ මෝසෙස්ට හා ආරොන්ට කතා කොට මෙසේ වදාළ සේක: “පාස්කුව පිළිබඳ නියෝග මේ ය. කිසි ම විදේශිකයෙකු එයින් අනුභව නොකළ යුතු ය. </span></span><span class="verse v44" data-usfm="EXO.12.44"><span class="label">44</span><span class="content">එහෙත්, නුඹ මිල දී ගත් වහලෙක් සිටී නම්, නුඹ ඔහු චර්මඡේදනය කළ පසු ඔහුට එය අනුභව කළ හැක. </span></span><span class="verse v45" data-usfm="EXO.12.45"><span class="label">45</span><span class="content">එහෙත්, විදේශිකයෙකු හෝ කුලියට ගත් වහලෙකු හෝ එය අනුභව නොකළ යුතු ය. </span></span><span class="verse v46" data-usfm="EXO.12.46"><span class="label">46</span><span class="content">තවද, මස්වලින් කිසිවක් ගෙයින් පිටතට ගෙන නොගොස් එක ගෙදරක දී ම එය අනුභව කළ යුතු ය. ඇරත් බැටළුවාගේ එක ඇටයක් වත් නොකැඩිය යුතු ය. </span></span><span class="verse v47" data-usfm="EXO.12.47"><span class="label">47</span><span class="content">තවද, මුළු ඉශ්රායෙල් ජනතාව ම පාස්කුව පැවැත්විය යුතු ය. </span></span><span class="verse v48" data-usfm="EXO.12.48"><span class="label">48</span><span class="content">එහෙත්, නුඹ සමඟ වසන විදේශිකයෙක් සමිඳාණන් වහන්සේගේ නමින් පාස්කුව සිදු කිරීමට කැමැත්තේ නම් ඔහු සතු සියලු පිරිමි චර්මඡේදනය ලැබිය යුත්තෝ ය. එවිට නුඹ සමඟ එකතු වී ඔහුට පාස්කුව පැවැත්විය හැකි ය. තවද, එවැන්නෙකු ස්වදේශිකයෙකු මෙන් සැලකිය යුතු ය. එහෙත්, අචර්මඡේදිත කෙනෙක් නම් පාස්කුව අනුභව නොකළ යුතු ය. </span></span><span class="verse v49" data-usfm="EXO.12.49"><span class="label">49</span><span class="content">ස්වදේශිකයාටත් නුඹ සමඟ වසන විදේශිකයාටත් එක ම නීතියක් බලපාන්නේ ය.” </span></span><span class="verse v50" data-usfm="EXO.12.50"><span class="label">50</span><span class="content">සමිඳාණන් වහන්සේ මෝසෙස්ට හා ආරොන්ට අණ දුන් පරිදි මුළු ඉශ්රායෙල් ජනයා එලෙස ඉටු කළහ. </span></span><span class="verse v51" data-usfm="EXO.12.51"><span class="label">51</span><span class="content">තවද, ඒ දවසේ දී ම සමිඳාණන් වහන්සේ ඉශ්රායෙල් ජනතාව ඔවුන්ගේ සේනා අනුව මිසර දේශයෙන් පිටතට ගෙන ආ සේක.</span></span> 
     </div> 
    </div> 
   </div> 
  </div>
 </body>
</html>