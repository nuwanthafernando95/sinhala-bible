<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch24" data-usfm="EXO.24">  
     <div class="s1"> <span class="heading"><b>ගිවිසුම ස්ථිර කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="EXO.24.1"><span class="label">1</span><span class="content">තවද, උන් වහන්සේ මෝසෙස්ට කතා කොට, “නුඹ ද ආරොන් ද නාදාබ් ද අබිහු ද ඉශ්රායෙල්වරුන්ගේ ප්‍රජා මූලිකයන්ගෙන් හැත්තෑදෙනෙකු ද සමිඳාණන් වහන්සේ වන මා වෙත කන්දට නැග, දුරින් සිට නමස්කාර කරන්න. </span></span><span class="verse v2" data-usfm="EXO.24.2"><span class="label">2</span><span class="content">මෝසෙස් පමණක් මට ළං විය යුතු ය. සෙස්සෝ ළං නොවිය යුත්තාහ. සෙනඟ ද කන්දට නොනැංග යුතු ය”යි වදාළ සේක.</span></span> 
     </div> 
     <div class="p"> <span class="verse v2" data-usfm="EXO.24.2"><span class="content"> </span></span><span class="verse v3" data-usfm="EXO.24.3"><span class="label">3</span><span class="content">මෝසෙස් ද ඇවිත් සමිඳාණන් වහන්සේගේ සියලු ආඥා හා නියෝග සෙනඟට දැන්වී ය. සියලු සෙනඟ ද එක හඬින් උත්තර දෙමින්, “සමිඳාණන් වහන්සේගේ ආඥා සියල්ල ම අපි ඉටු කරන්නෙමු”යි කී හ. </span></span><span class="verse v4" data-usfm="EXO.24.4"><span class="label">4</span><span class="content">ඉන්පසු ඔහු උන් වහන්සේගේ ආඥා සියල්ල ම ලියා තැබී ය. පසු දින අලුයම ඔහු නැඟිට, කන්ද පාමුල පූජාසනයක් ද ඉශ්රායෙල් ගෝත්‍ර දොළොස අනුව ශිලාස්තම්භ දොළහක් ද ඉදි කෙළේ ය. </span></span><span class="verse v5" data-usfm="EXO.24.5"><span class="label">5</span><span class="content">පසුව ඔහු ඉශ්රායෙල් ජනයා අතරෙන් තරුණයන් යැවී ය. ඔව්හු දවන යාග පූජා හා ගවයන් මරා, සහභාගිකමේ පූජා ද සමිඳාණන් වහන්සේට ඔප්පු කළහ. </span></span><span class="verse v6" data-usfm="EXO.24.6"><span class="label">6</span><span class="content">මෝසෙස් සතුන්ගේ ලෙයින් දෙකෙන් කොටසක් ගෙන එය බඳුන්වල දැමී ය, ලෙයින් අඩක් පූජාසනය මත ඉස්සේ ය. </span></span><span class="verse v7" data-usfm="EXO.24.7"><span class="label">7</span><span class="content">පසුව ඔහු ගිවිසුම් පොත රැගෙන සෙනඟට ඇසෙන ලෙස එය කියවී ය. ඔව්හු ද පිළිතුරු දෙමින්, “සමිඳාණන් වහන්සේ වදාළ සියල්ල අපි ඉටු කරන්නෙමු”යි කී හ. </span></span><span class="verse v8" data-usfm="EXO.24.8"><span class="label">8</span><span class="content">එවිට මෝසෙස් ලේ රැගෙන, සෙනඟ මත ඉසිමින්, “මෙය වනාහි සමිඳාණන් වහන්සේ මෙකී සියලු ආඥා ඔබට දෙමින්, ඔබ සමඟ කළ ගිවිසුම ස්ථිර කරන ලේ ය”යි පැවසී ය.</span></span> 
     </div> 
     <div class="p"> <span class="verse v8" data-usfm="EXO.24.8"><span class="content"> </span></span><span class="verse v9" data-usfm="EXO.24.9"><span class="label">9</span><span class="content">මෝසෙස්, ආරොන්, නාදාබ් සහ අබිහු ද ඉශ්රායෙල්වරුන් අතර මූලිකයන්ගෙන් හැත්තෑදෙනෙක් ද කන්දට නැඟ, </span></span><span class="verse v10" data-usfm="EXO.24.10"><span class="label">10</span><span class="content">ඉශ්රායෙල්වරුන්ගේ දෙවියන් වහන්සේ දර්ශනය කළහ. උන් වහන්සේගේ සිරි පා යට නිල් අහස් තලයේ කාන්තිය බඳු නීල මාණික්‍යමය පදික වේදිකාවක් වැනි දෙයක් විය. </span></span><span class="verse v11" data-usfm="EXO.24.11"><span class="label">11</span><span class="content">එහෙත්, උන් වහන්සේ ඉශ්රායෙල් ජනයා අතර මේ නායකයන්ට අනතුරක් නොකළ සේක. ඔව්හු උන් වහන්සේ දුටු පසු ආහාර පාන අනුභව කළහ.</span></span> 
     </div> 
     <div class="s1"> <span class="heading"><b>මෝසෙස් සීනයි කන්දට නැඟීම</b></span> 
     </div> 
     <div class="p"> <span class="verse v11" data-usfm="EXO.24.11"><span class="content"> </span></span><span class="verse v12" data-usfm="EXO.24.12"><span class="label">12</span><span class="content">සමිඳාණන් වහන්සේ මෝසෙස්ට කතා කොට, “කන්දට නැඟ මා වෙත පැමිණ මෙහි නැවතී සිටින්න. නුඹ සෙනඟට උගන්වන පිණිස මා ලියූ ආඥා හා අණපණත් අඩංගු ගල් පුවරු මම නුඹට දෙමි”යි වදාළ සේක. </span></span><span class="verse v13" data-usfm="EXO.24.13"><span class="label">13</span><span class="content">මෝසෙස් නැඟිට තම සේවක ජෝෂුවා සමඟ ශුද්ධ කන්දට නැංගේ ය. </span></span><span class="verse v14" data-usfm="EXO.24.14"><span class="label">14</span><span class="content">තවද, ඔහු ප්‍රජා මූලිකයන් අමතමින්, “අප යළි ඔබ වෙත පැමිණෙන තෙක් මෙහි බලා සිටින්න. මෙන්න, ආරොන් ද හූර් ද ඔබ සමඟ සිටිති. විසඳීමට ප්‍රශ්නයක් යමෙකුට ඇත්නම් ඔහු ඔවුන් වෙත යා යුතු ය”යි කීවේ ය.</span></span> 
     </div> 
     <div class="p"> <span class="verse v14" data-usfm="EXO.24.14"><span class="content"> </span></span><span class="verse v15" data-usfm="EXO.24.15"><span class="label">15</span><span class="content">මෝසෙස් ඉන්පසු කන්දට නැංගේ ය. වලාකුළ කන්ද වසාගත්තේ ය. </span></span><span class="verse v16" data-usfm="EXO.24.16"><span class="label">16</span><span class="content">සීනයි කන්ද මත සමිඳාණන් වහන්සේගේ මහිමාලංකාරය රැඳී පැවතිණි. වලාකුළ ද දින හයක් එය වසාගති. හත් වන දින උන් වහන්සේ වලාකුළ මැදින් මෝසෙස්ට හඬගැසූ සේක. </span></span><span class="verse v17" data-usfm="EXO.24.17"><span class="label">17</span><span class="content">ඉශ්රායෙල් ජනයාගේ ඇස් හමුවෙහි සමිඳාණන් වහන්සේගේ මහිමාලංකාරය ඇවිලෙමින් නඟින ගිනි ජාලාවක් මෙන් දිස් විය. </span></span><span class="verse v18" data-usfm="EXO.24.18"><span class="label">18</span><span class="content">මෝසෙස් ද වලාකුළ මැදට ගොස් කන්දට නැංගේ ය. ඔහු දවල් හතළිහක් හා රාත්‍රි හතළිහක් කන්දෙහි සිටියේ ය.</span></span> 
     </div> 
    </div> 
   </div> 
  </div>
 </body>
</html>