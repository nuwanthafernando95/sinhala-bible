<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch36" data-usfm="EXO.36">  
     <div class="p"> <span class="content"> </span><span class="verse v1" data-usfm="EXO.36.1"><span class="label">1</span><span class="content">“තවද, සමිඳාණන් වහන්සේ බෙශලෙල්ට සහ ඔහොලියාබ්ට ද අනිකුත් කලා ශිල්පීන්ට ද ශුද්ධස්ථානයේ සේවාවන් සඳහා වැඩ සියල්ල පිළිබඳ අවබෝධය හා දක්ෂතාව දී ඇති බැවින් ඔවුන් උන් වහන්සේ අණ කළ ලෙස සියල්ල ඉටු කළ යුතු ය.”</span></span> 
     </div> 
     <div class="s1"> <span class="heading"><b>පඬුර ගෙන ඊම නතර කිරීම</b></span> 
     </div> 
     <div class="p"> <span class="verse v1" data-usfm="EXO.36.1"><span class="content"> </span></span><span class="verse v2" data-usfm="EXO.36.2"><span class="label">2</span><span class="content">බෙශලෙල් හා ඔහොලියාබ් ද සමිඳාණන් වහන්සේ කෞශල්‍යය දානය කළ වැඩ කිරීමට කැමැත්ත පෑ දක්ෂ ශිල්පීන් සියල්ලන් ද වැඩට එන ලෙස මෝසෙස් ඔවුන් කැඳවී ය. </span></span><span class="verse v3" data-usfm="EXO.36.3"><span class="label">3</span><span class="content">ඉශ්රායෙල් ජනයා ශුද්ධස්ථානයේ වැඩ සඳහා, එය ඉදි කිරීමට ගෙනා පඬුරු සියල්ල ඔව්හු මෝසෙස්ගෙන් බාරගත්හ. ඉශ්රායෙල් ජනයා ද උදයක් උදයක් පාසා තම තමන්ගේ පඬුරු ඔහු වෙත ගෙනෙන්නට වූ හ. </span></span><span class="verse v4" data-usfm="EXO.36.4"><span class="label">4</span><span class="content">එවිට ශුද්ධස්ථානයේ වැඩවල යෙදී සිටි ශිල්පීන් සියල්ලෝ ම තම තමන්ගේ වැඩ නවත්වා, මෝසෙස් වෙත පැමිණ </span></span><span class="verse v5" data-usfm="EXO.36.5"><span class="label">5</span><span class="content">ඔහුට කතා කොට, “සමිඳාණන් වහන්සේ සෑදීමට අණ කළ වැඩය සඳහා උවමනාවට වඩා දේවල් සෙනඟ ගෙනෙන්නාහ”යි කී හ. </span></span><span class="verse v6" data-usfm="EXO.36.6"><span class="label">6</span><span class="content">මෝසෙස් ද එවිට අණක් දෙමින්, “මින්පසු කිසි ම පුරුෂයෙක් හෝ ස්ත්‍රියක් හෝ ශුද්ධස්ථානයේ පඬුරු පිණිස යමක් නොකරත් වා”යි යන ප්‍රකාශනයක් මුළු කඳවුරු පුරා ප්‍රසිද්ධ කෙළේ ය. මෙලෙස සෙනඟ පඬුරු ගෙන ඊමෙන් වළක්වනු ලැබූ හ. </span></span><span class="verse v7" data-usfm="EXO.36.7"><span class="label">7</span><span class="content">මන්ද, ගෙනෙන ලද බඩු බාහිරාදිය සියලු කර්මාන්ත සාදා නිම කිරීමට ප්‍රමාණ වූවා පමණක් නොව ඊට වැඩිමනක් ද විය.</span></span> 
     </div> 
     <div class="s1"> <span class="heading"><b>මණ්ඩපය සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 26:1-37</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="EXO.36.7"><span class="content"> </span></span><span class="verse v8" data-usfm="EXO.36.8"><span class="label">8</span><span class="content">කම්කරුවන් අතර දක්ෂ ශිල්පීහු සියල්ලෝ ම ශුද්ධස්ථානය සෑදූ හ. සිහින් ව කටින ලද හණවලින් ද නිල් පාට, දම් පාට, තද රතු පාට නූල්වලින් ද තිර දහයක් සාදන ලදු ව ඒවායේ කෙරුබ්වරුන්ගේ රූප ගෙත්තම් කරන ලදී. </span></span><span class="verse v9" data-usfm="EXO.36.9"><span class="label">9</span><span class="content">එක තිරයක දිග මීටර් දොළොසක් ද පළල මීටර් දෙකක් ද විය. සියල්ල ම එක ප්‍රමාණයට විය. </span></span><span class="verse v10" data-usfm="EXO.36.10"><span class="label">10</span><span class="content">ඔහු තිර පහ බැගින් ගෙන ඒවා වෙන වෙන ම එකට යා කෙළේ ය. </span></span><span class="verse v11" data-usfm="EXO.36.11"><span class="label">11</span><span class="content">ඔහු ඉන්පසු යා කළ තිරවල එක කොනක අන්තිම තිරයේ වාටියේ නිල් පාට රෙදිවලින් මුදු සෑදී ය. යා කළ අනිත් තිරවල, අන්තිම තිරයේ ද එලෙස ම කෙළේ ය. </span></span><span class="verse v12" data-usfm="EXO.36.12"><span class="label">12</span><span class="content">පසුව ඔහු එක තිර වාටියක මුදු පණහක් ද ඒවා එකිනෙකට මුහුණ ලා සිටින ලෙස, අනිත් තිරවල අන්තිම තිර වාටියේ මුදු පණහක් ද සවි කෙළේ ය. </span></span><span class="verse v13" data-usfm="EXO.36.13"><span class="label">13</span><span class="content">මෙසේ කළ පසු ඔහු රන් කොකු පණහක් සාදා එක මණ්ඩපයක් වන පරිදි තිර එකටෙක කොකුවලින් සම්බන්ධ කෙළේ ය.</span></span> 
     </div> 
     <div class="p"> <span class="verse v13" data-usfm="EXO.36.13"><span class="content"> </span></span><span class="verse v14" data-usfm="EXO.36.14"><span class="label">14</span><span class="content">පසුව ඔහු මණ්ඩපය උඩින් කූඩාරම් ආවරණයක් මෙන් දැමීමට එළු ලොමින් තිර එකොළහක් සෑදී ය. </span></span><span class="verse v15" data-usfm="EXO.36.15"><span class="label">15</span><span class="content">එක එක තිරයේ දිග මීටර් දහතුනක් ද පළල මීටර් දෙකක් ද විය. තිර එකොළහක් ම එක ප්‍රමාණයට ද විය. </span></span><span class="verse v16" data-usfm="EXO.36.16"><span class="label">16</span><span class="content">එවිට ඔහු තිර පහක් ද තිර හයක් ද වෙන් වෙන් ව එකට යා කොට </span></span><span class="verse v17" data-usfm="EXO.36.17"><span class="label">17</span><span class="content">පළමුවෙන් යා කළ තිර පහේ අන්තිම තිරයේ වාටියේ මුදු පණහක් ද අනිත් තිරවල අන්තිම තිරයේ වාටියේ මුදු පණහක් ද සවි කෙළේ ය. </span></span><span class="verse v18" data-usfm="EXO.36.18"><span class="label">18</span><span class="content">කූඩාරම් ආවරණය එකක් වන සේ ඔහු ලෝකඩ කොකු පණහක් ද සෑදී ය. </span></span><span class="verse v19" data-usfm="EXO.36.19"><span class="label">19</span><span class="content">මෙසේ සාදා රතු සායම් පෙවූ බැටළු හම්වලින් කූඩාරමට ආවරණයක් ද එය උඩ අතුරන පිණිස පදම් කළ සම් ආවරණයක් ද සෑදී ය.</span></span> 
     </div> 
     <div class="p"> <span class="verse v19" data-usfm="EXO.36.19"><span class="content"> </span></span><span class="verse v20" data-usfm="EXO.36.20"><span class="label">20</span><span class="content">තවද, ඔහු මණ්ඩපයට ෂිටිම් ලීවලින් ලෑලි සාදා ඒවා කෙළින් සිටුවිය. </span></span><span class="verse v21" data-usfm="EXO.36.21"><span class="label">21</span><span class="content">එක ලෑල්ලක දිග මීටර් හතරක් ද පළල සෙන්ටිමීටර් හැටහයක් ද විය. </span></span><span class="verse v22" data-usfm="EXO.36.22"><span class="label">22</span><span class="content">එක එක ලෑල්ලක ඒවා එකටෙක යා කිරීම පිණිස කුඩිම්බි දෙකක් විය. මෙලෙස ඔහු මණ්ඩපයේ ලෑලි සියල්ල ම සෑදී ය. </span></span><span class="verse v23" data-usfm="EXO.36.23"><span class="label">23</span><span class="content">දකුණු දිශාවට මූණ ලා මණ්ඩපයේ දකුණු පැත්තට ලෑලි විස්සක් සෑදී ය. </span></span><span class="verse v24" data-usfm="EXO.36.24"><span class="label">24</span><span class="content">තවද, ඔහු එක ලෑල්ලක කුඩිම්බි දෙක යට තවු දෙකක් ද අනික් ලෑල්ලේ කුඩිම්බි දෙක යට තවු දෙකක් ද බැගින් ඔහු ලෑලි විස්සට රිදී තවු හතළිහක් සෑදී ය. </span></span><span class="verse v25" data-usfm="EXO.36.25"><span class="label">25</span><span class="content">මණ්ඩපයේ උතුරු පැත්තට ඔහු ලෑලි විස්සක් ද </span></span><span class="verse v26" data-usfm="EXO.36.26"><span class="label">26</span><span class="content">එක ලෑල්ලක් යට තවු දෙක බැගින් රිදී තවු හතළිහක් ද සෑදී ය. </span></span><span class="verse v27" data-usfm="EXO.36.27"><span class="label">27</span><span class="content">මණ්ඩපයේ පිටුපස බටහිර දිශාවට ලෑලි හයක් ද </span></span><span class="verse v28" data-usfm="EXO.36.28"><span class="label">28</span><span class="content">එහි පිටුපස කොන්වලට ලෑලි දෙකක් ද සෑදී ය. </span></span><span class="verse v29" data-usfm="EXO.36.29"><span class="label">29</span><span class="content">මේ ලෑලි ඒවායේ පහළ කොටස්වල සිට ඉහළ කොටසේ පළමු වන වළල්ල දක්වා සම්බන්ධ කළ යුතු විය. කොන් දෙකේ තබන ලෑලි දෙකට ද එලෙස කළ යුතු වේ. </span></span><span class="verse v30" data-usfm="EXO.36.30"><span class="label">30</span><span class="content">මෙලෙස එක එක ලෑල්ලක තවු දෙක බැගින් රිදී තවු දහසයක් සහිත ව ලෑලි අටක් ඇති වේ.</span></span> 
     </div> 
     <div class="p"> <span class="verse v30" data-usfm="EXO.36.30"><span class="content"> </span></span><span class="verse v31" data-usfm="EXO.36.31"><span class="label">31</span><span class="content">තවද, මණ්ඩපයේ එක පැත්තක තිබෙන ලෑලිවලට ෂිටිම් ලීවලින් හරස් ලී පහක් සෑදිය යුතු විය. </span></span><span class="verse v32" data-usfm="EXO.36.32"><span class="label">32</span><span class="content">මණ්ඩපයේ අනික් පැත්තේ ලෑලිවලට තව හරස් පොලු පහක් ද මණ්ඩපයේ බටහිර අංශයේ ලෑලිවලට හරස් පොලු පහක් ද සෑදිය යුතු වේ. </span></span><span class="verse v33" data-usfm="EXO.36.33"><span class="label">33</span><span class="content">ලෑලිවල මැදින් යන මැද හරස් ලීය එක කොනක සිට අනිත් කොන දක්වා විහිදෙන ලෙස ඔහු එය සෑදී ය. </span></span><span class="verse v34" data-usfm="EXO.36.34"><span class="label">34</span><span class="content">ඔහු ලෑලි රනින් ආලේප කොට හරස් ලී දැමීමට රන් මුදු ද සාදා, හරස් ලී ද රනින් ආලේප කෙළේ ය.</span></span> 
     </div> 
     <div class="p"> <span class="verse v34" data-usfm="EXO.36.34"><span class="content"> </span></span><span class="verse v35" data-usfm="EXO.36.35"><span class="label">35</span><span class="content">ඉන්පසු ඔහු නිල් පාට, දම් පාට, තද රතු පාට නූල්වලින් හා සිහින් ව කටින ලද හණපිළියෙන් තිරයක් සාදා එහි කෙරුබ්වරුන්ගේ රූප ගෙත්තම් කෙළේ ය. </span></span><span class="verse v36" data-usfm="EXO.36.36"><span class="label">36</span><span class="content">මෙසේ කොට එය එල්ලීම සඳහා රිදී තවු සතරක් සවි කළ රන් කොකු සතරක් ඇති රන් ගෑ ෂිටිම් ලීයෙන් කණු සතරක් සෑදී ය. </span></span><span class="verse v37" data-usfm="EXO.36.37"><span class="label">37</span><span class="content">පසුව ඔහු මණ්ඩපයේ දොරටුවට, නිල් පාට, දම් පාට, තද රතු පාට නූල්වලින් ද සිහින් ව කටින ලද හණවලින් ද මල් වැඩ දැමූ කඩතුරාවක් ගෙතී ය. </span></span><span class="verse v38" data-usfm="EXO.36.38"><span class="label">38</span><span class="content">මෙසේ ගොතා ඔහු කොකු සවි කළ කණු පහක් සාදා, ඒවායේ මුදුන් ද ඒවායේ පොලු ද රනින් ආලේප කෙළේ ය. එහෙත් එවායේ තවු පහ ලෝකඩයෙන් සාදන ලදී.</span></span> 
     </div> 
    </div> 
   </div> 
  </div>
 </body>
</html>