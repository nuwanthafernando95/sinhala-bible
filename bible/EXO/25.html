<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch25" data-usfm="EXO.25">  
     <div class="s1"> <span class="heading"><b>ශුද්ධස්ථානය සඳහා පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 35:4-9</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.25.1"><span class="label">1</span><span class="content">සමිඳාණන් වහන්සේ මෝසෙස් අමතා, මෙසේ වදාළ සේක: </span></span><span class="verse v2" data-usfm="EXO.25.2"><span class="label">2</span><span class="content">“මට පඬුරක් ගෙනෙන ලෙස ඉශ්රායෙල් ජනයාට කියන්න. සිය කැමැත්තෙන් ම දෙන සෑම දෙනාගෙන් ම නුඹ ඒ පඬුරු ගත යුතු ය. </span></span><span class="verse v3" data-usfm="EXO.25.3"><span class="label">3</span><span class="content">ඔවුන්ගෙන් ගත යුතු පඬුරු නම් රන්, රිදී සහ ලෝකඩ ද, </span></span><span class="verse v4" data-usfm="EXO.25.4"><span class="label">4</span><span class="content">නිල් පාට, දම් පාට සහ තද රතු පාට නූල් ද, සිහින් හණ රෙදි හා එළු ලොම් ද, </span></span><span class="verse v5" data-usfm="EXO.25.5"><span class="label">5</span><span class="content">රතු සායම් පෙවූ බැටළු හම්, පදම් කළ හම් සහ ෂිටිම් යන ලී ද, </span></span><span class="verse v6" data-usfm="EXO.25.6"><span class="label">6</span><span class="content">පහන්වලට තෙල් ද, ආලේප තෛලයට හා සුවඳ දුම් පූජාව සඳහා සුගන්ධ ද්‍රව්‍ය ද, </span></span><span class="verse v7" data-usfm="EXO.25.7"><span class="label">7</span><span class="content">ඒපොද් නම් ශුද්ධ වස්ත්‍රය සහ ළය වැස්ම සඳහා නබමාණික්‍ය හා වෙනත් මැණික් ද යන මේවා ය. </span></span><span class="verse v8" data-usfm="EXO.25.8"><span class="label">8</span><span class="content">තවද, නුඹලා අතර වාසය කිරීම පිණිස මට ඔවුන් ශුද්ධස්ථානයක් සෑදිය යුතු ය. </span></span><span class="verse v9" data-usfm="EXO.25.9"><span class="label">9</span><span class="content">මා නුඹට පෙන්වන සැලැස්ම අනුව මණ්ඩපය ද එහි සියලු උපකරණ ද සෑදිය යුතු ය.”</span></span> 
     </div> 
     <div class="s1"> <span class="heading"><b>ගිවිසුම් කරඬුව</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 37:1-9</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="EXO.25.9"><span class="content"> </span></span><span class="verse v10" data-usfm="EXO.25.10"><span class="label">10</span><span class="content">“තවද, ඔවුන් ෂිටිම් ලීයෙන් සෙන්ටිමීටර් එකසිය දහයක් දිග, සෙන්ටිමීටර් හැටහයක් පළල, සෙන්ටිමීටර් හැටහයක් උස කරඬුව සෑදිය යුතු ය. </span></span><span class="verse v11" data-usfm="EXO.25.11"><span class="label">11</span><span class="content">එහි ඇතුළත ද පිටත ද තනි රත්රනින් ආලේප කොට, එය වටා රන් ලීස්තරයක් සෑදිය යුතුයි. </span></span><span class="verse v12" data-usfm="EXO.25.12"><span class="label">12</span><span class="content">තවද, එය සඳහා රන් වළලු හතරක් වාත්තු කොට, එක පැත්තකට වළලු දෙකක් ද අනික් පැත්තට වළලු දෙකක් ද බැගින් එහි කකුල් හතරේ ඒවා දැමිය යුතු ය. </span></span><span class="verse v13" data-usfm="EXO.25.13"><span class="label">13</span><span class="content">ෂිටිම් ලීයෙන් පොලු සාදා ඒවා රනින් ආලේප කොට </span></span><span class="verse v14" data-usfm="EXO.25.14"><span class="label">14</span><span class="content">කරඬුව උසුලාගෙන යන පිණිස එහි දෙපැත්තේ ඇති වළලු තුළට ඒ පොලු දැමිය යුතු ය. </span></span><span class="verse v15" data-usfm="EXO.25.15"><span class="label">15</span><span class="content">කරඬුවේ වළලු තුළ ම පොලු තිබෙන්නට හැරිය යුතු ය. ඒවා එයින් ඉවත් නොකළ යුතු ය. </span></span><span class="verse v16" data-usfm="EXO.25.16"><span class="label">16</span><span class="content">පසුව මා නුඹට දෙන සාක්ෂි ගල් පුවරු දෙක එම කරඬුවේ තැන්පත් කළ යුතු ය.</span></span> 
     </div> 
     <div class="p"> <span class="verse v16" data-usfm="EXO.25.16"><span class="content"> </span></span><span class="verse v17" data-usfm="EXO.25.17"><span class="label">17</span><span class="content"> </span><span class="content">“තවද, නුඹ සෙන්ටිමීටර් එකසිය දහයක් දිග, සෙන්ටිමීටර් හැටහයක් පළල කරුණාසනයක් තනි රත්රනින් සෑදිය යුතු ය. </span></span><span class="verse v18" data-usfm="EXO.25.18"><span class="label">18</span><span class="content">කරුණාසනයේ දෙකෙළවරෙහි රනින් තළා සෑදු කෙරුබ්වරුන් දෙදෙනෙකු වාත්තු කළ යුතු ය. </span></span><span class="verse v19" data-usfm="EXO.25.19"><span class="label">19</span><span class="content">එක කෙළවරක එක කෙරුබ්වරයෙක් ද අනික් කෙළවරේ අනික් කෙරුබ්වරයා ද සිටින සේ කරුණාසනය සමඟ එකක් වන සේ ඔවුන් සවිකර එහි දෙකෙළවරෙහි තැබිය යුතු ය. </span></span><span class="verse v20" data-usfm="EXO.25.20"><span class="label">20</span><span class="content">කෙරුබ්වරුන්ගේ පියාපත් ද උඩට විහිදී කරුණාසනයට ඉහළින් එය වසා සිටින සේ තිබිය යුතු ය. ඔවුන් එකිනෙකා මුහුණට මුහුණ ලා බලා සිටින්නාක් මෙන්, කරුණාසනය දෙසට ඔවුන්ගේ මුහුණු ද හරවා තිබිය යුතු ය. </span></span><span class="verse v21" data-usfm="EXO.25.21"><span class="label">21</span><span class="content">තවද, නුඹ කරඬුව මත කරුණාසනය තබා, කරඬුව තුළ, මා නුඹට දෙන සාක්ෂි ගල් පුවරු දෙක තැන්පත් කළ යුතු ය. </span></span><span class="verse v22" data-usfm="EXO.25.22"><span class="label">22</span><span class="content">මම ද එහි දී නුඹ හමුවෙමි. කරුණාසනයට ඉහළින් ගිවිසුම් කරඬුව මත සිටින කෙරුබ්වරුන් දෙදෙන මැදින්, ඉශ්රායෙල් ජනයා සඳහා සියලු ආඥා මම නුඹට දන්වන්නෙමි.”</span></span> 
     </div> 
     <div class="s1"> <span class="heading"><b>පිදූ රොටි තබන මේසය</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 37:10-16</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="EXO.25.22"><span class="content"> </span></span><span class="verse v23" data-usfm="EXO.25.23"><span class="label">23</span><span class="content">“තවද, ෂිටිම් ලීයෙන්, සෙන්ටිමීටර් අසූඅටක් දිග, සෙන්ටිමීටර් හතළිස්හතරක් පළල, සෙන්ටිමීටර් හැටහයක් උස මේසයක් සෑදිය යුතු ය. </span></span><span class="verse v24" data-usfm="EXO.25.24"><span class="label">24</span><span class="content">එය තනි රත්රනින් ආලේප කොට එය වටේට රන් ලීස්තරයක් සෑදිය යුතු ය. </span></span><span class="verse v25" data-usfm="EXO.25.25"><span class="label">25</span><span class="content">තවද, එය වටේට මිලිමීටර් හැත්තෑපහක් පළල ඇති පටියක් සවි කොට, එය වටා රන් ලීස්තරයක් සෑදිය යුතු වේ. </span></span><span class="verse v26" data-usfm="EXO.25.26"><span class="label">26</span><span class="content">රන් වළලු සතරක් ද සාදා මේසයේ කකුල් සතරේ කොන් සතරෙහි ඒවා දැමිය යුතු ය. </span></span><span class="verse v27" data-usfm="EXO.25.27"><span class="label">27</span><span class="content">මේසය උසුලාගෙන යෑම සඳහා පොලු දමන වළලු, පටිය ළඟ ම තිබිය යුතු යි. </span></span><span class="verse v28" data-usfm="EXO.25.28"><span class="label">28</span><span class="content">පොලු ද ෂිටිම් ලීයෙන් සාදා, රනින් ආලේප කළ යුතු ය. මේසය මේවායේ ආධාරයෙන් උසුලාගෙන යා යුතු ය. </span></span><span class="verse v29" data-usfm="EXO.25.29"><span class="label">29</span><span class="content">එහි තබන තැටි ද කුසලාන ද කෙණ්ඩි ද පානීය පූජා දැමීමට ගන්න පාත්‍ර ද තනි රත්රනින් සෑදිය යුතු ය. </span></span><span class="verse v30" data-usfm="EXO.25.30"><span class="label">30</span><span class="content">තවද, නුඹ නිතර ම පිදුම් රොටි මා ඉදිරියෙහි මේසය උඩ තැබිය යුතු වේ.”</span></span> 
     </div> 
     <div class="s1"> <span class="heading"><b>පහන් රුක</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 37:17-24</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="EXO.25.30"><span class="content"> </span></span><span class="verse v31" data-usfm="EXO.25.31"><span class="label">31</span><span class="content">“තවද, නුඹ තනි රත්රන් පහන් රුකක් සෑදිය යුතු ය. එහි අඩිය ද කඳ ද තැළූ රනින් තැනිය යුතු වේ. එහි මල් ද මල් කැකුළු ද මල් පෙති ද ඊට පෑස්සු එක වස්තුවක් විය යුතු ය. </span></span><span class="verse v32" data-usfm="EXO.25.32"><span class="label">32</span><span class="content">පහන් රුකේ එක පැත්තක අතු තුනක් ද අනික් පැත්තේ අතු තුනක් ද බැගින් එහි පැතිවලින් අතු හයක් විහිදී යා යුතු ය. </span></span><span class="verse v33" data-usfm="EXO.25.33"><span class="label">33</span><span class="content">එක් අත්තක කොට්ටම්බා වැනි මල් තුනක් ද මල් කැකුළු හා මල් පෙති ද අනික් පැත්තේ කොට්ටම්බා වැනි මල් තුනක් ද මල් කැකුළු හා මල් පෙති ද බැගින් පහන් රුකින් විහිදෙන අතු හයේ ම එලෙස ම විය යුතු ය. </span></span><span class="verse v34" data-usfm="EXO.25.34"><span class="label">34</span><span class="content">පහන් රුකෙහි ද කොට්ටම්බා වැනි මල් හතරක් ද ඒවායේ මල් කැකුළු හා මල් පෙති ද විය යුතු ය. </span></span><span class="verse v35" data-usfm="EXO.25.35"><span class="label">35</span><span class="content">පහන් රුකෙහි අතු දෙකක් යට එක මල් කැකුළක් ද තවත් අතු දෙකක් යට එක මල් කැකුළක් ද අනික් අතු දෙක යට මල් කැකුළක් ද බැගින් ඉන් විහිදී යන අතු හයේ ම එසේ විය යුතු ය. </span></span><span class="verse v36" data-usfm="EXO.25.36"><span class="label">36</span><span class="content">මල් කැකුළු සහ අතු පහන් රුක සමඟ ඒකාබද්ධ ව තිබිය යුතු යි. සියල්ල ම තැළූ තනි රනින් කළ කර්මාන්තයක් විය යුතු ය.</span></span> 
     </div> 
     <div class="p"> <span class="verse v36" data-usfm="EXO.25.36"><span class="content"> </span></span><span class="verse v37" data-usfm="EXO.25.37"><span class="label">37</span><span class="content">“නුඹ ද පහන් රුක සඳහා පහන් හතක් සාදා, ඒවායේ එළිය ඉදිරියට වැටෙන සේ පහන්වල ආලෝකය සකස් කළ යුතු ය. </span></span><span class="verse v38" data-usfm="EXO.25.38"><span class="label">38</span><span class="content">පහන් කතුරු ද ඒවායේ තැටි ද රනින් විය යුතු ය. </span></span><span class="verse v39" data-usfm="EXO.25.39"><span class="label">39</span><span class="content">පහන් රුක සහ සියලු බඳුන් තැනීම සඳහා තනි රන් කිලෝග්‍රෑම් තිස්පහක් පාවිච්චි කළ යුතු ය. </span></span><span class="verse v40" data-usfm="EXO.25.40"><span class="label">40</span><span class="content">කන්දේ දී නුඹට පෙන්වූ සැලැස්ම අනුව මේවා සෑදීමට වග බලාගත යුතු ය.”</span></span> 
     </div> 
    </div> 
   </div> 
  </div>
 </body>
</html>