<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch28" data-usfm="EXO.28">  
     <div class="s1"> <span class="heading"><b>පූජක ඇඳුම්</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 39:1-21</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.28.1"><span class="label">1</span><span class="content">“මට පූජක නිලයෙහි සේවය කරන පිණිස ඉශ්රායෙල් ජනයා අතරින් නුඹේ සහෝදරයා වන ආරොන් ද ඔහු සමඟ ඔහුගේ පුත්‍රයන් වන නාදාබ් සහ අබිහු ද එලෙයාසර් සහ ඊතාමාර් ද කැඳවන්න. </span></span><span class="verse v2" data-usfm="EXO.28.2"><span class="label">2</span><span class="content">නුඹේ සහෝදරයා වන ආරොන් සඳහා ගරුත්වය හා අලංකාරය ගෙන දෙන ශුද්ධ වස්ත්‍ර සෑදිය යුතු ය. </span></span><span class="verse v3" data-usfm="EXO.28.3"><span class="label">3</span><span class="content">ආරොන් මට පූජක සේවය කරන පිණිස ඔහු කැප කිරීමට අවශ්‍ය වස්ත්‍ර සෑදීමට මා විසින් විශේෂ හැකියාවකින් පූර්ණ කොට තිබෙන, සියලු දක්ෂ ශිල්පීන් හට නුඹ අණ කළ යුතු ය. </span></span><span class="verse v4" data-usfm="EXO.28.4"><span class="label">4</span><span class="content">ඔවුන් සෑදිය යුතු වස්ත්‍ර නම්: ළය වැස්ම, ඒපොද් නම් සැට්ටය, ලෝගුව, මල් වැඩ දැමූ කබාය, මකුටය සහ බඳපටිය වේ. නුඹේ සහෝදර ආරොන් සහ ඔහුගේ පුත්‍රයන් මට පූජක සේවය කරන පිණිස ඔවුන්ට ශුද්ධ වස්ත්‍ර සෑදිය යුතු යි. </span></span><span class="verse v5" data-usfm="EXO.28.5"><span class="label">5</span><span class="content">මේ සඳහා රත්රන් ද, නිල්, දම් සහ තද රතු පාට නූල් ද සිහින් හණ ද ශිල්පීන් පාවිච්චි කළ යුතු ය.”</span></span> 
     </div> 
     <div class="p"> <span class="verse v5" data-usfm="EXO.28.5"><span class="content"> </span></span><span class="verse v6" data-usfm="EXO.28.6"><span class="label">6</span><span class="content">“ඒපොද් නම් සැට්ටය, රනින් ද නිල්, දම්, තද රතු පාට නූල්වලින් ද වැඩ දමා විසිතුරු කර සිහින් ව කටින ලද හණවලින් සෑදිය යුතු ය. </span></span><span class="verse v7" data-usfm="EXO.28.7"><span class="label">7</span><span class="content">එහි දෙකෙළවරේ සම්බන්ධ කරන උර පටි දෙක සවි කළ යුතු ය. </span></span><span class="verse v8" data-usfm="EXO.28.8"><span class="label">8</span><span class="content">එහි මනා සේ ගොතන ලද බඳපටිය ද සැට්ටය සමඟ එකට සම්බන්ධ ව, එය මෙන් ම රනින් ද නිල්, දම්, තද රතු පාට නූල්වලින් හා සිහින් ව කටින ලද හණවලින් ද සෑදූ එකක් විය යුතු ය. </span></span><span class="verse v9" data-usfm="EXO.28.9"><span class="label">9</span><span class="content">තවද, නුඹ නඛමාණික්‍ය දෙකක් ගෙන ඉශ්රායෙල් ජනයාගේ නාම ඒවායේ කැටයම් කළ යුතු වේ. </span></span><span class="verse v10" data-usfm="EXO.28.10"><span class="label">10</span><span class="content">ඔවුන් උපන් පිළිවෙළ අනුව නම් හයක් එක ගලක ද අනික් නම් හය අනිත් ගලේ ද විය යුතු යි. </span></span><span class="verse v11" data-usfm="EXO.28.11"><span class="label">11</span><span class="content">මැණික්කරුවෙකුගේ දස්කම් පාමින්, මුද්‍රා කෙටීම මෙන් ඉශ්රායෙල් ජනයාගේ නාම ගල් දෙකේ කැටයම් කොට, ඒවා රන් කෙවෙණිවල බැඳිය යුතු ය. </span></span><span class="verse v12" data-usfm="EXO.28.12"><span class="label">12</span><span class="content">ඉශ්රායෙල් ජනයා සිහි කිරීමේ ගල් මෙන්, ඒ ගල් දෙක ඒපොද් නම් සැට්ටයේ උර පටියේ ඔබ්බා තැබිය යුතු ය. මෙලෙස ආරොන් සමිඳාණන් වහන්සේ ඉදිරියට තම උරහිස් දෙක මත සිහිවීමක් මෙන් ඔවුන්ගේ නාම උසුලාගෙන යනු ඇත. </span></span><span class="verse v13" data-usfm="EXO.28.13"><span class="label">13</span><span class="content">නුඹ රන් කෙවෙණි දෙකක් ද </span></span><span class="verse v14" data-usfm="EXO.28.14"><span class="label">14</span><span class="content">ගෙතූ රන් මාල දෙකක් ද සාදා කෙවෙණි දෙකට ගෙතූ මාල සම්බන්ධ කළ යුතු ය.</span></span> 
     </div> 
     <div class="p"> <span class="verse v14" data-usfm="EXO.28.14"><span class="content"> </span></span><span class="verse v15" data-usfm="EXO.28.15"><span class="label">15</span><span class="content">“තවද, ඒපොද් නම් සැට්ටයේ කලාවට සම වන පරිදි විනිශ්චයේ ළය වැස්ම ද ගෙත්තම් කොට සෑදිය යුතු ය. එය රනින් ද නිල්, දම් සහ තද රතු පාට නූල්වලින් ද සිහින් ව කටින ලද හණවලින් ද සෑදිය යුතු ය. </span></span><span class="verse v16" data-usfm="EXO.28.16"><span class="label">16</span><span class="content">එය හතරැස් ව දෙපටක් විය යුතු අතර, එහි දිග සෙන්ටිමීටර් විසිදෙකක් ද පළල සෙන්ටිමීටර් විසිදෙකක් ද විය යුතු ය. </span></span><span class="verse v17" data-usfm="EXO.28.17"><span class="label">17</span><span class="content">එය පිට මැණික් ගල් පේළි හතරක් බැඳිය යුතු ය. පළමු වන පේළිය ලෝහිතංකයක් ද පුෂ්පරාගයක් ද මරකතයක් ද </span></span><span class="verse v18" data-usfm="EXO.28.18"><span class="label">18</span><span class="content">දෙ වන පේළිය පච්ච මාණික්‍යයක් ද නීල මාණික්‍යයක් ද වජ්‍රයක් ද </span></span><span class="verse v19" data-usfm="EXO.28.19"><span class="label">19</span><span class="content">තෙ වන පේළිය පද්මරාගයක් ද වර්ණකාන්තියක් ද අඹතෙස් ගලක් ද </span></span><span class="verse v20" data-usfm="EXO.28.20"><span class="label">20</span><span class="content">සතර වන පේළිය රන් කාන්තියක් ද නබමාණික්‍ය ද සූර්යකාන්තියක් ද විය යුතු ය. ඒවා ද රන් කෙවෙණි වල බහා තිබිය යුතු ය. </span></span><span class="verse v21" data-usfm="EXO.28.21"><span class="label">21</span><span class="content">ඒ ගල්වල ඉශ්රායෙල් ජනයාගේ නම් තිබිය යුතු වේ. මෙලෙස නම් ඇති ගල් දොළහේ, මුද්‍රා කැටයම් මෙන්, එක් එක් ගලක ගෝත්‍ර දොළහේ නම් එක එක බැගින් තිබිය යුතු ය. </span></span><span class="verse v22" data-usfm="EXO.28.22"><span class="label">22</span><span class="content">ළය වැස්ම සඳහා ද තනි රනින් එකට ගෙතූ මාල සෑදිය යුතු යි. </span></span><span class="verse v23" data-usfm="EXO.28.23"><span class="label">23</span><span class="content">ළය වැස්මට රන් මුදු දෙකක් සාදා ඒ රන් මුදු දෙක ළය වැස්මේ දෙකෙළවරේ දැමිය යුතු යි. </span></span><span class="verse v24" data-usfm="EXO.28.24"><span class="label">24</span><span class="content">ගෙතූ රන් මාල දෙක ළය වැස්මේ දෙකෙළවරේ ඇති මුදු දෙකේ ඇමිණිය යුතු වේ. </span></span><span class="verse v25" data-usfm="EXO.28.25"><span class="label">25</span><span class="content">ගෙතූ මාල දෙකේ අනිත් දෙකෙළවර ද රන් කෙවෙණි දෙකට අමුණා, ඒවා ඒපොද් සැට්ටයේ උර පටි පිට ඉස්සරහින් තැබිය යුතු යි. </span></span><span class="verse v26" data-usfm="EXO.28.26"><span class="label">26</span><span class="content">රන් වළලු දෙකක් ද සාදා, ළය වැස්මේ පහත වාටියේ දෙකෙළවරේ ඒපොද් සැට්ටය දෙසට වන පරිදි ඒවා ඇතුළු පැත්තෙන් සවි කළ යුතු ය. </span></span><span class="verse v27" data-usfm="EXO.28.27"><span class="label">27</span><span class="content">තවත් රන් වළලු දෙකක් සාදා, ඒපොද් සැට්ටයට යටින් දෙපැත්තේ උර පටි දෙක පිට, මූට්ටුව ළඟ ගෙත්තම් කළ බඳපටියට උඩින් දැමිය යුතු ය. </span></span><span class="verse v28" data-usfm="EXO.28.28"><span class="label">28</span><span class="content">ළය වැස්ම ඒපොද් සැට්ටයේ වළලුවලට නිල් පැහැති පටියකින් බැන්ද පිණිසත්, එය ඒපොද් සැට්ටයෙන් බුරුල් නොවී පවතින පිණිසත් එහි වළලු ඒපොද් සැට්ටයේ වළලුවලට නිල් පැහැති පටියකින් බැන්ද යුතු ය. </span></span><span class="verse v29" data-usfm="EXO.28.29"><span class="label">29</span><span class="content">ආරොන් ද ශුද්ධස්ථානයට ඇතුළු වන විට, සමිඳාණන් වහන්සේ වන මා ඉදිරියෙහි නිතර පවතින සිහි වීමක් වන පිණිස තම ළය මත ඇති විනිශ්චයේ ළය වැස්මෙහි ඉශ්රායෙල් ජනයාගේ නාම දැරිය යුතු ය. </span></span><span class="verse v30" data-usfm="EXO.28.30"><span class="label">30</span><span class="content">විනිශ්චයේ ළය වැස්මෙහි උරිම් සහ තුම්මිම් යන පස ඇට දැමිය යුතු වේ. මෙලෙස ආරොන් සමිඳාණන් වහන්සේ වන මා ඉදිරියට පැමිණෙන විට ඒවා ඔහුගේ ළය මත තිබෙනු ඇත. ඔහු ද සමිඳාණන් වහන්සේ වන මා ඉදිරියෙහි නිතර ම ඉශ්රායෙල් ජනයා විනිශ්චය කිරීමේ උපකරණ තම ළය මත දැරිය යුතු වේ.”</span></span> 
     </div> 
     <div class="s1"> <span class="heading"><b>සළුව</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 39:22-31</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="EXO.28.30"><span class="content"> </span></span><span class="verse v31" data-usfm="EXO.28.31"><span class="label">31</span><span class="content">“ඒපොද් සැට්ටයේ සළුව සම්පූර්ණයෙන් ම නිල් පාටින් සෑදිය යුතු ය. </span></span><span class="verse v32" data-usfm="EXO.28.32"><span class="label">32</span><span class="content">එහි මැද හිස දැමීමට සිදුරක් තිබිය යුතු අතර මේ සිදුර නොඉරෙන පිණිස, හම් කබායක සිදුර මෙන් එය වට වියන ලද වාටියක් තිබිය යුතු යි. </span></span><span class="verse v33" data-usfm="EXO.28.33"><span class="label">33</span><span class="content">එහි පහළ මුළු වාටිය දිගේ ම, නිල්, දම් සහ තද රතු පැහැති දෙළුම් ගෙඩි ද ඒවා අතරතුර වටේට ම රනින් කළ මිණි ගෙඩි ද සෑදිය යුතු ය. </span></span><span class="verse v34" data-usfm="EXO.28.34"><span class="label">34</span><span class="content">මෙසේ සළුවේ වාටිය දිගේ ම රන් මිණි ගෙඩියක් හා දෙළුම් ගෙඩියක් ද බැගින් මාරුවෙන් මාරුවට ඇති වේ. </span></span><span class="verse v35" data-usfm="EXO.28.35"><span class="label">35</span><span class="content">ආරොන් පූජක සේවය ඉටු කරන කල එය පැළඳිය යුතු ය. මෙලෙස ඔහු ශුද්ධස්ථානයෙහි සමිඳුන් වන මා ඉදිරියට පැමිණෙන විට ද එයින් පිටත එන විට ද කිංකිණි නාදය ඇසෙනු ඇත; ඔහු ද නොමැරෙන්නේ ය.”</span></span> 
     </div> 
     <div class="p"> <span class="verse v35" data-usfm="EXO.28.35"><span class="content"> </span></span><span class="verse v36" data-usfm="EXO.28.36"><span class="label">36</span><span class="content">“නුඹ තනි රනින් තහඩුවක් සාදා, එය මත මුද්‍රා කැටයමක් මෙන් ‘සමිඳාණන් වහන්සේට කැප ය’ යන වචන කැටයම් කළ යුතු අතර </span></span><span class="verse v37" data-usfm="EXO.28.37"><span class="label">37</span><span class="content">නිල් පටියකින් එය මකුටයේ ඉදිරිපසට වෙළිය යුතු යි. </span></span><span class="verse v38" data-usfm="EXO.28.38"><span class="label">38</span><span class="content">එය ආරොන්ගේ නළල මත විය යුතු වේ. මෙලෙස ඉශ්රායෙල් ජනයා මට කැප කරන ශුද්ධ පඬුරුවල යම් අඩුපාඩුවක් තිබේ නම්, ඒවා ගැන ඔහු වග කියනු ඇත. පුද පඬුරු සමිඳාණන් වහන්සේ වන මට ප්‍රසන්න වන පිණිස, ආරොන් නිතර ම එය තම නළල මත පැළඳිය යුතු යි.”</span></span> 
     </div> 
     <div class="p"> <span class="verse v38" data-usfm="EXO.28.38"><span class="content"> </span></span><span class="verse v39" data-usfm="EXO.28.39"><span class="label">39</span><span class="content">“සිහින් හණ නූලින් සැදි කබාය ගෙත්තම් කොට, මකුටය ද සිහින් හණ නූලින් සාදා, බඳපටිය ද ගෙත්තම් කොට සෑදිය යුතු ය.</span></span> 
     </div> 
     <div class="p"> <span class="verse v39" data-usfm="EXO.28.39"><span class="content"> </span></span><span class="verse v40" data-usfm="EXO.28.40"><span class="label">40</span><span class="content">“ආරොන්ගේ පුත්‍රයන්ට ද ගරුත්වය හා අලංකාරය ගෙන දෙන කබා ද බඳපටි ද ශිරස්ක ද සෑදිය යුතු ය. </span></span><span class="verse v41" data-usfm="EXO.28.41"><span class="label">41</span><span class="content">මේ ඇඳුම් නුඹේ සහෝදර ආරොන්ට හා ඔහුගේ පුත්‍රයන්ට පළඳවා, ඔවුන් පූජක පදවියේ මට ආවතේව කරන පිණිස, ඔවුන් ආලේප කොට, ඔවුන්ට පූජකවරය දී ඔවුන් කැප කළ යුතු ය. </span></span><span class="verse v42" data-usfm="EXO.28.42"><span class="label">42</span><span class="content">ඔවුන්ගේ නග්නභාවය වසන පිණිස හණ නූලින් ඉඟ සිට කලවය දක්වා කලිසම් සෑදිය යුතු යි. </span></span><span class="verse v43" data-usfm="EXO.28.43"><span class="label">43</span><span class="content">ආරොන් සහ ඔහුගේ පුත්‍රයන් මරණයට හේතු වන අපරාධයකට පත් නොවන පිණිස, සම්මුඛ මණ්ඩපයට ඇතුළු වන විට හෝ ශුද්ධස්ථානයේ පූජාසනයට පූජක සේවා කිරීමට ළඟා වන විට හෝ ඒවා ඇඳගෙන සිටිය යුතු ය. මෙය ඔහුටත්, ඔහුගෙන් පසු ඔහුගේ පෙළපතටත් සදහට ම වලංගු නියෝගයකි.”</span></span> 
     </div> 
    </div> 
   </div> 
  </div>
 </body>
</html>