<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch23" data-usfm="EXO.23">  
     <div class="s1"> <span class="heading"><b>යුක්තිය ඉටු කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="EXO.23.1"><span class="label">1</span><span class="content"> </span><span class="content">“නුඹලා අසත්‍ය ප්‍රකාශයක් නොකළ යුතු ය. බොරු සාක්ෂි දෙමින් වරදකරුවෙකුට උදව් නොකළ යුතු ය. </span></span><span class="verse v2" data-usfm="EXO.23.2"><span class="label">2</span><span class="content">නපුරක් කිරීමට වැඩි දෙනාගේ පැත්ත නොගත යුතු ය. නඩුවක දී යුක්තියට පිටුපා වැඩි දෙනාගේ පැත්ත ගෙන සාක්ෂි නොදිය යුතු ය. </span></span><span class="verse v3" data-usfm="EXO.23.3"><span class="label">3</span><span class="content">නඩුවක දී යමෙකු දිළින්දෙකු වන නිසා ම ඔහුගේ පැත්ත ගෙන ක්‍රියා නොකළ යුතු ය.</span></span> 
     </div> 
     <div class="p"> <span class="verse v3" data-usfm="EXO.23.3"><span class="content"> </span></span><span class="verse v4" data-usfm="EXO.23.4"><span class="label">4</span><span class="content"> </span><span class="content">“නුඹේ සතුරාගේ ගවයා හෝ කොටළුවා හෝ මංමුළා වී ඇවිදිනු දුටුවොත්, නුඹ ඔහු වෙතට ඌ ආපසු ගෙන යා යුතු ය. </span></span><span class="verse v5" data-usfm="EXO.23.5"><span class="label">5</span><span class="content">නුඹට වෛර කරන්නාගේ කොටළුවා උගේ බඩු තොගය යට වැටී සිටිනු නුඹ දුටුවොත්, ඌ සිටින මාර්ගයෙන් අහක් වී නොගොස්, ඌට උපකාර කළ යුතු ම ය.</span></span> 
     </div> 
     <div class="p"> <span class="verse v5" data-usfm="EXO.23.5"><span class="content"> </span></span><span class="verse v6" data-usfm="EXO.23.6"><span class="label">6</span><span class="content"> </span><span class="content">“නුඹලා අතර වසන දිළින්දෙකුගේ නඩුවක දී ඔහුට අසාධාරණ ලෙස ක්‍රියා නොකළ යුතුයි. </span></span><span class="verse v7" data-usfm="EXO.23.7"><span class="label">7</span><span class="content">බොරු පැමිණිලි කිරීමෙන් වැළකිය යුතු ය. නිදොස්, දැහැමි තැනැත්තා මරණයට පත් නොකළ යුතු ය. මන්ද, මම වරදකරුවන් නිදොස් නොකරන්නෙමි. </span></span><span class="verse v8" data-usfm="EXO.23.8"><span class="label">8</span><span class="content">අල්ලස් නොගත යුතු ය. අල්ලස් වනාහි සාධාරණ ලෙස සිතීමේ බුද්ධිය අඳුරු කොට නිවැරදිකරුවන්ගේ නඩු අවනඩු කිරීමට පොළොඹවන දෙයකි.</span></span> 
     </div> 
     <div class="p"> <span class="verse v8" data-usfm="EXO.23.8"><span class="content"> </span></span><span class="verse v9" data-usfm="EXO.23.9"><span class="label">9</span><span class="content"> </span><span class="content">“විදේශිකයෙකුට පීඩා නොකරන්න. මන්ද, නුඹලා මිසර දේශයෙහි විදේශී ව සිටි හෙයින් විදේශිකයන් විඳින දේ දන්නහු ය.”</span></span> 
     </div> 
     <div class="s1"> <span class="heading"><b>සත් වන අවුරුදු විශ්‍රාමය සහ සබත් නිවාඩුව</b></span> 
     </div> 
     <div class="p"> <span class="verse v9" data-usfm="EXO.23.9"><span class="content"> </span></span><span class="verse v10" data-usfm="EXO.23.10"><span class="label">10</span><span class="content"> </span><span class="content">“අවුරුදු හයක් නුඹේ ඉඩම් වගාකොට ඒවායේ අස්වැන්න නෙළාගත යුතු ය. </span></span><span class="verse v11" data-usfm="EXO.23.11"><span class="label">11</span><span class="content">එහෙත් සත් වන අවුරුද්දේ දී ඒවා පුරන් ව තිබෙන්නට හැර, ඒවායේ ඇති වන පලදාව නොගත යුතු ය. එවිට නුඹේ සෙනඟ අතර සිටින දිළිඳුන්ට ඒවා කන්න පුළුවන. ඔවුන් ඉතිරි කරන දේ වන මෘගයන්ට කන්න පුළුවන. නුඹේ මිදි වතු හා ඔලීව වතු සම්බන්ධයෙන් ද එලෙස කළ යුතු ය. </span></span><span class="verse v12" data-usfm="EXO.23.12"><span class="label">12</span><span class="content">දින හයක් නුඹ වැඩ කොට, හත් වන දින නුඹේ ගවයාට සහ කොටළුවාට විවේකය ලැබෙන පිණිසත්, නුඹේ දාසියගේ පුතුට හා විදේශිකයාට ශරීර ශක්තිය ලැබෙන පිණිසත් නුඹ විවේක ගත යුතු ය. </span></span><span class="verse v13" data-usfm="EXO.23.13"><span class="label">13</span><span class="content">මා නුඹට කී සියල්ලට නුඹේ අවධානය යොමු කළ යුතු ය. අන් දෙවිවරුන්ගේ නාම සඳහන් නොකරන්න. ඒවා කටින් වත් පිට නොකළ යුතු ය.”</span></span> 
     </div> 
     <div class="s1"> <span class="heading"><b>මහා මංගල්‍ය තුන</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 34:18-26</b></span><span class="heading"><b>;</b></span><span class="heading"><b>ද්වි.නී. 16:1-17</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="EXO.23.13"><span class="content"> </span></span><span class="verse v14" data-usfm="EXO.23.14"><span class="label">14</span><span class="content">“අවුරුද්දකට තුන් වරක් මා උදෙසා මංගල්‍යක් පැවැත්විය යුතු ය. </span></span><span class="verse v15" data-usfm="EXO.23.15"><span class="label">15</span><span class="content">නුමුහුන් රොටි මංගල්‍යය පැවැත්විය යුතු ය. මා අණ කළ පරිදි ආබිබ් මාසයේ නියමිත කාලයේ දී දින හතක් නුමුහුන් රොටි අනුභව කළ යුතු ය. මන්ද, නුඹලා මිසර දේශයෙන් නික්ම ආයේ ඒ මාසයේ ය. එහෙත්, කිසිවෙකු හිස් අතින් මා ඉදිරියට නොපැමිණිය යුතු ය. </span></span><span class="verse v16" data-usfm="EXO.23.16"><span class="label">16</span><span class="content">තවද, නුඹ කෙතේ වගා කළ ධාන්‍යවල නාඹුල් පල නෙළන විට අගස් පල මංගල්‍යය පැවැත්විය යුතුයි. අවුරුද්ද අවසානයේ දී වතුපිටිවලින් නුඹේ පලතුරු රැස් කරන විට අස්වැන්නේ මංගල්‍යය සිදු කළ යුතු ය. </span></span><span class="verse v17" data-usfm="EXO.23.17"><span class="label">17</span><span class="content">අවුරුද්දකට තුන් වරක් නුඹේ පිරිමින් සියලු දෙන සමිඳාණන් වහන්සේ වන මා ඉදිරියෙහි පෙනී සිටිය යුතු යි.</span></span> 
     </div> 
     <div class="p"> <span class="verse v17" data-usfm="EXO.23.17"><span class="content"> </span></span><span class="verse v18" data-usfm="EXO.23.18"><span class="label">18</span><span class="content">“නුඹ මට පූජා කරන යාග පූජාවේ ලේ, මුහුන් රොටි සමඟ ඔප්පු නොකළ යුතුයි. තවද, මට පූජා කරන යාග පූජාවේ තෙල ද උදය දක්වා ඉතිරි නොකළ යුතු ය.</span></span> 
     </div> 
     <div class="p"> <span class="verse v18" data-usfm="EXO.23.18"><span class="content"> </span></span><span class="verse v19" data-usfm="EXO.23.19"><span class="label">19</span><span class="content"> </span><span class="content">“නුඹේ දෙවි සමිඳාණන් වහන්සේ වන මාගේ ගෘහයට නුඹේ ඉඩම්වලින් හොඳ ම නාඹුල් පල ගෙනා යුතු ය.</span></span> 
     </div> 
     <div class="p"> <span class="verse v19" data-usfm="EXO.23.19"><span class="content">“එළු පැටවෙකු උගේ මවගේ කිරෙන් නොපිසිය යුතු ය.”</span></span> 
     </div> 
     <div class="s1"> <span class="heading"><b>පොරොන්දු සහ උපදෙස්</b></span> 
     </div> 
     <div class="p"> <span class="verse v19" data-usfm="EXO.23.19"><span class="content"> </span></span><span class="verse v20" data-usfm="EXO.23.20"><span class="label">20</span><span class="content">“බලන්න, මාර්ගයේ දී නුඹලා ආරක්ෂා කිරීමටත්, මා සූදානම් කළ ස්ථානයට නුඹලා ගෙන ඊමටත් නුඹලාට පෙරටුවෙන් මම දූතයෙකු යවන්නෙමි. </span></span><span class="verse v21" data-usfm="EXO.23.21"><span class="label">21</span><span class="content">ඔහුට ගෞරව කරන්න, ඔහුගේ හඬට කීකරු වන්න. ඔහුට විරුද්ධ ව කැරලි නොගසන්න. මාගේ නාමයෙන් ඔහු ක්‍රියා කරන බැවින් ඔහු නුඹලාගේ වැරදි කමා නොකරන්නේ ය. </span></span><span class="verse v22" data-usfm="EXO.23.22"><span class="label">22</span><span class="content">එහෙත්, නුඹලා ඔහුගේ හඬට කීකරු වී මා කියන සියල්ල කරන්නහු නම් මම නුඹලාගේ සතුරන්ට සතුරෙක් ද නුඹේ විරුද්ධවාදීන්ට විරුද්ධවාදියෙක් ද වන්නෙමි. </span></span><span class="verse v23" data-usfm="EXO.23.23"><span class="label">23</span><span class="content">මාගේ දූතයා නුඹලාට පෙරටුව ගොස් අමෝරිවරුන්, හිත්තීවරුන්, පෙරිස්සිවරුන්, කානානිවරුන්, හිවීවරුන් හා ජෙබුසිවරුන් වෙතට නුඹලා පමුණුවන්නේ ය. මම ද ඔවුන් වනසාලමි. </span></span><span class="verse v24" data-usfm="EXO.23.24"><span class="label">24</span><span class="content">නුඹලා ඔවුන්ගේ දෙවිවරුන්ට හිස නමා වැඳුම්පිදුම් නොකළ යුතු ය. ඔවුන් ක්‍රියා කරන ලෙස ක්‍රියා නොකළ යුතු ය. තවද, නුඹලා ඔවුන්ගේ රූප සහමුලින් ම වනසා, ඔවුන්ගේ ශිලාස්තම්භ කඩා බිඳදැමිය යුතු ය. </span></span><span class="verse v25" data-usfm="EXO.23.25"><span class="label">25</span><span class="content">නුඹලාගේ දෙවි සමිඳාණන් වහන්සේට නුඹලා වැඳුම්පිදුම් කළ යුතු ය. මම ආහාර පාන දී නුඹලාට ආශීර්වාද කරමින්, නුඹලා අතරින් ලෙඩ රෝග දුරු කරමි. </span></span><span class="verse v26" data-usfm="EXO.23.26"><span class="label">26</span><span class="content">නුඹලාගේ දේශයේ කිසි ම ස්ත්‍රියක ගබ්සා නොවනු ඇත; වඳ ස්ත්‍රියක නොවනු ඇත. මම නුඹලාට දිගු කලක් ජීවත් වීමට ඉඩ දෙමි.</span></span> 
     </div> 
     <div class="p"> <span class="verse v26" data-usfm="EXO.23.26"><span class="content"> </span></span><span class="verse v27" data-usfm="EXO.23.27"><span class="label">27</span><span class="content">“මම නුඹලාට පෙරටුව භීතිය හට ගන්වා, නුඹලාට මුණගැසෙන සියලු සෙනඟ වියවුල් කරවන්නෙමි, නුඹලාගේ සියලු සතුරන් නුඹලාට පිටුපා දුවන්නට සලසමි. </span></span><span class="verse v28" data-usfm="EXO.23.28"><span class="label">28</span><span class="content">නුඹලා වෙතින් හිවීවරුන්, කානානිවරුන් හා හිත්තීවරුන් පන්නා දමන පිණිස නුඹලාට පෙරටුව මම දෙබරුන් යවන්නෙමි. </span></span><span class="verse v29" data-usfm="EXO.23.29"><span class="label">29</span><span class="content">එක අවුරුද්දකින් මම ඔවුන් නුඹ වෙතින් පන්නා නොදමන්නෙමි. මන්ද, එසේ කළොත් රට පාළු වනු ඇත; වන මෘගයන් ද වැඩි වීමෙන් නුඹලාට අවාසි වනු ඇත. </span></span><span class="verse v30" data-usfm="EXO.23.30"><span class="label">30</span><span class="content">නුඹලා වර්ධනය වී දේශය අයිති කරගන්නා තෙක් මම ටිකින් ටික නුඹලා වෙතින් ඔවුන් පන්නා දමන්නෙමි. </span></span><span class="verse v31" data-usfm="EXO.23.31"><span class="label">31</span><span class="content">නුඹලාගේ දේශ සීමාවන් රතු මුහුදේ සිට මධ්‍යධරණි මුහුද දක්වා ද පාළුකරයේ සිට යුප්‍රටීස් ගඟ දක්වා ද විශාල කරන්නෙමි. එම දේශයේ වැසියන් නුඹලා අතට පාවා දෙන්නෙමි. නුඹලා ද නුඹලා වෙතින් ඔවුන් පන්නා දමන්නහු ය. </span></span><span class="verse v32" data-usfm="EXO.23.32"><span class="label">32</span><span class="content">නුඹලා ද ඔවුන් සමඟ හෝ ඔවුන්ගේ දෙවිවරුන් සමඟ හෝ කිසි ගිවිසුමක් නොකළ යුතු ය. </span></span><span class="verse v33" data-usfm="EXO.23.33"><span class="label">33</span><span class="content">මට විරුද්ධ ව පව් කිරීමට ඔවුන් නුඹලා නොපොළඹවන පිණිස නුඹලාගේ දේශයෙහි ඔවුන් පදිංචි නොවිය යුතු ය. නුඹලා ඔවුන්ගේ දෙවිවරුන්ට වැඳුම්පිදුම් කළොත් එය නුඹලාට මලපතක් වන්නේ ම ය.”</span></span> 
     </div> 
    </div> 
   </div> 
  </div>
 </body>
</html>