<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch15" data-usfm="EXO.15">  
     <div class="s1"> <span class="heading"><b>මෝසෙස්ගේ ජය ගීතය</b></span> 
     </div> 
     <div class="p"> <span class="content"> </span><span class="verse v1" data-usfm="EXO.15.1"><span class="label">1</span><span class="content"> </span><span class="content">එවිට මෝසෙස් සහ ඉශ්රායෙල් ජනයා සමිඳාණන් වහන්සේට මේ ගීතය ගැයූ හ.</span></span> 
     </div> 
     <div class="q2"> <span class="verse v1" data-usfm="EXO.15.1"><span class="content">සමිඳුන් හට මම ගී ගයමි, එතුමාණෝ තෙද මහිමෙන් ජයගෙන අසුන් හා අසරුවන් මූද මැද හෙළූ සේක.</span></span> 
     </div> 
     <div class="q"> <span class="verse v1" data-usfm="EXO.15.1"><span class="content"> </span></span><span class="verse v2" data-usfm="EXO.15.2"><span class="label">2</span><span class="content"> </span><span class="content">සමිඳාණෝ, මා සවිය හා ගීතය වෙති;</span></span> 
     </div> 
     <div class="q2"> <span class="verse v2" data-usfm="EXO.15.2"><span class="content">එතුමාණෝ මා විමුක්තිය වෙති;</span></span> 
     </div> 
     <div class="q2"> <span class="verse v2" data-usfm="EXO.15.2"><span class="content">මාගේ දෙවිඳාණෝ ය.</span></span> 
     </div> 
     <div class="q2"> <span class="verse v2" data-usfm="EXO.15.2"><span class="content">මා දෙවිතුමන් මම පසසමි.</span></span> 
     </div> 
     <div class="q2"> <span class="verse v2" data-usfm="EXO.15.2"><span class="content">මා පියාගේ දෙවිඳුන් මහිමයට පමුණුවමි.</span></span> 
     </div> 
     <div class="q"> <span class="verse v2" data-usfm="EXO.15.2"><span class="content"> </span></span><span class="verse v3" data-usfm="EXO.15.3"><span class="label">3</span><span class="content">සමිඳාණෝ, රණ ශූර ය, එතුමන්ගේ නම හිමිසඳ වේ.</span></span> 
     </div> 
     <div class="q"> <span class="verse v3" data-usfm="EXO.15.3"><span class="content"> </span></span><span class="verse v4" data-usfm="EXO.15.4"><span class="label">4</span><span class="content">එතුමාණෝ, පාරාවෝගේ රිය සෙන් හා බළ ඇණි මූද මැද හෙළූ සේක.</span></span> 
     </div> 
     <div class="q2"> <span class="verse v4" data-usfm="EXO.15.4"><span class="content">උසස් ම සෙන්පතීහු ද රතු මූදට බිලි වූ හ.</span></span> 
     </div> 
     <div class="q"> <span class="verse v4" data-usfm="EXO.15.4"><span class="content"> </span></span><span class="verse v5" data-usfm="EXO.15.5"><span class="label">5</span><span class="content">ගැඹුරු සමුදුර ඔවුන් වසාගති;</span></span> 
     </div> 
     <div class="q2"> <span class="verse v5" data-usfm="EXO.15.5"><span class="content">ගලක් විලස මූදු පත්ලට ඔව්හු කිඳා ගියහ.</span></span> 
     </div> 
     <div class="q"> <span class="verse v5" data-usfm="EXO.15.5"><span class="content"> </span></span><span class="verse v6" data-usfm="EXO.15.6"><span class="label">6</span><span class="content">සමිඳුනි, ඔබ දකුණත බල මහිමෙන් උදාර ය.</span></span> 
     </div> 
     <div class="q2"> <span class="verse v6" data-usfm="EXO.15.6"><span class="content">සමිඳුනි, ඔබ දකුණත හතුරන් කැබලි කරලී ය.</span></span> 
     </div> 
     <div class="q"> <span class="verse v6" data-usfm="EXO.15.6"><span class="content"> </span></span><span class="verse v7" data-usfm="EXO.15.7"><span class="label">7</span><span class="content">ඔබේ මහත් තේජෝමහිමයෙන් ඔබ ඔබේ හතුරන් සුණු විසුණු කරන සේක.</span></span> 
     </div> 
     <div class="q2"> <span class="verse v7" data-usfm="EXO.15.7"><span class="content">ඔබේ උදහස විගසින් දැල් වී ඉපනැලි මෙන් ඔවුන් දවාලයි.</span></span> 
     </div> 
     <div class="q"> <span class="verse v7" data-usfm="EXO.15.7"><span class="content"> </span></span><span class="verse v8" data-usfm="EXO.15.8"><span class="label">8</span><span class="content">ඔබේ නැහැයේ හුස්මෙන් ජලය ගොඩ ගැසෙයි.</span></span> 
     </div> 
     <div class="q2"> <span class="verse v8" data-usfm="EXO.15.8"><span class="content">දිය දහර වේල්ලක් මෙන් කෙළින් සිටියි.</span></span> 
     </div> 
     <div class="q2"> <span class="verse v8" data-usfm="EXO.15.8"><span class="content">මුහුදු ගැබේ ජල කඳ මිදිණි.</span></span> 
     </div> 
     <div class="q"> <span class="verse v8" data-usfm="EXO.15.8"><span class="content"> </span></span><span class="verse v9" data-usfm="EXO.15.9"><span class="label">9</span><span class="content">සතුරා මෙසේ උදන් අනයි:</span></span> 
     </div> 
     <div class="q2"> <span class="verse v9" data-usfm="EXO.15.9"><span class="content">“මම ලුහුබැඳ යන්නෙමි, ඔවුන් අල්ලාගන්නෙමි, කොල්ලය බෙදන්නෙමි, මා මනෙදාළ සපුරා ගන්නෙමි, මම කඩුව අදින්නෙමි, මා අතින් ඔවුන් වනසන්නෙමි.”</span></span> 
     </div> 
     <div class="q"> <span class="verse v9" data-usfm="EXO.15.9"><span class="content"> </span></span><span class="verse v10" data-usfm="EXO.15.10"><span class="label">10</span><span class="content">ඔබ හුස්ම පිඹලූ සේක, මුහුද ඔවුන් වසාගති.</span></span> 
     </div> 
     <div class="q2"> <span class="verse v10" data-usfm="EXO.15.10"><span class="content">ඔව්හු රුදුරු ජල කඳ තුළ ඊයම් මෙන් කිඳා ගියහ.</span></span> 
     </div> 
     <div class="q"> <span class="verse v10" data-usfm="EXO.15.10"><span class="content"> </span></span><span class="verse v11" data-usfm="EXO.15.11"><span class="label">11</span><span class="content">සමිඳුනි, දෙවියන් අතර ඔබ හා සම අන් කවුරු ද?</span></span> 
     </div> 
     <div class="q2"> <span class="verse v11" data-usfm="EXO.15.11"><span class="content">ශුද්ධකමින් ප්‍රතාපවත්, බල විකුමෙන් භයංකර, අරුමපුදුම දේ කරවන ඔබ වැනි අය අන් කවුරු ද?</span></span> 
     </div> 
     <div class="q"> <span class="verse v11" data-usfm="EXO.15.11"><span class="content"> </span></span><span class="verse v12" data-usfm="EXO.15.12"><span class="label">12</span><span class="content">ඔබ දකුණත දිගු කළ සේක, මිහිතලය ඔවුන් ගිලගති.</span></span> 
     </div> 
     <div class="q"> <span class="verse v12" data-usfm="EXO.15.12"><span class="content"> </span></span><span class="verse v13" data-usfm="EXO.15.13"><span class="label">13</span><span class="content">ඔබ මිදු ජනතාව කුළුණු බරින් ගෙන ගිය සේක;</span></span> 
     </div> 
     <div class="q2"> <span class="verse v13" data-usfm="EXO.15.13"><span class="content">බලය පාමින් ඔබ ශුද්ධ නිවසට ඔවුන්ට මඟ පෙන්වූ සේක.</span></span> 
     </div> 
     <div class="q"> <span class="verse v13" data-usfm="EXO.15.13"><span class="content"> </span></span><span class="verse v14" data-usfm="EXO.15.14"><span class="label">14</span><span class="content">මේ ඇසූ ජනතාවෝ වෙව්ලති;</span></span> 
     </div> 
     <div class="q2"> <span class="verse v14" data-usfm="EXO.15.14"><span class="content">පිලිස්ති වැසියෝ විලිරුදාවෙන් මෙන් පෙළෙති;</span></span> 
     </div> 
     <div class="q"> <span class="verse v14" data-usfm="EXO.15.14"><span class="content"> </span></span><span class="verse v15" data-usfm="EXO.15.15"><span class="label">15</span><span class="content">ඒදොම්හි අධිපතීහු බියපත් වෙති;</span></span> 
     </div> 
     <div class="q2"> <span class="verse v15" data-usfm="EXO.15.15"><span class="content">මෝවබ් බලවත්හු වෙව්ලති;</span></span> 
     </div> 
     <div class="q2"> <span class="verse v15" data-usfm="EXO.15.15"><span class="content">සියලු කානානිය වැසියෝ දිරිය නැති කරගනිති.</span></span> 
     </div> 
     <div class="q"> <span class="verse v15" data-usfm="EXO.15.15"><span class="content"> </span></span><span class="verse v16" data-usfm="EXO.15.16"><span class="label">16</span><span class="content">භීතිය හා ත්‍රාසය ඔවුන් පිට ය;</span></span> 
     </div> 
     <div class="q2"> <span class="verse v16" data-usfm="EXO.15.16"><span class="content">ඔබේ සෙනඟ එතෙර වන තෙක්, සමිඳුනි, ඔබ මිල දී ගත් සෙනඟ එතෙර යන තෙක්, ඔබ තෙද බල විකුම් පෑ සේක.</span></span> 
     </div> 
     <div class="q2"> <span class="verse v16" data-usfm="EXO.15.16"><span class="content">ඔව්හු ගස් ගල් මෙන් නිසල ව සිටියහ.</span></span> 
     </div> 
     <div class="q"> <span class="verse v16" data-usfm="EXO.15.16"><span class="content"> </span></span><span class="verse v17" data-usfm="EXO.15.17"><span class="label">17</span><span class="content">සමිඳුනි, ඔබට උරුමය වන කඳු මුදුනට, සමිඳුනි, ඔබේ වාසභවනය වන තැනට, ඔබ අතින් ඉදි කළ ශුද්ධස්ථානයට, ඔබ ඔවුන් ගෙන ගොස්, පිහිටුවන සේක.</span></span> 
     </div> 
     <div class="q"> <span class="verse v17" data-usfm="EXO.15.17"><span class="content"> </span></span><span class="verse v18" data-usfm="EXO.15.18"><span class="label">18</span><span class="content">සමිඳාණෝ, සදහට ම රජකම් කරන සේක.</span></span> 
     </div> 
     <div class="p"> <span class="verse v18" data-usfm="EXO.15.18"><span class="content"> </span></span><span class="verse v19" data-usfm="EXO.15.19"><span class="label">19</span><span class="content">පාරාවෝගේ අශ්වයෝ ද ඔහුගේ යුද්ධ රථ හා අසරුවන් සමඟ මුහුදට ඇතුළු වූ හ. සමිඳාණන් වහන්සේ ජලය ආපසු ඔවුන් පිට හැරෙවූ සේක. එහෙත්, ඉශ්රායෙල් ජනයා මුහුද මැදින් වියළි බිම දිගේ ගමන් කළහ. </span></span><span class="verse v20" data-usfm="EXO.15.20"><span class="label">20</span><span class="content">ආරොන්ගේ සොහොයුරිය වන, මීරියම් දිවැසිවරිය කිකිණි බැඳි සිඟිති රබානක් අතින් ගත්තා ය. වනිතාවෝ සියලු දෙන ද කිකිණි බැඳි රබන් පොඩි ලෙලවමින්, නටමින් ඇය පසුපස ගමන්ගත්හ. </span></span><span class="verse v21" data-usfm="EXO.15.21"><span class="label">21</span><span class="content">මීරියම් ඔවුන්ට පිළිතුරු වශයෙන් මෙසේ ගායනා කළා ය:</span></span> 
     </div> 
     <div class="q2"> <span class="verse v21" data-usfm="EXO.15.21"><span class="content">“සමිඳුන් හට ගී ගයන්න, එතුමාණෝ තෙද මහිමයෙන් ජයගත් සේක;</span></span> 
     </div> 
     <div class="q2"> <span class="verse v21" data-usfm="EXO.15.21"><span class="content">අසරුවන් හා අස් සෙන් මූදට හෙළූ සේක.”</span></span> 
     </div> 
     <div class="s1"> <span class="heading"><b>කරදිය උල්පත</b></span> 
     </div> 
     <div class="p"> <span class="verse v21" data-usfm="EXO.15.21"><span class="content"> </span></span><span class="verse v22" data-usfm="EXO.15.22"><span class="label">22</span><span class="content">මෙසේ මෝසෙස් රතු මුහුදින් ඉශ්රායෙල් ජනයා ගෙන ගිය පසු ඔව්හු ෂූර් නම් පාළුකරයට ඇතුළු වූ හ. තෙදිනක් පාළුකරයේ ගමන් කළ නමුත් ඔවුන්ට ජලය නොලැබිණි. </span></span><span class="verse v23" data-usfm="EXO.15.23"><span class="label">23</span><span class="content">ඔවුන් මාරා නම් ස්ථානයට පැමිණි නමුත් එහි ජලය කරදිය වූ බැවින් එය බීමට නුපුළුවන් විය. ඒ ස්ථානයට මාරා යන නම දෙන ලද්දේ එබැවිනි. </span></span><span class="verse v24" data-usfm="EXO.15.24"><span class="label">24</span><span class="content">එවිට සෙනඟ මෝසෙස්ට විරුද්ධ ව කොඳුරමින්, “අප බොන්නේ මොනවා දැ”යි ඇසූ හ. </span></span><span class="verse v25" data-usfm="EXO.15.25"><span class="label">25</span><span class="content">මෝසෙස් සමිඳාණන් වහන්සේට අයැදුම් කළ විට, උන් වහන්සේ ඔහුට ගසක් පෙන්නූ සේක. ඔහු එය ජලයට දැම්මේ ය; ජලය මිහිරි විය.</span></span> 
     </div> 
     <div class="p"> <span class="verse v25" data-usfm="EXO.15.25"><span class="content">තවද, උන් වහන්සේ එහි දී ඔවුන්ට නියෝගයක් හා පණතක් දුන් සේක; එහි දී ඔවුන් පරීක්ෂා කළ සේක. </span></span><span class="verse v26" data-usfm="EXO.15.26"><span class="label">26</span><span class="content">උන් වහන්සේ ඔවුන් අමතමින්, “නුඹේ දෙවි වන සමිඳාණන් වහන්සේගේ හඬට නුඹ ඕනෑකමින් ඇහුම්කන් දී උන් වහන්සේගේ ඇස් හමුයෙහි හරි ව තිබෙන දේ කොට, උන් වහන්සේගේ ආඥාවලට කන් දෙමින් උන් වහන්සේගේ සියලු නියෝග රක්ෂා කරන්නෙහි නම්, මිසර වාසීන් පිට මා පැමිණවූ ලෙඩ රෝග එකක් වත් නුඹලා පිට නොපමුණුවමි. මන්ද, නුඹලාට සුවය දෙන සමිඳාණන් වහන්සේ මම ය”යි වදාළ සේක.</span></span> 
     </div> 
     <div class="p"> <span class="verse v26" data-usfm="EXO.15.26"><span class="content"> </span></span><span class="verse v27" data-usfm="EXO.15.27"><span class="label">27</span><span class="content">ඉන්පසු ඔව්හු දිය උල්පත් දොළොසක් ද ඉඳි ගස් හැත්තෑවක් ද තිබූ ඒලීම් නම් ස්ථානයට පැමිණ, එහි දිය අසල කඳවුරු බැඳගත්හ.</span></span> 
     </div> 
    </div> 
   </div> 
  </div>
 </body>
</html>