<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch32" data-usfm="EXO.32">  
     <div class="s1"> <span class="heading"><b>රන් වහු රූපය</b></span> 
     </div> 
     <div class="r"> <span class="heading"><b>(</b></span><span class="heading"><b>ද්වි.නී. 9:6-29</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.32.1"><span class="label">1</span><span class="content"> </span><span class="content">මෝසෙස් කන්දෙන් බැස ඒමට ප්‍රමාද වන බව සෙනඟ දුටු විට, ඔව්හු ආරොන් වට කර, රැස් වී ඔහුට කතා කොට, “එන්න, අපට පෙරටුව යන පිණිස දෙවියෙකු සාදා දෙන්න. මිසර දේශයෙන් අප පිටතට ගෙනා මේ මෝසෙස් කියන මිනිසාට කුමක් වූයේ ද කියා අපි නොදනිමු”යි කී හ. </span></span><span class="verse v2" data-usfm="EXO.32.2"><span class="label">2</span><span class="content">ආරොන් ඔවුන්ට පිළිතුරු දෙමින්, “ඔබේ භාර්යාවන්ගේ ද දරුදැරියන්ගේ ද රන් කුණ්ඩලාභරණ ගලවා මා වෙත ගෙනෙන්නැ”යි කී ය. </span></span><span class="verse v3" data-usfm="EXO.32.3"><span class="label">3</span><span class="content">සෙනඟ සියල්ලෝ තම තමන්ගේ කන්වල තිබූ රන් කුණ්ඩලාභරණ ගලවා ආරොන් වෙත ගෙනාහ. </span></span><span class="verse v4" data-usfm="EXO.32.4"><span class="label">4</span><span class="content">ඔහු ඔවුන්ගේ අතින් ඒවා ගෙන, උණු කොට, අච්චුවක වත් කර, වස්සෙකුගේ රූපයක් වාත්තු කෙළේ ය. මේ දුටු සෙනඟ, “ඉශ්රායෙල් මේ අප මිසරයෙන් ගෙනාවා වූ අපගේ දෙවියන් වහන්සේ ය”යි කීවෝ ය. </span></span><span class="verse v5" data-usfm="EXO.32.5"><span class="label">5</span><span class="content">ආරොන් එය ඉදිරියේ පූජාසනයක් ඉදි කොට, “හෙට, සමිඳාණන් වහන්සේගේ ගෞරවයට පවත්වන මංගල්‍යයකි” කියා ප්‍රසිද්ධ කෙළේ ය. </span></span><span class="verse v6" data-usfm="EXO.32.6"><span class="label">6</span><span class="content">සෙනඟ ද පසු දින අලුයම නැඟිට, දවන යාග පූජා පුදා, සහභාගිකමේ පූජා ගෙනාහ. පසුව ඔව්හු කන්න බොන්න වාඩි වී විනෝදයට ලකලෑස්ති වූ හ.</span></span> 
     </div> 
     <div class="s1"> <span class="heading"><b>මෝසෙස්ට උපදෙස් දීම</b></span> 
     </div> 
     <div class="p"> <span class="verse v6" data-usfm="EXO.32.6"><span class="content"> </span></span><span class="verse v7" data-usfm="EXO.32.7"><span class="label">7</span><span class="content">සමිඳාණන් වහන්සේ මෝසෙස්ට කතා කොට, “යන්න, හනික කන්දෙන් බසින්න. නුඹ මිසර දේශයෙන් පිටතට ගෙනා නුඹේ සෙනඟ තමන් ම දූෂ්‍ය කරගෙන සිටිති. </span></span><span class="verse v8" data-usfm="EXO.32.8"><span class="label">8</span><span class="content">මා ඔවුන්ට අණ කළ මාර්ගයෙන් ඔව්හු ඉක්මනින් බැහැර ගියහ. ඔව්හු වාත්තු කළ වස්සෙකු සාදාගෙන ඊට නමස්කාර කරමින් ද පුද පූජා කරමින් ද, ‘ඉශ්රායෙල්වරුනි, මිසර දේශයෙන් ඔබ පිටතට ගෙනා ඔබේ දෙවියෝ මෙන්න’ කිය කියා සිටිති”යි වදාළ සේක. </span></span><span class="verse v9" data-usfm="EXO.32.9"><span class="label">9</span><span class="content">තවදුරටත් උන් වහන්සේ මෝසෙස් අමතමින්, “මේ සෙනඟ මුරණ්ඩු සෙනඟක් බව මට පෙනේ. </span></span><span class="verse v10" data-usfm="EXO.32.10"><span class="label">10</span><span class="content">දැන් ඉතින්, මාගේ කෝපාග්නිය ඔවුන්ට විරුද්ධ ව වේගවත් ව ඇවිලෙයි. මම ඔවුන් වනසාලන්නෙමි. එහෙත්, මම නුඹෙන් මහත් ජාතියක් සාදන්නෙමි”යි වදාළ සේක.</span></span> 
     </div> 
     <div class="p"> <span class="verse v10" data-usfm="EXO.32.10"><span class="content"> </span></span><span class="verse v11" data-usfm="EXO.32.11"><span class="label">11</span><span class="content"> </span><span class="content"> එහෙත්, මෝසෙස් තම දෙවි සමිඳාණන් වහන්සේට කන්නලව් කරමින්, “ස්වාමීනි, ඔබ මහත් බලය පාමින් ද ඔබේ බාහු බලයෙන් ද මිසර දේශයෙන් පිටතට ගෙනා ඔබේ සෙනඟට විරුද්ධ ව ඔබේ උදහස වේගවත් ලෙස අවුළන්නේ මන් ද? </span></span><span class="verse v12" data-usfm="EXO.32.12"><span class="label">12</span><span class="content">‘දෙවියන් වහන්සේ ඔවුන් පිටතට ගෙනාවේ දුෂ්ට අදහසකින්, කඳුකරයේ ඔවුන් මරාදමා, මිහි පිටින් ඔවුන් තුරන් කිරීමට ය’යි කීමට මිසර වාසීන්ට ඔබ ඉඩ තබන්නේ මන් ද? ඔබ මේ ඇවිලෙන කෝපාග්නිය නිවාගෙන ඔබේ සෙනඟට විරුද්ධ ව කරන්න යන මේ නපුර ගැන සිත වෙනස් කරගනු මැනව. </span></span><span class="verse v13" data-usfm="EXO.32.13"><span class="label">13</span><span class="content">ඔබේ සේවකයන් වූ ආබ්‍රහම්, ඊසාක් සහ ඉශ්රායෙල් සිහි කළ මැනව. ඔබ ඔබේ නාමයෙන් ම දිවුරමින්, ‘අහසේ තරු මෙන් නුඹේ පෙළපත මම වර්ධනය කරන්නෙමි. නුඹට පොරොන්දු වූ මේ දේශය මම මුළුමනින් ම නුඹට දෙන්නෙමි. තවද ඔව්හු එය සදහට ම උරුම කරගන්නෝ ය’යි කියා ඔබ නොවදාළ සේක් දැ”යි විචාළේ ය. </span></span><span class="verse v14" data-usfm="EXO.32.14"><span class="label">14</span><span class="content">එවිට සමිඳාණන් වහන්සේ තම සිත වෙනස් කොට සිය සෙනඟට කරන්න අදහස් කළ නපුර අත් හළ සේක.</span></span> 
     </div> 
     <div class="s1"> <span class="heading"><b>නීතිය කෙටූ ගල් පුවරු කැඩීම</b></span> 
     </div> 
     <div class="p"> <span class="verse v14" data-usfm="EXO.32.14"><span class="content"> </span></span><span class="verse v15" data-usfm="EXO.32.15"><span class="label">15</span><span class="content">මෝසෙස් හැරී කන්දෙන් බැස එන විට සාක්ෂි ගල් පුවරු දෙක තම අතේ විය. ගල් පුවරු දෙකේ, එක පැත්තක මෙන් ම අනික් පැත්තේ ද ලියා තිබිණි. </span></span><span class="verse v16" data-usfm="EXO.32.16"><span class="label">16</span><span class="content">ඒ ගල් පුවරු දෙවියන් වහන්සේගේ නිර්මාණයක් විය. ඒවායේ කෙටූ ලියවිල්ල ද දෙවියන් වහන්සේගේ ම ලියවිල්ල විය.</span></span> 
     </div> 
     <div class="p"> <span class="verse v16" data-usfm="EXO.32.16"><span class="content"> </span></span><span class="verse v17" data-usfm="EXO.32.17"><span class="label">17</span><span class="content">සෙනඟගේ ඝෝෂාව ජෝෂුවාට ඇසුණු විට, ඔහු මෝසෙස් අමතා, “කඳවුරේ යුද්ධ ඝෝෂාවකි”යි කීවේ ය. </span></span><span class="verse v18" data-usfm="EXO.32.18"><span class="label">18</span><span class="content">එහෙත් මෝසෙස් පිළිතුරු දෙමින් මෙසේ කීවේ ය:</span></span> 
     </div> 
     <div class="q2"> <span class="verse v18" data-usfm="EXO.32.18"><span class="content">“මට ඇසෙන ඒ හඬ, ජය ගොසක් නො ම වේ;</span></span> 
     </div> 
     <div class="q2"> <span class="verse v18" data-usfm="EXO.32.18"><span class="content">පැරදුම් හඬක් ද නො ම වේ, එය ගී ගැයුමක් පමණක් වේ.”</span></span> 
     </div> 
     <div class="p"> <span class="verse v18" data-usfm="EXO.32.18"><span class="content"> </span></span><span class="verse v19" data-usfm="EXO.32.19"><span class="label">19</span><span class="content">ඔහු ද මෙසේ කියමින් කඳවුරට ළඟා වූ විට වස්සා ද සෙනඟගේ නැටුම් ද දිටී ය. ඔහුගේ කෝපාග්නිය ද එවිට වේගවත් ව ඇවිළී ගියෙන් ඔහු තම අත වූ ගල් පුවරු වීසි කොට, ඒවා කන්ද පාමුල බිඳ දැමී ය. </span></span><span class="verse v20" data-usfm="EXO.32.20"><span class="label">20</span><span class="content">පසුව ඔහු ඔවුන් සෑදු වස්සා ගෙන, ගින්නෙන් පුළුස්සා, කුඩු කුඩු කොට, එය ජලය මත ඉස, ඒ ජලය ඉශ්රායෙල් ජනයාට බොන්නට සැලැස්විය. </span></span><span class="verse v21" data-usfm="EXO.32.21"><span class="label">21</span><span class="content">මෝසෙස් ද ආරොන් අමතමින්, “මේ සෙනඟ ලවා මේ සා මහත් පාපයක් කරවීමට ඔවුන් ඔබට කුමක් කෙළේ දැ”යි විචාළේ ය. </span></span><span class="verse v22" data-usfm="EXO.32.22"><span class="label">22</span><span class="content">ආරොන් පිළිතුරු දෙමින්, “මාගේ ස්වාමීන්ගේ උදහස වේගවත් ව නොඇවිළේ වා! මේ සෙනඟ නපුරට කෙතරම් බර වී සිටින්නෝ දැ යි ඔබ දන්නෙහි ය. </span></span><span class="verse v23" data-usfm="EXO.32.23"><span class="label">23</span><span class="content">ඔව්හු මට කතා කොට, ‘අපට පෙරටුව යෑමට දෙවියෙකු අපට සාදා දෙන්න. මිසර දේශයෙන් අප පිටතට ගෙනා ඒ මෝසෙස් නම් මිනිසාට කුමක් වූයේ දැ යි අපි නොදනිමු’යි කී හ. </span></span><span class="verse v24" data-usfm="EXO.32.24"><span class="label">24</span><span class="content">මම ඔවුන්ට පිළිතුරු දෙමින්, ‘රන් බඩු යමක් ඇත්තේ දැ’යි ඇසූ විට ඔව්හු ද ඒවා ගලවා මට දුන්හ. මම ඒවා ගින්නට වීසි කෙළෙමි. එවිට මේ වස්සා නික්ම ආයේ ය”යි කී ය.</span></span> 
     </div> 
     <div class="p"> <span class="verse v24" data-usfm="EXO.32.24"><span class="content"> </span></span><span class="verse v25" data-usfm="EXO.32.25"><span class="label">25</span><span class="content">තවද, සෙනඟ වියරු වැටී දඟලන බව මෝසෙස් දිටී ය. මන්ද, සෙනඟ සතුරන් හමුවේ අවඥාවට පත් වන පිණිස ආරොන් ඔවුන්ට රූප වන්දනා කිරීමට ඉඩ හැර තිබිණි. </span></span><span class="verse v26" data-usfm="EXO.32.26"><span class="label">26</span><span class="content">එවිට මෝසෙස් කඳවුරේ දොරටුව ළඟ සිටගෙන, “සමිඳාණන් වහන්සේගේ පැත්ත ගන්නෝ මා වෙතට පැමිණෙත් වා!”යි හඬගෑවේ ය. ලෙවීගේ සියලු පුත්‍රයෝ ඔහු වෙතට රැස් වූ හ. </span></span><span class="verse v27" data-usfm="EXO.32.27"><span class="label">27</span><span class="content">මෝසෙස් ඔවුන් අමතමින්, “ඉශ්රායෙල්වරුන්ගේ දෙවි සමිඳාණන් වහන්සේ කතා කොට, ‘සෑම කෙනෙකු ම තම කඩුව ගෙන දොරටුවෙන් දොරටුවට කඳවුර හරහා යමින්, තම සොහොයුරන් ද මිතුරන් ද අසල්වැසියන් ද මරාදමන්න’ කියා වදාරන සේකැ”යි පැවසී ය. </span></span><span class="verse v28" data-usfm="EXO.32.28"><span class="label">28</span><span class="content">ලෙවීගේ පුත්‍රයෝ මෝසෙස් දුන් අණ පරිදි එය ඉටු කෙළෙන්, එදින සෙනඟ අතරින් තුන්දාහක් පමණ වැනසුණා හ. </span></span><span class="verse v29" data-usfm="EXO.32.29"><span class="label">29</span><span class="content">මෝසෙස් ද කතා කොට, “ඔබෙන් එකිනෙකා තම තමාගේ පුත්‍රයා ද තම තමාගේ සහෝදරයා ද මරාදමමින් පූජකවරුන් මෙන් සමිඳාණන් වහන්සේට අද ඔබ ම කැප කරගත්තහු ය. එබැවින් අද දින සමිඳාණන් වහන්සේ ඔබට ආශීර්වාදයක් දානය කළ සේකැ”යි කී ය.</span></span> 
     </div> 
     <div class="p"> <span class="verse v29" data-usfm="EXO.32.29"><span class="content"> </span></span><span class="verse v30" data-usfm="EXO.32.30"><span class="label">30</span><span class="content">පසු දින මෝසෙස් සෙනඟ අමතමින්, “ඔබ දරුණු පාප අපරාධයක් කළහු ය. දැන් මම සමිඳාණන් වහන්සේ වෙත කන්දට නගිමි. ඇතැම් විට ඔබට පව් කමාව ලබා දෙන්න මට හැකි වන්නේ ය”යි කී ය. </span></span><span class="verse v31" data-usfm="EXO.32.31"><span class="label">31</span><span class="content">ඔහු ද සමිඳාණන් වහන්සේ වෙත ආපසු ගොස්, “අහෝ, මේ සෙනඟ දරුණු අපරාධයක් කළෝ ය. ඔව්හු ඔවුන්ට ම රනින් දෙවියෙකු සාදගත්හ. </span></span><span class="verse v32" data-usfm="EXO.32.32"><span class="label">32</span><span class="content">දැන් ඉතින් ඔවුන්ගේ පාපයට කමාව දුන මැනව; එසේ නොදෙන සේක් නම්, කරුණාකර ඔබ වහන්සේ පොතෙන් මාගේ නාමය මකාදමනු මැනව”යි ඉල්ලී ය. </span></span><span class="verse v33" data-usfm="EXO.32.33"><span class="label">33</span><span class="content">සමිඳාණන් වහන්සේ ද මෝසෙස් අමතමින්, “මට විරුද්ධ ව යමෙක් පව් කෙළේ ද ඔහුගේ නම මාගේ පොතින් මම මකාදමමි. </span></span><span class="verse v34" data-usfm="EXO.32.34"><span class="label">34</span><span class="content">එබැවින් දැන් යන්න, මා නුඹට කී ස්ථානයට සෙනඟ ගෙන යන්න. බලන්න, මාගේ දූතයා ද නුඹට පෙරටුව යනු ඇත. එහෙත්, මම, දඬුවම් දෙන දවසේ දී, ඔවුන්ගේ පාපයට දඬුවම් දෙමි”යි වදාළ සේක.</span></span> 
     </div> 
     <div class="p"> <span class="verse v34" data-usfm="EXO.32.34"><span class="content"> </span></span><span class="verse v35" data-usfm="EXO.32.35"><span class="label">35</span><span class="content">වස්සා සෑදීමට සෙනඟ ආරොන්ට බල කළ බැවින් සමිඳාණන් වහන්සේ ඔවුන් වෙත වසංගතයක් එවූ සේක.</span></span> 
     </div> 
    </div> 
   </div> 
  </div>
 </body>
</html>