<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch35" data-usfm="EXO.35">  
     <div class="s1"> <span class="heading"><b>සබත් දින පිළිබඳ නියෝග</b></span> 
     </div> 
     <div class="p"> <span class="content"> </span><span class="verse v1" data-usfm="EXO.35.1"><span class="label">1</span><span class="content">මෝසෙස් මුළු ඉශ්රායෙල් ජනතාව කැඳවා, ඔවුන්ට කතා කොට මෙසේ කීවේ ය: “ඔබ විසින් කළ යුතු සමිඳාණන් වහන්සේ අණ කළ කරුණු මේවා ය: </span></span><span class="verse v2" data-usfm="EXO.35.2"><span class="label">2</span><span class="content">‘දවස් හයක් තුළ ඔබ වැඩ කළ යුතු ය. එහෙත්, හත් වන දින ඔබට ශුද්ධ දිනයක් ද සමිඳාණන් වහන්සේට කැප කළ සබත් නිවාඩුවක් ද විය යුතු ය. එදින වැඩ කරන කවරෙකු නමුත් මරනු ලැබිය යුතු ය. </span></span><span class="verse v3" data-usfm="EXO.35.3"><span class="label">3</span><span class="content">සබත් දවසේ දී ඔබේ කිසි ම නිවාසයක ගින්නක් පවා නො දැල්විය යුතු ය.’ ”</span></span> 
     </div> 
     <div class="s1"> <span class="heading"><b>ශුද්ධස්ථානයට පුදන පඬුරු</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 25:1-9</b></span><span class="heading"><b>)</b></span> 
     </div> 
     <div class="p"> <span class="verse v3" data-usfm="EXO.35.3"><span class="content"> </span></span><span class="verse v4" data-usfm="EXO.35.4"><span class="label">4</span><span class="content">නැවතත් මෝසෙස් මුළු ඉශ්රායෙල් ජනතාව අමතමින් මෙසේ කීවේ ය: “සමිඳාණන් වහන්සේ අණ කළ දේ මේ ය: </span></span><span class="verse v5" data-usfm="EXO.35.5"><span class="label">5</span><span class="content">ඔබ සතු දෙයින් සමිඳාණන් වහන්සේට පඬුරක් වෙන් කළ යුතු ය. එසේ කිරීමට කැමැති සෑම කෙනෙකු ම තම පඬුර සමිඳාණන් වහන්සේ වෙත ගෙනා යුතු ය. එය රන්, රිදී, ලෝකඩ ද </span></span><span class="verse v6" data-usfm="EXO.35.6"><span class="label">6</span><span class="content">නිල් පාට, දම් පාට, රතු පාට නූල් ද සිහින් ව කටින ලද හණ සහ එළු ලොම් ද </span></span><span class="verse v7" data-usfm="EXO.35.7"><span class="label">7</span><span class="content">රතු සායම් පෙවූ බැටළු හම් හා පදම් කළ හම් ද ෂිටිම් ලී ද </span></span><span class="verse v8" data-usfm="EXO.35.8"><span class="label">8</span><span class="content">පහන්වලට තෙල් ද, ආලේප තෛලයට හා සුවඳ දුම් සඳහා සුගන්ධ ද්‍රව්‍ය ද </span></span><span class="verse v9" data-usfm="EXO.35.9"><span class="label">9</span><span class="content">ඒපොද් නම් සැට්ටයේ සහ ළය වැස්මේ එබ්බවීමට නඛමාණික්‍ය හා වෙනත් මැණික් ද විය හැක.”</span></span> 
     </div> 
     <div class="s1"> <span class="heading"><b>මණ්ඩපය සඳහා උපකරණ</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 39:32-43</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="EXO.35.9"><span class="content"> </span></span><span class="verse v10" data-usfm="EXO.35.10"><span class="label">10</span><span class="content">“ඔබ අතර සිටින සියලු දක්ෂ ශිල්පීන් පැමිණ, සමිඳාණන් වහන්සේ අණ කළ සියල්ල සෑදිය යුතු ය. </span></span><span class="verse v11" data-usfm="EXO.35.11"><span class="label">11</span><span class="content">එනම් මණ්ඩපය සහ එහි කූඩාරම, ඊට ආවරණය, කොකු සහ ලෑලි, හරස් පොලු සහ කණු, කෙවෙණි; </span></span><span class="verse v12" data-usfm="EXO.35.12"><span class="label">12</span><span class="content">ගිවිසුම් කරඬුව සහ එය උසුලාගෙන යෑමට පොලු, කරුණාසනය, එය වසන තිරය; </span></span><span class="verse v13" data-usfm="EXO.35.13"><span class="label">13</span><span class="content">මේසය සහ එහි කකුල්, එහි උපකරණ සහ පුදන රොටි </span></span><span class="verse v14" data-usfm="EXO.35.14"><span class="label">14</span><span class="content">ආලෝකය දීමට පහන් රුක, එහි උපකරණ, එහි පහන් හා ඒවා දැල්වීමට තෙල්; </span></span><span class="verse v15" data-usfm="EXO.35.15"><span class="label">15</span><span class="content">දුම් පූජාසනය හා එහි පොලු, ආලේප තෛලය, සුවඳ දුම්, මණ්ඩපයට ඇතුළු වන දොරටුවේ කඩතුරාව; </span></span><span class="verse v16" data-usfm="EXO.35.16"><span class="label">16</span><span class="content">දවන යාග පූජාව පුදන පූජාසනය, ඊට සම්බන්ධ ලෝකඩ මේසය, එහි පොලු හා සියලු උපකරණ, සේදීමට වතුර දමන භාජනය හා එහි අඩිය; </span></span><span class="verse v17" data-usfm="EXO.35.17"><span class="label">17</span><span class="content">මළුවට තිර, එහි කණු, කෙවෙණි, මළුවේ දොරටුවට කඩතුරාව; </span></span><span class="verse v18" data-usfm="EXO.35.18"><span class="label">18</span><span class="content">මණ්ඩපයට හා මළුවට කූඤ්ඤ හා ඒවායේ ලණු; </span></span><span class="verse v19" data-usfm="EXO.35.19"><span class="label">19</span><span class="content">ශුද්ධස්ථානයේ සේවය පිණිස නිල් වස්ත්‍ර, පූජක නිලයේ සේවාවට පූජක ආරොන්ගේ ශුද්ධ වස්ත්‍ර හා ඔහුගේ පුතුන් හට වස්ත්‍ර යන ඒවා සෑදිය යුතු ය.”</span></span> 
     </div> 
     <div class="s1"> <span class="heading"><b>සෙනඟ පඬුරු ගෙන ඒම</b></span> 
     </div> 
     <div class="p"> <span class="verse v19" data-usfm="EXO.35.19"><span class="content"> </span></span><span class="verse v20" data-usfm="EXO.35.20"><span class="label">20</span><span class="content">ඉන්පසු මුළු ඉශ්රායෙල් ජනතාව මෝසෙස් වෙතින් නික්ම ගියහ. </span></span><span class="verse v21" data-usfm="EXO.35.21"><span class="label">21</span><span class="content">තවද, එසේ දීමට සිය කැමැත්තෙන් එකඟ වූ සැම කෙනෙක් ම සම්මුඛ මණ්ඩපය සෑදීමට ද එහි සියලු සේවාවන් සඳහා ද ශුද්ධ වස්ත්‍ර සඳහා ද සමිඳාණන් වහන්සේ වෙත පඬුරු රැගෙන ආහ. </span></span><span class="verse v22" data-usfm="EXO.35.22"><span class="label">22</span><span class="content">ස්ත්‍රීහු හා පුරුෂයෝ පැමිණියහ. දීමට කැමැති සෑම දෙනා ම, හාරිච්චි, කුණ්ඩලාභරණ, මුදු, මාල සහ නන්වැදෑරුම් රත්රන් බඩු ගෙනාහ. මෙලෙස සියල්ලෝ ම සමිඳාණන් වහන්සේට කැප කළ රත්රන් බඩු රැගෙන පැමිණියහ. </span></span><span class="verse v23" data-usfm="EXO.35.23"><span class="label">23</span><span class="content">නිල් පාට, දම් පාට, රතු පාට නූල් ද සිහින් ව කටින ලද හණ ද එළු ලොම් ද රතු සායම් පෙවූ බැටළු ලොම් ද පදම් කළ හම් ද ඇති සියලු දෙන ඒවා ගෙනාහ. </span></span><span class="verse v24" data-usfm="EXO.35.24"><span class="label">24</span><span class="content">රිදී හෝ ලෝකඩ හෝ දෙන්නට හැකි වූ සියල්ලෝ ම ඒවා සමිඳාණන් වහන්සේ වෙත පඬුරු වශයෙන් ගෙනාහ. යම් වැඩකට ගත හැකි ෂිටිම් ලී තිබූ සියල්ලෝ ද ඒවා ගෙනාහ. </span></span><span class="verse v25" data-usfm="EXO.35.25"><span class="label">25</span><span class="content">දක්ෂකම් ඇති කාන්තාවන් සියල්ලෝ ද සිය අත්වලින් නූල් කටින්න පටන්ගෙන, ඔවුන් විසින් කටින ලද නිල් පාට, දම් පාට, රතු පාට නූල් ද සිහින් හණපිළි ද ගෙනාහ. </span></span><span class="verse v26" data-usfm="EXO.35.26"><span class="label">26</span><span class="content">දක්ෂ කාන්තාවන් සියල්ලෝ ද තම හැකියාවන් අනුව එළු ලොම් කටින්නට පටන්ගත්හ. </span></span><span class="verse v27" data-usfm="EXO.35.27"><span class="label">27</span><span class="content">ඒපොද් නම් සැට්ටයේ හා ළය වැස්මේ ඔබ්බනු සඳහා ප්‍රජා මූලිකයෝ නඛමාණික්‍ය හා වෙනත් මාණික්‍ය ද </span></span><span class="verse v28" data-usfm="EXO.35.28"><span class="label">28</span><span class="content">පහනට තෙල් ද ආලේප තෛලය හා සුවඳ දුම් සඳහා සුගන්ධ ද්‍රව්‍ය හා තෙල් ද ගෙනාහ. </span></span><span class="verse v29" data-usfm="EXO.35.29"><span class="label">29</span><span class="content">සමිඳාණන් වහන්සේ මෝසෙස් මඟින් සෑදීමට අණ කළ නන්වැදෑරුම් සේවාවන් සඳහා බඩු දීමට එකඟ වූ ඉශ්රායෙල් ජනයා අතර සිටි සෑම ස්ත්‍රියක් හා පුරුෂයෙක් ම සිය කැමැත්තෙන් ම සමිඳාණන් වහන්සේ වෙත තම පඬුරු ගෙනාහ.</span></span> 
     </div> 
     <div class="s1"> <span class="heading"><b>ශුද්ධස්ථානය සඳහා ශිල්පීහු</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 31:1-11</b></span><span class="heading"><b>)</b></span> 
     </div> 
     <div class="p"> <span class="verse v29" data-usfm="EXO.35.29"><span class="content"> </span></span><span class="verse v30" data-usfm="EXO.35.30"><span class="label">30</span><span class="content">මෝසෙස් ඉශ්රායෙල් ජනයාට කතා කොට මෙසේ කීවේ ය: “බලන්න, සමිඳාණන් වහන්සේ ජුදා ගෝත්‍රයේ හූර්ගේ පුත්‍රයා වන උරීගේ පුත් බෙශලෙල් තෝරාගත් සේක. </span></span><span class="verse v31" data-usfm="EXO.35.31"><span class="label">31</span><span class="content">උන් වහන්සේ ඔහු දේවාත්මානුභාවයෙන් පුරවා, කෞශල්‍යය, හැකියාව සහ අවබෝධය ඔහුට දානය කළ සේක. එසේ කෙළේ නන්වැදෑරුම් කලාත්මක කෘතීන් සඳහාත්, </span></span><span class="verse v32" data-usfm="EXO.35.32"><span class="label">32</span><span class="content">දක්ෂ කලාවන් නිපැයීමටත් ඒවායේ රනින් හා රිදීයෙන් හා ලෝකඩයෙන් කැටයම් කිරීමටත්, </span></span><span class="verse v33" data-usfm="EXO.35.33"><span class="label">33</span><span class="content">මැණික් ගල් කපා ඒවායේ එබ්බවීමටත්, ලීයෙන් කැටයම් වැඩ කිරීමටත්, වෙනත් නා නා විධ කලාත්මක කෘතීන් සෑදීමටත් ය. </span></span><span class="verse v34" data-usfm="EXO.35.34"><span class="label">34</span><span class="content">උන් වහන්සේ ඔහුට ද දාන්ගේ ගෝත්‍රයේ අහිසාමක්ගේ පුත් ඔහොලියාබ්ට ද කලා ශිල්පීන්ට ඉගැන්වීමේ වරය දුන් සේක. </span></span><span class="verse v35" data-usfm="EXO.35.35"><span class="label">35</span><span class="content">තවද, උන් වහන්සේ කැටයම් ශිල්පීන්ගේ ද කලා ශිල්පීන්ගේ ද නිල් පාට, දම් පාට සහ තද රතු පාට නූලින් සහ සිහින් ව කටින ලද හණවලින් මල් වැඩ දමන්නන්ගේ ද වියන්නන්ගේ ද නන්වැදෑරුම් කෘතීන් කිරීමට හැකියාව ඔවුන්ට දානය කළ සේක. ඔවුන්ට සියලු ආකාර කලා වැඩ කිරීමටත්, දක්ෂ ලෙස සැලැස්ම පිළියෙළ කිරීමටත් පුළුවන් විය.</span></span> 
     </div> 
    </div> 
   </div> 
  </div>
 </body>
</html>