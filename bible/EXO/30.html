<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch30" data-usfm="EXO.30">  
     <div class="s1"> <span class="heading"><b>දුම් පුදන පූජාසනය</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 37:25-28</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.30.1"><span class="label">1</span><span class="content">“නුඹ සුවඳ දුම් ඔප්පු කිරීමට ෂිටිම් ලීයෙන් පූජාසනයක් තනන්න. </span></span><span class="verse v2" data-usfm="EXO.30.2"><span class="label">2</span><span class="content">එහි දිග සෙන්ටිමීටර් හතළිස්පහක් ද පළල සෙන්ටිමීටර් හතළිස්පහක් ද උස සෙන්ටිමීටර් අනූවක් ද ඇති ව, හතරැස් ව එය සෑදිය යුතු යි. එහි අං එය සමඟ ඒකකයක් විය යුතු ය. </span></span><span class="verse v3" data-usfm="EXO.30.3"><span class="label">3</span><span class="content">එහි මුදුන ද හතර පැත්ත ද අං ද රනින් ආලේප කළ යුතු අතර එය වටේට රන් ලීස්තරයක් ද සෑදිය යුතු ය. </span></span><span class="verse v4" data-usfm="EXO.30.4"><span class="label">4</span><span class="content">එහි ලීස්තරය යට, දෙපැත්තේ කොන් දෙකට කිට්ටු ව රන් වළලු දෙකක් ද සවි කළ යුතු ය. පූජාසනය උසුලාගෙන යෑම පිණිස ගන්න පොලුවල ඒවා දමනු ඇත. </span></span><span class="verse v5" data-usfm="EXO.30.5"><span class="label">5</span><span class="content">ඒ පොලු ද ෂිටිම් ලීයෙන් සාදා රනින් ආලේප කළ යුතු ය. </span></span><span class="verse v6" data-usfm="EXO.30.6"><span class="label">6</span><span class="content">ගිවිසුම් කරඬුව වසා තිබෙන කරුණාසනයට ඉස්සරහින්, එනම්, ගිවිසුම් කරඬුව ඉදිරියට ඇති තිරය ඉස්සරහින්, එය තැබිය යුතු ය. මා නුඹ හමු වන්නේ එම ස්ථානයේ ය. </span></span><span class="verse v7" data-usfm="EXO.30.7"><span class="label">7</span><span class="content">දිනපතා උදය ආරොන් පහන් පිළියෙළ කොට, ඔහු එහි සුවඳ ද්‍රව්‍ය දැවිය යුතු ය. </span></span><span class="verse v8" data-usfm="EXO.30.8"><span class="label">8</span><span class="content">සවස ඔහු පහන් දල්වන විට ද සුවඳ ද්‍රව්‍ය දැවිය යුතු ය. නුඹේ සෑම පෙළපතක් මඟින් ම එය නොකඩවා ඉටු කළ යුතු සුවඳ දුම් පූජාවක් විය යුතු ය. </span></span><span class="verse v9" data-usfm="EXO.30.9"><span class="label">9</span><span class="content">තවද, එය මත තහනම් වූ සුවඳ ද්‍රව්‍යයන් හෝ දවන යාග පූජාවක් වත්, ධාන්‍ය පූජාවක් හෝ පානීය පූජාවක් වත් ඔප්පු නොකළ යුතු ය. </span></span><span class="verse v10" data-usfm="EXO.30.10"><span class="label">10</span><span class="content">අවුරුද්දකට වරක් ආරොන් එහි අං පිට පව් කමාව ලබාගැනීමේ පිළිවෙත ඉටු කළ යුතු ය. අවුරුද්දකට වරක් පාප කමාව ලබන පූජාවේ ලේ ගෙන, පූජාසනය මත පව් කමාව ලැබීමේ පිළිවෙත ඉටු කළ යුතු ය. එය නුඹේ සෑම පෙළපතක් මඟින් ම ඉටු කළ යුතු ය. එය සමිඳාණන් වහන්සේ වන මට කැප වූ අතිශුද්ධ පූජාසනයකි.”</span></span> 
     </div> 
     <div class="s1"> <span class="heading"><b>දේව මාලිගාව සඳහා බද්ද</b></span> 
     </div> 
     <div class="p"> <span class="verse v10" data-usfm="EXO.30.10"><span class="content"> </span></span><span class="verse v11" data-usfm="EXO.30.11"><span class="label">11</span><span class="content">සමිඳාණන් වහන්සේ මෝසෙස්ට කතා කොට, මෙසේ වදාළ සේක: </span></span><span class="verse v12" data-usfm="EXO.30.12"><span class="label">12</span><span class="content">“නුඹ ජන ලේඛනයක් සඳහා ඉශ්රායෙල් ජනයා සංගණනය කරන විට, සංගණනය කරන අවස්ථාවේ දී ඔවුන් අතර වංසගතයක් නොපැමිණෙන පිණිස සෑම කෙනෙකු ම තම තමා වෙනුවෙන් මට මිදීමේ මුදලක් ගෙවිය යුතු ය. </span></span><span class="verse v13" data-usfm="EXO.30.13"><span class="label">13</span><span class="content"> සංගණනයට ඇතුළු වෙන සෑම කෙනෙක් ම ශුද්ධස්ථානයේ මිල අනුව නියම මිල දිය යුතු ය. සමිඳාණන් වහන්සේ වන මට පුදන පඬුර එය විය යුතු ය. </span></span><span class="verse v14" data-usfm="EXO.30.14"><span class="label">14</span><span class="content">සංගණනයට ඇතුළත් වන සෑම කෙනෙක් ම එනම් අවුරුදු විස්සක් හා ඊට වැඩි වයසැති අය, මට පඬුරක් දිය යුතු වේ. </span></span><span class="verse v15" data-usfm="EXO.30.15"><span class="label">15</span><span class="content">නුඹ ඔවුන් වෙනුවට මිදීම ලබාගැනීමේ මුදලක් වශයෙන් තම පඬුර සමිඳාණන් වහන්සේ වන මට පුදන කල ධනවතා නියම මිලට වැඩියෙන් හෝ දුප්පතා ඊට අඩුවෙන් හෝ නොදිය යුතු ය. </span></span><span class="verse v16" data-usfm="EXO.30.16"><span class="label">16</span><span class="content">නුඹ ද ඉශ්රායෙල් ජනයා උදෙසා මිදීම ලබාගැනීමේ මුදල් රැගෙන, සම්මුඛ මණ්ඩපයේ සේවාවන් සඳහා එය වැය කළ යුතු ය. එය සමිඳාණන් වහන්සේ වන මා ඉදිරියෙහි ඉශ්රායෙල් ජනයා සිහිවීමක් ද නුඹලා වෙනුවට පව් කමාවේ මුදලක් ද වනු ඇත.”</span></span> 
     </div> 
     <div class="s1"> <span class="heading"><b>ලෝකඩ භාජන</b></span> 
     </div> 
     <div class="p"> <span class="verse v16" data-usfm="EXO.30.16"><span class="content"> </span></span><span class="verse v17" data-usfm="EXO.30.17"><span class="label">17</span><span class="content">සමිඳාණන් වහන්සේ නැවතත් මෝසෙස්ට කතා කොට මෙසේ වදාළ සේක: </span></span><span class="verse v18" data-usfm="EXO.30.18"><span class="label">18</span><span class="content"> “පවිත්‍ර වීම පිණිස නුඹ ලෝකඩයෙන් භාජනයක් ද, ලෝකඩයෙන් එහි අඩිය ද සාදන්න. එය සම්මුඛ මණ්ඩපය සහ පූජාසනය අතර තබා ඊට වතුර දැමිය යුතු යි. </span></span><span class="verse v19" data-usfm="EXO.30.19"><span class="label">19</span><span class="content">ආරොන් සහ ඔහුගේ පුතුන් තමන්ගේ අත් පා එයින් සේදිය යුතු ය. </span></span><span class="verse v20" data-usfm="EXO.30.20"><span class="label">20</span><span class="content">ඔවුන් සම්මුඛ මණ්ඩපයට ඇතුළු වන විට හෝ ගින්නෙන් දැවූ දවන පඬුර සමිඳාණන් වහන්සේට ඔප්පු කරමින්, සේවා කිරීම සඳහා පූජාසනය ළඟට කිට්ටු වන විට හෝ ඔව්හු වතුරින් තමන් සෝදාගන්නෝ නම් මරණයට පත් නො වන්නෝ ය. </span></span><span class="verse v21" data-usfm="EXO.30.21"><span class="label">21</span><span class="content">මෙලෙස ඔවුන් නොමැරෙන පිණිස තමන්ගේ අත් පා සෝදාගත යුතු ය. මෙය ඔහු කෙරෙහි ද, ඔහුගේ පෙළපතින් පැවතෙන සියල්ලන් කෙරෙහි ද සදහට ම වලංගු නියෝගයකි.”</span></span> 
     </div> 
     <div class="s1"> <span class="heading"><b>ආලේප තෙල් හා සුවඳ ද්‍රව්‍ය</b></span> 
     </div> 
     <div class="p"> <span class="verse v21" data-usfm="EXO.30.21"><span class="content"> </span></span><span class="verse v22" data-usfm="EXO.30.22"><span class="label">22</span><span class="content"> </span><span class="content"> සමිඳාණන් වහන්සේ යළි මෝසෙස් අමතා මෙසේ වදාළ සේක: </span></span><span class="verse v23" data-usfm="EXO.30.23"><span class="label">23</span><span class="content">“කිලෝග්‍රෑම් හයක දියාරු ගන්ධ රස ද ඉන් බාගයක් වන කිලෝග්‍රෑම් තුනක සුවඳ කුරුඳු ද කිලෝග්‍රෑම් තුනක සුවඳ උක්ගස් ද </span></span><span class="verse v24" data-usfm="EXO.30.24"><span class="label">24</span><span class="content">ශුද්ධස්ථානයේ මිල අනුව කිලෝග්‍රෑම් හයක තලිස් පතුරු ද යන අගනා සුවඳ ද්‍රව්‍ය ද ඔලීව තෙල් ලීටර් හතරක් ද ඔබ ගත යුතු ය. </span></span><span class="verse v25" data-usfm="EXO.30.25"><span class="label">25</span><span class="content">ඉන්පසු සුවඳ ද්‍රව්‍ය සංයෝගකරුවෙකු කරන්නාක් මෙන්, ඒවායින් ආලේපනය සඳහා ශුද්ධ තෛලයක් වන තෙල් සංයෝගයක් සෑදිය යුතු ය. එය ආලේප කරනු පිණිස ශුද්ධ තෛලයක් වනු ඇත. </span></span><span class="verse v26" data-usfm="EXO.30.26"><span class="label">26</span><span class="content">එයින් සම්මුඛ මණ්ඩපය හා ගිවිසුම් කරඬුව ද </span></span><span class="verse v27" data-usfm="EXO.30.27"><span class="label">27</span><span class="content">මේසය හා එහි උපකරණ ද පහන් රුක හා එහි උපකරණ ද සුවඳ දුම් පූජාසනය ද </span></span><span class="verse v28" data-usfm="EXO.30.28"><span class="label">28</span><span class="content">දවන යාග පිදීමේ පූජාසනය හා එහි උපකරණ ද වතුර භාජනය හා එහි අඩිය ද ආලේප කළ යුතු ය. </span></span><span class="verse v29" data-usfm="EXO.30.29"><span class="label">29</span><span class="content">මෙසේ ඒවා ශුද්ධ වන පිණිස කැප කළ යුතු ය. ඒවා ස්පර්ශ වන සෑම දෙයක් ද ශුද්ධ වනු ඇත. </span></span><span class="verse v30" data-usfm="EXO.30.30"><span class="label">30</span><span class="content">ඉන්පසු නුඹ ආරොන් සහ ඔහුගේ පුතුන් ආලේප කොට ඔවුන් මට පූජක පදවියේ සේවා කරන පිණිස ඔවුන්ට පූජකවරය ප්‍රදානය කළ යුතු ය. </span></span><span class="verse v31" data-usfm="EXO.30.31"><span class="label">31</span><span class="content">ඉන්පසු නුඹ ඉශ්රායෙල් ජනයා අමතා, ‘ඔබේ පෙළපත් මේ ආලේප තෛලය ශුද්ධ දෙයක් හැටියට සැලකිය යුතු ය. </span></span><span class="verse v32" data-usfm="EXO.30.32"><span class="label">32</span><span class="content">මනුෂ්‍ය ශරීරය පිට එය වත් නොකළ යුතු ය. එකී සංයෝගය මෙන් අන් කිසිවක් ද නොසෑදිය යුතු ය. එය ශුද්ධ ය. එය ඔබට ශුද්ධ දෙයක් විය යුතු ය. </span></span><span class="verse v33" data-usfm="EXO.30.33"><span class="label">33</span><span class="content">යමෙක් ඊට සමාන අන් සංයෝගයක් සාදන්නේ ද යමෙක් ඉන් මඳක් පූජකයෙකු නොවන්නකු මත දමන්නේ ද ඔහු තම සෙනඟගෙන් නෙරපාදැමිය යුතු ය’ කියා අණ කරන්න.”</span></span> 
     </div> 
     <div class="p"> <span class="verse v33" data-usfm="EXO.30.33"><span class="content"> </span></span><span class="verse v34" data-usfm="EXO.30.34"><span class="label">34</span><span class="content">නැවතත් සමිඳාණන් වහන්සේ මෝසෙස්ට කතා කොට මෙසේ වදාළ සේක: “නුඹ සුවඳ ද්‍රව්‍ය වන නාතාප් සහ ෂෙබෙලෙක් ද බෙල්බෙනා සහ පිරිසිදු තුවරලා ද සම බරට ගෙන, </span></span><span class="verse v35" data-usfm="EXO.30.35"><span class="label">35</span><span class="content">සුවඳ ද්‍රව්‍ය සංයෝගකරුවෙකු කරන්නාක් මෙන්, ඒවා ලුණෙන් පදම් කොට ශුද්ධ සුගන්ධයක් සෑදිය යුතු ය. </span></span><span class="verse v36" data-usfm="EXO.30.36"><span class="label">36</span><span class="content">තවද, නුඹ එයින් කොටසක් සුණු කොට, ඉනුත්, කොටසක් මා නුඹ හමු වන සම්මුඛ මණ්ඩපයේ ගිවිසුම් කරඬුව ඉදිරිපිට ඉසිය යුතු ය. නුඹ මෙය අතිශුද්ධ දෙයක් ලෙස සැලකිය යුතු ය. </span></span><span class="verse v37" data-usfm="EXO.30.37"><span class="label">37</span><span class="content">නුඹේ ප්‍රයෝජනය සඳහා මේ සුගන්ධ සංයෝගයට සමාන අනෙකක් නොසෑදිය යුතු ය. එය සමිඳාණන් වහන්සේ වන මට කැප වූ දෙයක් හැටියට නුඹ සැලකිය යුතු ය. </span></span><span class="verse v38" data-usfm="EXO.30.38"><span class="label">38</span><span class="content">යමෙක් ඊට සමාන සුවඳැති අනෙකක් සාදන්නේ ද ඔහු සිය සෙනඟගෙන් නෙරපාදැමිය යුතු ය.”</span></span> 
     </div> 
    </div> 
   </div> 
  </div>
 </body>
</html>