<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch6" data-usfm="EXO.6">  
     <div class="p"> <span class="content"> </span><span class="verse v1" data-usfm="EXO.6.1"><span class="label">1</span><span class="content">එවිට සමිඳාණන් වහන්සේ මෝසෙස් අමතා, “මා පාරාවෝ හට කරන්න යන දේ නුඹට දැන් පෙනෙනු ඇත. බාහු බලයෙන් ඔවුන්ට පිට වී යන්න ඉඩ හරින ලෙසත් බාහු බලයෙන් සිය රටින් පිටමං කරන ලෙසත් ඔහුට බල කරමි”යි වදාළ සේක.</span></span> 
     </div> 
     <div class="s1"> <span class="heading"><b>මෝසෙස් යළි කැඳවනු ලැබීම</b></span> 
     </div> 
     <div class="p"> <span class="verse v1" data-usfm="EXO.6.1"><span class="content"> </span></span><span class="verse v2" data-usfm="EXO.6.2"><span class="label">2</span><span class="content"> </span><span class="content">දෙවියන් වහන්සේ මෝසෙස්ට කතා කොට මෙසේ වදාළ සේක: “මම සමිඳාණන් වහන්සේ ය. </span></span><span class="verse v3" data-usfm="EXO.6.3"><span class="label">3</span><span class="content">මම ආබ්‍රහම්ට ද ඊසාක්ට ද ජාකොබ්ට ද සර්ව පරාක්‍රම දෙවියන් වහන්සේ මෙන් ප්‍රකාශ වූයෙමි. එහෙත් මම, සමිඳාණන් වහන්සේ යන නාමයෙන් ඔවුන් හට ප්‍රකාශ නොවූයෙමි. </span></span><span class="verse v4" data-usfm="EXO.6.4"><span class="label">4</span><span class="content">මම ද ඔවුන් කලක් විදේශීන් ව විසූ කානාන් දේශය ඔවුන්ට දීමට ඔවුන් සමඟ ගිවිසුමක් පිහිටුවා ගතිමි. </span></span><span class="verse v5" data-usfm="EXO.6.5"><span class="label">5</span><span class="content">තවද, මිසර වාසීන් විසින් වහල් බැම්මෙන් බැඳගන්නා ලද ඉශ්රායෙල් ජනතාවගේ සුසුම්ලෑමට සවන් දී, මාගේ ගිවිසුම සිහි කෙළෙමි. </span></span><span class="verse v6" data-usfm="EXO.6.6"><span class="label">6</span><span class="content">එබැවින් නුඹ ඉශ්රායෙල් ජනතාවට කතා කොට, ‘මම වනාහි සමිඳාණන් වහන්සේ ය. මිසර වාසීන් නුඹලා පිට පටවා ඇති බරපතල වැඩවලින් නුඹලා මුදා, ඔවුන්ගේ වහල් සේවයෙන් නිදහස් කොට, මාගේ හස්තය දිගු කොට දරුණු ලෙස ඔවුන්ට දඬුවම් දෙමින් මම නුඹලා ගළවාගන්නෙමි. </span></span><span class="verse v7" data-usfm="EXO.6.7"><span class="label">7</span><span class="content">තවද, මාගේ ම සෙනඟ මෙන් නුඹලා භාරගෙන, මම නුඹලාගේ දෙවියන් වහන්සේ වන්නෙමි. මිසර වාසීන්ගේ බර වැඩවලින් නුඹලා මුදන, නුඹලාගේ දෙවි සමිඳාණන් වහන්සේ මා බව නුඹලා එවිට දැනගන්නහු ය. </span></span><span class="verse v8" data-usfm="EXO.6.8"><span class="label">8</span><span class="content">පසුව ආබ්‍රහම්ට ද ඊසාක්ට ද ජාකොබ්ට ද දෙන ලෙස මා දිවුළ දේශයට මම නුඹලා ගෙනෙන්නෙමි. මම එය නුඹලාට උරුම කොට දෙන්නෙමි. සමිඳාණන් වහන්සේ මම වෙමි’යි කියන්න.” </span></span><span class="verse v9" data-usfm="EXO.6.9"><span class="label">9</span><span class="content">මෝසෙස් මෙසේ ඉශ්රායෙල් ජනතාවට කී නමුත් ඔවුන්ගේ දැඩි සිත් වේදනාව හා දරුණු වහල්කම නිසා ඔව්හු ඔහුට සවන් නුදුන්හ.</span></span> 
     </div> 
     <div class="p"> <span class="verse v9" data-usfm="EXO.6.9"><span class="content"> </span></span><span class="verse v10" data-usfm="EXO.6.10"><span class="label">10</span><span class="content">එවිට සමිඳාණන් වහන්සේ මෝසෙස්ට කතා කොට, </span></span><span class="verse v11" data-usfm="EXO.6.11"><span class="label">11</span><span class="content">“නුඹ මිසරයේ රජු වන පාරාවෝ වෙත ගොස්, ‘ඔහුගේ රටින් පිට වී යන්න ඉශ්රායෙල් ජනතාවට අවසර දෙන්න’ කියා කියන්නැ”යි වදාළ සේක. </span></span><span class="verse v12" data-usfm="EXO.6.12"><span class="label">12</span><span class="content">එවිට මෝසෙස් සමිඳාණන් වහන්සේට කතා කොට, “බලන්න, ඉශ්රායෙල් ජනයා මට සවන් දෙන්නේ නැත්නම්, කතාවෙහි චතුරත්වයක් නැති මට පාරාවෝ කෙසේ සවන් දෙන්නේ දැ”යි විචාළේ ය. </span></span><span class="verse v13" data-usfm="EXO.6.13"><span class="label">13</span><span class="content">එවිට ඉශ්රායෙල් ජනතාව මිසර දේශයෙන් පිටතට ගෙන යන ලෙස සමිඳාණන් වහන්සේ තමන්ට නියම කළ බව ඉශ්රායෙල් ජනයාට හා මිසරයේ රජු වන පාරාවෝට දන්වන ලෙස උන් වහන්සේ මෝසෙස්ට හා ආරොන්ට අණ කළ සේක.</span></span> 
     </div> 
     <div class="s1"> <span class="heading"><b>මෝසෙස්ගේ සහ ආරොන්ගේ පෙළපත්</b></span> 
     </div> 
     <div class="p"> <span class="verse v13" data-usfm="EXO.6.13"><span class="content"> </span></span><span class="verse v14" data-usfm="EXO.6.14"><span class="label">14</span><span class="content">පහත දැක්වෙනුයේ ඔවුන්ගේ පිය පෙළපත්වල ප්‍රධානීහු ය. ජාකොබ්ගේ කුලුඳුලා වූ රූබන්ගේ පුත්‍රයෝ නම් හනොක්, පල්ලු, හෙශ්රොන් සහ කර්මී ය. මොවුහු රූබන්ගේ පෙළැන්තියට අයිති වූවෝ වෙති.</span></span> 
     </div> 
     <div class="p"> <span class="verse v14" data-usfm="EXO.6.14"><span class="content"> </span></span><span class="verse v15" data-usfm="EXO.6.15"><span class="label">15</span><span class="content">සිමියොන්ගේ පුත්‍රයෝ නම් ජෙමුවෙල්, ජාමීන්, ඕහද්, ජාකීන්, ශොහර් සහ කානානිය ස්ත්‍රියකගේ පුත්‍ර වූ ෂාවුල් ය. මොවුහු සිමියොන්ගේ පෙළැන්තියට අයිති වූවෝ වෙති.</span></span> 
     </div> 
     <div class="p"> <span class="verse v15" data-usfm="EXO.6.15"><span class="content"> </span></span><span class="verse v16" data-usfm="EXO.6.16"><span class="label">16</span><span class="content"> </span><span class="content">තමන්ගේ පරම්පරා අනුව ලෙවීගේ පුත්‍රයන්ගේ නාම මෙසේ ය: ගෙර්ෂොන්, කොහාත් සහ මෙරාරී ය. ලෙවී අවුරුදු එකසිය තිස්හතක් ජීවත් විය.</span></span> 
     </div> 
     <div class="p"> <span class="verse v16" data-usfm="EXO.6.16"><span class="content"> </span></span><span class="verse v17" data-usfm="EXO.6.17"><span class="label">17</span><span class="content">ඔවුන්ගේ පෙළපත් අනුව ගෙර්ෂොන්ගේ පුත්‍රයෝ නම් ලිබ්නි සහ ෂිමෙයි ය.</span></span> 
     </div> 
     <div class="p"> <span class="verse v17" data-usfm="EXO.6.17"><span class="content"> </span></span><span class="verse v18" data-usfm="EXO.6.18"><span class="label">18</span><span class="content">කොහාත්ගේ පුත්‍රයෝ නම් අම්රාම්, ඉශ්හාර්, හෙබ්රොන් සහ උශ්ශියෙල් ය. කොහාත් අවුරුදු එකසිය තිස්තුනක් ජීවත් විය.</span></span> 
     </div> 
     <div class="p"> <span class="verse v18" data-usfm="EXO.6.18"><span class="content"> </span></span><span class="verse v19" data-usfm="EXO.6.19"><span class="label">19</span><span class="content">මෙරාරීගේ පුත්‍රයෝ නම් මාලී සහ මුෂී ය. ඔවුන්ගේ පරම්පරා අනුව ලෙවීගේ පෙළපත් මේවා ය.</span></span> 
     </div> 
     <div class="p"> <span class="verse v19" data-usfm="EXO.6.19"><span class="content"> </span></span><span class="verse v20" data-usfm="EXO.6.20"><span class="label">20</span><span class="content">තවද, අම්රාම් තම පියාගේ සොහොයුරිය වූ ජොකෙබෙද් බිරිඳ කොට සරණ පාවාගත්තේ ය. ඇය ඔහුට දාව ආරොන් සහ මෝසෙස් ලැබුවා ය. අම්රාම් අවුරුදු එකසිය තිස්හතක් ජීවත් විය.</span></span> 
     </div> 
     <div class="p"> <span class="verse v20" data-usfm="EXO.6.20"><span class="content"> </span></span><span class="verse v21" data-usfm="EXO.6.21"><span class="label">21</span><span class="content">ඉශ්හාර්ගේ පුත්‍රයෝ නම් කෝරා, නෙපෙග් සහ ශික්රී ය.</span></span> 
     </div> 
     <div class="p"> <span class="verse v21" data-usfm="EXO.6.21"><span class="content"> </span></span><span class="verse v22" data-usfm="EXO.6.22"><span class="label">22</span><span class="content">උශ්ශියෙල්ගේ පුත්‍රයෝ නම් මිෂායෙල්, එල්ෂාපාන් සහ සිත්රී ය.</span></span> 
     </div> 
     <div class="p"> <span class="verse v22" data-usfm="EXO.6.22"><span class="content"> </span></span><span class="verse v23" data-usfm="EXO.6.23"><span class="label">23</span><span class="content">ආරොන් අම්මිනාදබ්ගේ දුව වූ නාෂොන්ගේ සහෝදරී වූ එලිෂෙබා බිරිඳ කොට සරණ පාවාගත්තේ ය. ඈ ඔහුට දාව නාදාබ්, අබිහු, එලෙයාසර් සහ ඊතාමාර් ලැබුවා ය.</span></span> 
     </div> 
     <div class="p"> <span class="verse v23" data-usfm="EXO.6.23"><span class="content"> </span></span><span class="verse v24" data-usfm="EXO.6.24"><span class="label">24</span><span class="content">කෝරාගේ පුත්‍රයෝ නම් අස්සීර්, එල්කානා සහ අබියාසාප් ය. මොව්හු කෝරා ජාතිකයන්ගේ පෙළපත් ය.</span></span> 
     </div> 
     <div class="p"> <span class="verse v24" data-usfm="EXO.6.24"><span class="content"> </span></span><span class="verse v25" data-usfm="EXO.6.25"><span class="label">25</span><span class="content">ආරොන්ගේ පුත් එලෙයාසර් පුතියෙල්ගේ දුවක බිරිඳ කොට සරණ පාවාගත්තේ ය. ඈ ඔහුට දාව පිනෙහාස් ලැබුවා ය. මොවුහු තමන්ගේ පෙළපත් අනුව ලෙවී ජාතිකයන්ගේ පිය පෙළපත්වල ප්‍රධානීහු ය.</span></span> 
     </div> 
     <div class="p"> <span class="verse v25" data-usfm="EXO.6.25"><span class="content"> </span></span><span class="verse v26" data-usfm="EXO.6.26"><span class="label">26</span><span class="content">“ඉශ්රායෙල් ජනතාව කණ්ඩායම් වශයෙන් මිසර දේශයෙන් පිටතට ගෙනෙන්න” කියා සමිඳාණන් වහන්සේ කීවේ මේ ආරොන්ට සහ මෝසෙස්ට ය. </span></span><span class="verse v27" data-usfm="EXO.6.27"><span class="label">27</span><span class="content">ඉශ්රායෙල් ජනතාව මිසර දේශයෙන් පිටතට ගෙනෙනු පිණිස මිසරයේ රජ වූ පාරාවෝට කතා කෙළේත් එම මෝසෙස් සහ ආරොන් ය.</span></span> 
     </div> 
     <div class="s1"> <span class="heading"><b>මෝසෙස් නැවත කැඳවනු ලැබීම</b></span> 
     </div> 
     <div class="p"> <span class="verse v27" data-usfm="EXO.6.27"><span class="content"> </span></span><span class="verse v28" data-usfm="EXO.6.28"><span class="label">28</span><span class="content">සමිඳාණන් වහන්සේ මිසර දේශයේ දී මෝසෙස්ට කතා කළ දවසේ </span></span><span class="verse v29" data-usfm="EXO.6.29"><span class="label">29</span><span class="content">උන් වහන්සේ ඔහුට වදාළේ, “මම සමිඳාණන් වහන්සේ ය. මා නුඹට වදාළ සියල්ල මිසරයේ රජු වන පාරාවෝට දන්වන්න” කියා ය. </span></span><span class="verse v30" data-usfm="EXO.6.30"><span class="label">30</span><span class="content">එහෙත් මෝසෙස් සමිඳාණන් වහන්සේට කීවේ, “බලන්න, මම කතාවෙහි දක්ෂයෙක් නොවෙමි, එසේ නම් පාරාවෝ මට සවන් දෙන්නේ කුමට දැ”යි කියා ය.</span></span> 
     </div> 
    </div> 
   </div> 
  </div>
 </body>
</html>