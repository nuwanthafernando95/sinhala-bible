<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch37" data-usfm="EXO.37">  
     <div class="s1"> <span class="heading"><b>ගිවිසුම් කරඬුව සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 25:10-22</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.37.1"><span class="label">1</span><span class="content">බෙශලෙල් ද ෂිටිම් ලීයෙන් ගිවිසුම් කරඬුව සෑදී ය. එහි දිග සෙන්ටිමීටර් එකසිය දහයක් ද පළල සෙන්ටිමීටර් හැටහයක් ද උස සෙන්ටිමීටර් හැටහයක් ද විය. </span></span><span class="verse v2" data-usfm="EXO.37.2"><span class="label">2</span><span class="content">එහි ඇතුළත ද පිටත ද රන් ආලේප කොට එය වටේට රන් ලීස්තරයක් සෑදී ය. </span></span><span class="verse v3" data-usfm="EXO.37.3"><span class="label">3</span><span class="content">එය උසුලාගෙන යනු පිණිස එහි කොන් සතරට රත්රන් වළලු සතරක් සාදා ඒවා එක පැත්තක දෙක බැගින් දෙපැත්තේ සවි කෙළේ ය. </span></span><span class="verse v4" data-usfm="EXO.37.4"><span class="label">4</span><span class="content">පසුව ඔහු ෂිටිම් ලීයෙන් පොලු සාදා ඒවායේ ද රන් ගා, </span></span><span class="verse v5" data-usfm="EXO.37.5"><span class="label">5</span><span class="content">කරඬුව උසුලාගෙන යනු පිණිස කරඬුවේ දෙපැත්තේ මුදු තුළින් ඒවා දැමී ය. </span></span><span class="verse v6" data-usfm="EXO.37.6"><span class="label">6</span><span class="content">කරුණාසනය ද තනි රනින් සෑදී ය. එහි දිග සෙන්ටිමීටර් එකසිය දහයක් ද පළල සෙන්ටිමීටර් හැටහයක් ද විය. </span></span><span class="verse v7" data-usfm="EXO.37.7"><span class="label">7</span><span class="content">තවද, ඔහු කරුණාසනයේ දෙකෙළවරේ එක්කෙනා බැගින් සවි කරනු පිණිස තළාපු රනින් කෙරුබ්වරුන් දෙදෙනෙකු නිර්මාණ කෙළේ ය. </span></span><span class="verse v8" data-usfm="EXO.37.8"><span class="label">8</span><span class="content">කරුණාසනය සමඟ ඒකාබද්ධ ව පවතින ලෙස එක් කෙනෙකු එක් කොනක ද එක් කෙනෙකු අනිත් කොනේ ද ඔහු ඔවුන් සෑදී ය. </span></span><span class="verse v9" data-usfm="EXO.37.9"><span class="label">9</span><span class="content">කෙරුබ්වරුන්ගේ ද පියාපත් උඩට විහිදී, කරුණාසනයට ඉහළින් එය වසා ගත්තාක් මෙන් තිබිණි. තවද, ඔවුන් එකිනෙකා මුහුණට මුහුණ ලා සිටින පරිදි කරුණාසනය දෙසට ඔවුන්ගේ මුහුණු හැරී තිබිණි.</span></span> 
     </div> 
     <div class="s1"> <span class="heading"><b>මේසය සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 25:23-30</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="EXO.37.9"><span class="content"> </span></span><span class="verse v10" data-usfm="EXO.37.10"><span class="label">10</span><span class="content">ෂිටිම් ලීයෙන් ඔහු මේසය ද සෑදී ය. එහි දිග සෙන්ටිමීටර් අසූඅටක් ද පළල සෙන්ටිමීටර් හතළිස්හතරක් ද උස සෙන්ටිමීටර් හැටහයක් ද විය. </span></span><span class="verse v11" data-usfm="EXO.37.11"><span class="label">11</span><span class="content">එය ද රනින් ආලේප කොට එහි රනින් ලීස්තරයක් ද ඔහු සෑදී ය. </span></span><span class="verse v12" data-usfm="EXO.37.12"><span class="label">12</span><span class="content">එය වටේට මිලිමීටර් හැත්තෑපහක් පළල පටියක් සවි කර, එය වටේ ද රන් ලීස්තරයක් සෑදී ය. </span></span><span class="verse v13" data-usfm="EXO.37.13"><span class="label">13</span><span class="content">පසුව රන් වළලු සතරක් සාදා කකුල් සතරේ කොන් සතරේ ඒවා දැමී ය. </span></span><span class="verse v14" data-usfm="EXO.37.14"><span class="label">14</span><span class="content">මේසය උසුලාගෙන යෑම සඳහා දමන පොලු රිංගවන වළලු, පටිය ළඟ ම තිබිණි. </span></span><span class="verse v15" data-usfm="EXO.37.15"><span class="label">15</span><span class="content">මේසය උසුලාගෙන යෑම සඳහා පොලු ද ෂිටිම් ලීයෙන් සාදා ඒවායේ ද රන් ආලේප කෙළේ ය. </span></span><span class="verse v16" data-usfm="EXO.37.16"><span class="label">16</span><span class="content">එහි තබන තැටි ද කුසලාන ද බුජම් ද පානීය පඬුරු දැමීමට ගන්නා පාත්‍ර ද ඔහු තනි රනින් සෑදී ය.</span></span> 
     </div> 
     <div class="s1"> <span class="heading"><b>පහන් රුක සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 25:31-40</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="EXO.37.16"><span class="content"> </span></span><span class="verse v17" data-usfm="EXO.37.17"><span class="label">17</span><span class="content">තවද, ඔහු පහන් රුක ද තනි රනින් සෑදුවේ ය. එහි අඩිය ද කඳ ද තළාපු රනින් නිමවා, එහි මල් ද මොට්ටු ද මල් පෙති ද එක වස්තුවක් වන සේ සම්බන්ධ කෙළේ ය. </span></span><span class="verse v18" data-usfm="EXO.37.18"><span class="label">18</span><span class="content">පහන් රුකේ එක පැත්තකින් අතු තුනක් ද අනික් පැත්තෙන් අතු තුනක් ද බැගින්, එහි පැතිවලින් අතු හයක් විහිදිණි. </span></span><span class="verse v19" data-usfm="EXO.37.19"><span class="label">19</span><span class="content">එක අත්තක කොට්ටම්බා වැනි මල් තුනක් ද මොට්ටු හා පෙති ද අනික් අත්තේ කොට්ටම්බා වැනි මල් තුනක් ද මොට්ටු හා පෙති ද බැගින් පහන් රුකින් විහිදෙන අතු හයේ ම එලෙස කෙළේ ය. </span></span><span class="verse v20" data-usfm="EXO.37.20"><span class="label">20</span><span class="content">පහන් රුක් කඳේ කොට්ටම්බා වැනි මල් හතරක් ද ඒවායේ මොට්ටු ද මල් පෙති ද තිබිණි. </span></span><span class="verse v21" data-usfm="EXO.37.21"><span class="label">21</span><span class="content">පහන් රුකේ අතු දෙකක් යට එක මල් මොට්ටුවක් ද තවත් අතු දෙකක් යට තව මල් මොට්ටුවක් ද අනිත් අතු දෙක යට තව මල් මොට්ටුවක් ද බැගින් ඉන් විහිදී ගිය අතු හයෙහි එලෙස කෙළේ ය. </span></span><span class="verse v22" data-usfm="EXO.37.22"><span class="label">22</span><span class="content">මොට්ටු සහ අතු, පහන් රුක සමඟ ඒකාබද්ධ ව තිබිණි. සියල්ල ම තැළූ තනි රනින් නිම කරන ලදී. </span></span><span class="verse v23" data-usfm="EXO.37.23"><span class="label">23</span><span class="content">තවද, ඔහු ඊට පහන් හතක් ද, පහන් තිර හා තැටි ද තනි රනින් සෑදී ය. </span></span><span class="verse v24" data-usfm="EXO.37.24"><span class="label">24</span><span class="content">පහන් රුක හා එහි සියලු උපකරණ තනි රත්රන් කිලෝග්‍රෑම් තිස්පහකින් සාදන ලදී.</span></span> 
     </div> 
     <div class="s1"> <span class="heading"><b>දුම් පූජාසනය සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 30:1-5</b></span><span class="heading"><b>)</b></span> 
     </div> 
     <div class="p"> <span class="verse v24" data-usfm="EXO.37.24"><span class="content"> </span></span><span class="verse v25" data-usfm="EXO.37.25"><span class="label">25</span><span class="content">තවද, ඔහු ෂිටිම් ලීයෙන් දුම් පූජාසනයක් සෑදීය. එය දිගින් සෙන්ටිමීටර් හතළිස්පහක් ද පළලින් සෙන්ටිමීටර් හතළිස්පහක් ද උසින් සෙන්ටිමීටර් අනූවක් ද වූ හතරැස් එකක් විය. එහි කොන්වල වූ අං ද පූජාසනයට පාස්සා තිබිණි. </span></span><span class="verse v26" data-usfm="EXO.37.26"><span class="label">26</span><span class="content">එහි මතුපිට ද හතර පැත්ත ද අං ද තනි රනින් ආලේප කොට, ඔහු එය වටේට රන් ලීස්තරයක් ද සෑදී ය. </span></span><span class="verse v27" data-usfm="EXO.37.27"><span class="label">27</span><span class="content">තවද එය උසුලාගෙන යන පිණිස පොලු රිංගවනු සඳහා එහි දෙපැත්තේ දෙකෙළවරේ ලීස්තරය යට රන් වළලු දෙකක් ඔහු සවි කෙළේ ය. </span></span><span class="verse v28" data-usfm="EXO.37.28"><span class="label">28</span><span class="content">පොලු ද ඔහු ෂිටිම් ලීයෙන් සාදා ඒවා රනින් ආලේප කෙළේ ය.</span></span> 
     </div> 
     <div class="s1"> <span class="heading"><b>ආලේප තෛලය සහ සුවඳ ද්‍රව්‍ය සෑදීම</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 30:22-38</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="EXO.37.28"><span class="content"> </span></span><span class="verse v29" data-usfm="EXO.37.29"><span class="label">29</span><span class="content">තවද, සුවඳ ද්‍රව්‍ය සංයෝගකරුවෙකුගේ ශාස්ත්‍රය අනුව ඔහු සුගන්ධ ද්‍රව්‍ය ගෙන ශුද්ධ ආලේප තෛලය හා පිරිසිදු සුවඳ ද්‍රව්‍ය සංයෝගය කෙළේ ය.</span></span> 
     </div> 
    </div> 
   </div> 
  </div>
 </body>
</html>