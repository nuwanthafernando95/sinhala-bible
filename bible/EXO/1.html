<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch1" data-usfm="EXO.1">  
     <div class="s1"> <span class="heading"><b>ඉශ්රායෙල් ජනයාගේ වහල් සේවය</b></span> 
     </div> 
     <div class="p"> <span class="content"> </span><span class="verse v1" data-usfm="EXO.1.1"><span class="label">1</span><span class="content"> </span><span class="content">ජාකොබ් සමඟ මිසරයට තම තමන්ගේ පවුල් කැටුව පැමිණි ඉශ්රායෙල් ජනයාගේ නාම මෙසේ ය: </span></span><span class="verse v2" data-usfm="EXO.1.2"><span class="label">2</span><span class="content">රූබන්, සිමියොන්, ලෙවී සහ ජුදා; </span></span><span class="verse v3" data-usfm="EXO.1.3"><span class="label">3</span><span class="content">ඉස්සාකර්, සාබුලොන් සහ බෙන්ජමින්; </span></span><span class="verse v4" data-usfm="EXO.1.4"><span class="label">4</span><span class="content">දාන් සහ නප්තලී, ගාද් සහ ආෂෙර් ය. </span></span><span class="verse v5" data-usfm="EXO.1.5"><span class="label">5</span><span class="content">ජාකොබ්ගේ පෙළපතින් පැවත ආ සියල්ලෝ හැත්තෑදෙනෙක් වූ හ. ජෝසෙප් එවකට මිසරයෙහි සිටියේ ය. </span></span><span class="verse v6" data-usfm="EXO.1.6"><span class="label">6</span><span class="content">කලකට පසු ජෝසෙප් ද, ඔහුගේ සහෝදරයෝ සියලු දෙන ද, ඒ මුළු පරපුර ද මළහ. </span></span><span class="verse v7" data-usfm="EXO.1.7"><span class="label">7</span><span class="content">එහෙත් ඉශ්රායෙල් ජනයා සමෘද්ධ වී, බොහෝ සේ වර්ධනය වී, ගණනින් ද වැඩි වී, අතිශයින් බලවත් වූයෙන්, ඔවුන්ගෙන් රට පිරී ගියේ ය.</span></span> 
     </div> 
     <div class="p"> <span class="verse v7" data-usfm="EXO.1.7"><span class="content"> </span></span><span class="verse v8" data-usfm="EXO.1.8"><span class="label">8</span><span class="content"> </span><span class="content">එකල ජෝසෙප් ගැන කිසිවක් නොදත් අලුත් රජෙක් සිංහාසනාරූඪ විය. </span></span><span class="verse v9" data-usfm="EXO.1.9"><span class="label">9</span><span class="content">ඔහු තම සෙනඟට කතා කොට, “බලන්න, ඉශ්රායෙල් ජනතාවගේ සෙනඟ අපට වඩා ගණනින් වැඩි වී, බලවත් ව, අපට තර්ජනයක් වී ඇත. </span></span><span class="verse v10" data-usfm="EXO.1.10"><span class="label">10</span><span class="content">දැන් ඉතින් කන් දෙන්න, ඔවුන්ගේ සංබ්‍යාව වැඩි වීම වළකන පිණිස අපි ඔවුන් සම්බන්ධයෙන් සිහි නුවණින් ක්‍රියා කරමු. යම් හෙයකින් යුද්ධයක් ඇති වුවහොත්, ඔවුන් ද අපේ සතුරන් සමඟ පෙරමුණු බැඳගෙන, අපට විරුද්ධ ව සටන් කොට රට පාලනය කරන්න පුළුවනැ”යි කී ය. </span></span><span class="verse v11" data-usfm="EXO.1.11"><span class="label">11</span><span class="content">එබැවින් ඔවුන්ගෙන් බර වැඩ ගෙන, ඔවුන්ට පීඩා කරන පිණිස ඔව්හු ඔවුන් කෙරෙහි විධායකයන් පත් කළහ. මෙලෙස ඉශ්රායෙල් ජනයා පාරාවෝ සඳහා, පීතොම් සහ රාමෙසෙස් යන ගබඩා-නගර ගොඩනැඟුවහු ය. </span></span><span class="verse v12" data-usfm="EXO.1.12"><span class="label">12</span><span class="content">එහෙත් පීඩා විඳින්න, විඳින්න ඔව්හු වඩ වඩා වැඩි වී, වර්ධනය වූ හ. මිසර දේශ වාසීහු ද ඉශ්රායෙල් සෙනඟට බිය වී, </span></span><span class="verse v13" data-usfm="EXO.1.13"><span class="label">13</span><span class="content">ඔවුන්ගෙන් බලහත්කාරයෙන් වැඩ ගත්හ. </span></span><span class="verse v14" data-usfm="EXO.1.14"><span class="label">14</span><span class="content">මෙලෙස කුඹල් කර්මාන්තය, ගඩොල් කර්මාන්තය හා කෙත්වල විවිධ කෘෂිකර්මාන්ත වැනි දරුණු වහල් මෙහෙවරින් ඔව්හු ඔවුන්ගේ ජීවිත දැරිය නොහැකි තත්ත්වයකට පත් කළහ. තවද, ඔව්හු ඔවුන්ගෙන් බලහත්කාරයෙන් සියලු ආකාර බර වැඩ ගත්හ.</span></span> 
     </div> 
     <div class="p"> <span class="verse v14" data-usfm="EXO.1.14"><span class="content"> </span></span><span class="verse v15" data-usfm="EXO.1.15"><span class="label">15</span><span class="content">මිසර දේශයේ රජතුමා හෙබ්‍රෙව් වින්නඹුවන් වන ෂිප්රා හා පුවාට කතා කොට, </span></span><span class="verse v16" data-usfm="EXO.1.16"><span class="label">16</span><span class="content">“නුඹලා හෙබ්‍රෙව් ස්ත්‍රීන්ට වින්නඹුකම් කරන විට බිහිවන්නට යන්නේ පුතෙක් ද දුවක් ද කියා හොඳින් බලන්න; පුතෙක් නම් මරන්න. දුවක් නම් ඈ ජීවත් වුණා වේ” කියා පැවසී ය. </span></span><span class="verse v17" data-usfm="EXO.1.17"><span class="label">17</span><span class="content">එහෙත්, වින්නඹුවෝ දේව භය ඇති අය වූ නිසා මිසරයේ රජතුමා අණ කළ පරිදි ඉටු නොකොට, පිරිමි දරුවන්ට ජීවත් වන්න ඉඩ හැරියා හ. </span></span><span class="verse v18" data-usfm="EXO.1.18"><span class="label">18</span><span class="content">එවිට රජතුමා වින්නඹුවන් කැඳවා, ඔවුන්ට කතා කොට, “නුඹලා මේ දේ කෙළේ මන් ද? පිරිමි දරුවන්ට ජීවත් වන්න ඉඩ දුන්නේ ඇයි දැ”යි විචාළේ ය. </span></span><span class="verse v19" data-usfm="EXO.1.19"><span class="label">19</span><span class="content">ඔව්හු පිළිතුරු දෙමින්, “හෙබ්‍රෙව් ස්ත්‍රීහු මිසර දේශීය ස්ත්‍රීන් මෙන් නොවෙති. ඔව්හු ශක්ති සම්පන්න ය. වින්නඹුවන් ඔවුන් වෙත එන්නට පෙර ඔව්හු ප්‍රසූත කරති”යි කී හ. </span></span><span class="verse v20" data-usfm="EXO.1.20"><span class="label">20</span><span class="content">දෙවියන් වහන්සේ වින්නඹුවන්ට මහා කරුණාව පෑ සේක. සෙනඟ ද සංබ්‍යාවෙන් වැඩි වී ඉතා බලසම්පන්න වූ හ. </span></span><span class="verse v21" data-usfm="EXO.1.21"><span class="label">21</span><span class="content">තවද, වින්නඹුවන් දේව භය ඇති අය වූ නිසා උන් වහන්සේ ඔවුන්ට දරුසම්පත් දුන් සේක. </span></span><span class="verse v22" data-usfm="EXO.1.22"><span class="label">22</span><span class="content">එවිට පාරාවෝ මුළු සෙනඟ අමතා, “හෙබ්‍රෙව්වරුන්ට උපදින හැම පිරිමි ළමයෙකු ම නයිල් ගඟට විසි කළ යුතු ය; සෑම දුවකට ජීවත් වන්න ඉඩ දිය යුතු ය”යි අණ කෙළේ ය.</span></span> 
     </div> 
    </div> 
   </div> 
  </div>
 </body>
</html>