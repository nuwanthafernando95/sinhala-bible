<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch2" data-usfm="EXO.2">  
     <div class="s1"> <span class="heading"><b>මෝසෙස්ගේ උපත</b></span> 
     </div> 
     <div class="p"> <span class="content"> </span><span class="verse v1" data-usfm="EXO.2.1"><span class="label">1</span><span class="content">එකල ලෙවී ගෝත්‍රයේ මිනිසෙක්, එම ගෝත්‍රයේ කාන්තාවක සරණ පාවාගත්තේ ය. </span></span><span class="verse v2" data-usfm="EXO.2.2"><span class="label">2</span><span class="content">ඒ ස්ත්‍රිය ගැබ්ගෙන, දරුවෙකු ලැබූ පසු දරුවා රුවැති බව දුටු ඈ, තෙමසක් ඔහු සඟවා තැබුවා ය. </span></span><span class="verse v3" data-usfm="EXO.2.3"><span class="label">3</span><span class="content">ඔහු තවත් සඟවා තබාගැන්මට නොහැකි වූ කල, ඈ පන් පෙට්ටියක් ගෙන, එය පිට කීල් හා මැලියම් තවරා, දරුවා එහි බහා, ගං ඉවුරේ බට ගස් අතර එය තැබුවා ය. </span></span><span class="verse v4" data-usfm="EXO.2.4"><span class="label">4</span><span class="content">තවද, දරුවා හට කුමක් වේ දෝ කියා දැනගැන්මට ඔහුගේ සහෝදරිය ඈතින් බලා සිටියා ය.</span></span> 
     </div> 
     <div class="p"> <span class="verse v4" data-usfm="EXO.2.4"><span class="content"> </span></span><span class="verse v5" data-usfm="EXO.2.5"><span class="label">5</span><span class="content">එවිට ගඟේ ස්නානය කරනු පිණිස පාරාවෝගේ දූ කුමරිය පැමිණියා ය. ඇගේ සේවිකාවෝ ගං ඉවුර දිගේ ඇවිදිමින් සිටියා හ. ඈ බට ගස් අතර වූ පෙට්ටිය දැක, සේවිකාවක යවා, එය ගෙන්වාගෙන, </span></span><span class="verse v6" data-usfm="EXO.2.6"><span class="label">6</span><span class="content">ඇරිය විට එහි දරුවෙකු දුටුවා ය. බලන්න, දරුවා ද අඬමින් සිටියේ ය. එවිට ඈ ඔහු කෙරෙහි අනුකම්පා උපදවා, “මේ හෙබ්‍රෙව් ජාතික දරුවෙකැ”යි කීවා ය. </span></span><span class="verse v7" data-usfm="EXO.2.7"><span class="label">7</span><span class="content">එවිට ඔහුගේ සොහොයුරිය පාරාවෝගේ දූ කුමරියට කතා කොට, “ඔබ උදෙසා දරුවාට කිරි දෙන්නට මා ගොස් හෙබ්‍රෙව් ජාතික කිරි මවක කැඳවාගෙන එන්න දැ”යි විචාළා ය. </span></span><span class="verse v8" data-usfm="EXO.2.8"><span class="label">8</span><span class="content">පාරාවෝගේ දියණිය ඈට, “යන්නැ”යි කීවෙන්, ඈ ගොස් දරුවාගේ මව කැඳවාගෙන ආවා ය. </span></span><span class="verse v9" data-usfm="EXO.2.9"><span class="label">9</span><span class="content">එවිට කුමරිය ඈ අමතා, “මේ දරුවා රැගෙන ගොස්, මා වෙනුවෙන් ඔහුට කිරි දෙන්න, මම ද ඔබට කුලිය දෙමි”යි කී විට ඈ දරුවා රැගෙන ගොස් ඔහුට කිරි දී හැදුවා ය. </span></span><span class="verse v10" data-usfm="EXO.2.10"><span class="label">10</span><span class="content">දරුවා වැඩුණු පසු ඈ ඔහු පාරාවෝගේ දියණිය වෙත ගෙනාවෙන්, ඔහු ඈට පුතෙකු සේ විය. තවද ඈ, “මම ඔහු වතුරෙන් ගොඩ ගතිමි”යි කියා ඔහුට මෝසෙස් යන නම තැබුවා ය.</span></span> 
     </div> 
     <div class="s1"> <span class="heading"><b>මෝසෙස් මිදියන් දේශයට පලා යෑම</b></span> 
     </div> 
     <div class="p"> <span class="verse v10" data-usfm="EXO.2.10"><span class="content"> </span></span><span class="verse v11" data-usfm="EXO.2.11"><span class="label">11</span><span class="content"> </span><span class="content">එකල මෝසෙස් වයසින් වැඩුණු පසු ඔහු තමාගේ සෙනඟ බලන්නට ගිය විට, ඔවුන් කළ බර වැඩ දිටී ය. තවද, ඔහු තමාගේ ම හෙබ්‍රෙව් ජාතිකයෙකුට මිසර වැසියෙකු පහර දෙනවා දිටී ය.‍ </span></span><span class="verse v12" data-usfm="EXO.2.12"><span class="label">12</span><span class="content">එවිට ඔහු වට පිට බලා, කිසිවෙකු නොසිටි බව දැක මිසර වැසියා මරා මළකඳ වැල්ලෙහි සැඟවී ය. </span></span><span class="verse v13" data-usfm="EXO.2.13"><span class="label">13</span><span class="content">පසු දින ඔහු නික්ම යන විට හෙබ්‍රෙව් ජාතික දෙදෙනෙකු ගහගනිමින් සිටිනු දිටී ය. වැරැද්ද කළ තැනැත්තාට ඔහු කතා කොට, “ඔබේ සහෝදරයාට ඔබ පහර දෙන්නේ මන්දැ”යි විචාළේ ය. </span></span><span class="verse v14" data-usfm="EXO.2.14"><span class="label">14</span><span class="content">ඔහු පිළිතුරු දෙමින්, “අපට අධිපතියෙකු හා විනිසකරුවෙකු ලෙස ඔබ පත් කෙළේ කවරෙක් ද? ඔබ මිසර වැසියා මැරුවා සේ ම මාත් මරන්න හදන්නෙහි දැ”යි ඇසී ය. එවිට මෝසෙස් බිය වී, “ඇත්තට ම කාරණය එළි වී තිබේ ය”යි කියාගත්තේ ය. </span></span><span class="verse v15" data-usfm="EXO.2.15"><span class="label">15</span><span class="content">එපවත් සැළ වූ විට පාරාවෝ මෝසෙස් මරාදැමීමට සෙවී ය. එහෙත්, මෝසෙස් පාරාවෝ වෙතින් පලා ගොස් මිදියන් දේශයෙහි පදිංචි විය. ඔහු එහි ළිඳක් ළඟ වාඩි වී සිටියේ ය.</span></span> 
     </div> 
     <div class="p"> <span class="verse v15" data-usfm="EXO.2.15"><span class="content"> </span></span><span class="verse v16" data-usfm="EXO.2.16"><span class="label">16</span><span class="content">මිදියන්හි පූජකවරයාට දූවරු සත්දෙනෙක් වූ හ. ඔව්හු පැමිණ ළිඳෙන් වතුර ඇද, තම පියාගේ බැටළුවන්ට පොවන පිණිස, දිය ඔරු පිරෙව්වෝ ය. </span></span><span class="verse v17" data-usfm="EXO.2.17"><span class="label">17</span><span class="content">එහෙත්, එඬේරු පැමිණ ඔවුන් පන්නාදැමූ හ. එවිට මෝසෙස් නැඟිට, ඔවුන්ට ආධාර කරමින් බැටළුවන්ට වතුර පෙවී ය. </span></span><span class="verse v18" data-usfm="EXO.2.18"><span class="label">18</span><span class="content">තවද, ඒ දූවරුන් තම පියා වන රූවෙල් වෙත පැමිණි විට, ඔහු කතා කරමින්, “අද නුඹලා මෙතරම් ඉක්මනින් ආපසු ආවේ කෙසේ දැ”යි ඇසී ය. </span></span><span class="verse v19" data-usfm="EXO.2.19"><span class="label">19</span><span class="content">ඔව්හු උත්තර දෙමින්, “මිසර වැසියෙක් එඬේරුන් අතින් අප බේරාගත්තේ ය. එපමණක් නොව, අපට වතුර ඇද දී, බැටළුවන්ටත් පෙවී ය”යි කී හ. </span></span><span class="verse v20" data-usfm="EXO.2.20"><span class="label">20</span><span class="content">එවිට ඔහු තම දූවරුන් අමතමින්, “ඒ මිනිසා කොහේ ද? නුඹලා ඔහු හැරදමා ආවේ මන් ද? කෑම කන පිණිස ඔහු කැඳවන්නැ”යි කීවේ ය. </span></span><span class="verse v21" data-usfm="EXO.2.21"><span class="label">21</span><span class="content">මෝසෙස් මිදියන්හි පූජකවරයා සමඟ පදිංචි වීමට සතුටු විය. ඔහු මෝසෙස්ට තම දුව වන ශිප්පොරා සරණ පාවාදුන්නේ ය. </span></span><span class="verse v22" data-usfm="EXO.2.22"><span class="label">22</span><span class="content">ඇය ඔහුට දාව පුතෙකු ලැබුවෙන්, මෝසෙස් “මම අමුතු රටක අමුත්තෙකු මෙන් සිටියෙමි” කියා ඔහුට ගේර්ෂොම් යන නාමය තැබී ය.</span></span> 
     </div> 
     <div class="p"> <span class="verse v22" data-usfm="EXO.2.22"><span class="content"> </span></span><span class="verse v23" data-usfm="EXO.2.23"><span class="label">23</span><span class="content">බොහෝ කලක් ගත වූ පසු, මිසරයේ රජතුමා මියගියේ ය. ඉශ්රායෙල් ජනයා වහල් සේවය නිසා සුසුම්ලමින්, මොරගැසූ හ. ඔවුන්ගේ වහල් සේවය නිසා ම ඔවුන්ගේ කන්නලවුව දෙවියන් වහන්සේ වෙත පැමිණියේ ය. </span></span><span class="verse v24" data-usfm="EXO.2.24"><span class="label">24</span><span class="content"> දෙවියන් වහන්සේ ඔවුන්ගේ කන්නලවුවලට සවන් දී, තමන් වහන්සේ ආබ්‍රහම්, ඊසාක් සහ ජාකොබ් සමඟ කළ තම ගිවිසුම සිහි කළ සේක.‍ </span></span><span class="verse v25" data-usfm="EXO.2.25"><span class="label">25</span><span class="content">උන් වහන්සේ ඉශ්රායෙල් ජනයාගේ දුක බලා ඔවුන්ට කරුණාව පෙන්වූ සේක.</span></span> 
     </div> 
    </div> 
   </div> 
  </div>
 </body>
</html>