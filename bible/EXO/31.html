<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkEXO"> 
    <div class="chapter ch31" data-usfm="EXO.31">  
     <div class="s1"> <span class="heading"><b>ශුද්ධස්ථානය ඉදි කිරීමට ශිල්පීන්</b></span> 
     </div> 
     <div class="r"> <span class="heading"><b>(</b></span><span class="heading"><b>නික්ම 35:30</b></span><span class="heading"><b>;</b></span><span class="heading"><b>36:1</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="EXO.31.1"><span class="label">1</span><span class="content">සමිඳාණන් වහන්සේ මෝසෙස්ට කතා කොට මෙසේ වදාළ සේක: </span></span><span class="verse v2" data-usfm="EXO.31.2"><span class="label">2</span><span class="content">“බලන්න, මම ජුදාගේ ගෝත්‍රයේ හුර්ගේ පුත්‍රයා වන උරීගේ පුත් බෙශලෙල් තෝරා ගතිමි. </span></span><span class="verse v3" data-usfm="EXO.31.3"><span class="label">3</span><span class="content">තවද, මම ඔහු දේවාත්මානුභාවයෙන් ද නන්වැදෑරුම් නිර්මාණ ශිල්පය පිළිබඳ දක්ෂතාවෙන් ද හැකියාවෙන් ද අවබෝධයෙන් ද පූර්ණ කෙළෙමි. </span></span><span class="verse v4" data-usfm="EXO.31.4"><span class="label">4</span><span class="content">මා එසේ කෙළේ ඔහුට කලාත්මක සැලසුම් පිළියෙළ කිරීමටත්, රන් රිදී හා ලෝකඩයෙන් වැඩ කිරීමටත් </span></span><span class="verse v5" data-usfm="EXO.31.5"><span class="label">5</span><span class="content">මැණික් ගල් කැපීමටත්, ඒවා එබ්බවීමටත්, ලීයෙන් කැටයම් වැඩ කිරීමටත්, නන්වැදෑරුම් නිර්මාණ ශිල්ප කිරීමටත් හැකි වනු පිණිස ය. </span></span><span class="verse v6" data-usfm="EXO.31.6"><span class="label">6</span><span class="content">තවද, මම ඔහුගේ සහායට දාන්ගේ ගෝත්‍රයේ අභිසාමක්ගේ පුත්, ඔහොලියාබ් පත් කෙළෙමි. ඇරත් මා නුඹට අණ කළ සියල්ල ඔවුන් සාදන ලෙස දක්ෂ සියල්ලන්ට විශිෂ්ට හැකියාව දුන්නෙමි. </span></span><span class="verse v7" data-usfm="EXO.31.7"><span class="label">7</span><span class="content">නුඹට සෑදීමට අණ කළ ඒවා නම් සම්මුඛ මණ්ඩපය, ගිවිසුම් කරඬුව, එය මත ඇති කරුණාසනය, මණ්ඩපයේ සියලු බඩු බාහිරාදිය, </span></span><span class="verse v8" data-usfm="EXO.31.8"><span class="label">8</span><span class="content">මේසය සහ එහි බඩු බාහිරාදිය, ඝන රන් පහන් රුක හා එහි සියලු උපකරණ, දුම් පූජාසනය, </span></span><span class="verse v9" data-usfm="EXO.31.9"><span class="label">9</span><span class="content">දවන යාග පූජාසනය හා එහි සියලු බඩු බාහිරාදිය, වතුර භාජනය සහ එහි අඩිය, </span></span><span class="verse v10" data-usfm="EXO.31.10"><span class="label">10</span><span class="content">විචිත්‍ර වස්ත්‍ර වන පූජක නිලයේ සේවා කිරීම සඳහා පූජක ආරොන්ගේ ශුද්ධ වස්ත්‍ර සහ ඔහුගේ පුත්‍රයන්ගේ වස්ත්‍ර, </span></span><span class="verse v11" data-usfm="EXO.31.11"><span class="label">11</span><span class="content">ආලේප තෛලය සහ ශුද්ධස්ථානය සඳහා සුවඳ දුම් වේ. මා නුඹට අණ කළ සියල්ල අනුව ඒවා ඉටු කළ යුතු ය.”</span></span> 
     </div> 
     <div class="s1"> <span class="heading"><b>සබත් දිනය</b></span> 
     </div> 
     <div class="p"> <span class="verse v11" data-usfm="EXO.31.11"><span class="content"> </span></span><span class="verse v12" data-usfm="EXO.31.12"><span class="label">12</span><span class="content">නැවතත් සමිඳාණන් වහන්සේ මෝසෙස් අමතමින්, </span></span><span class="verse v13" data-usfm="EXO.31.13"><span class="label">13</span><span class="content">“නුඹ ඉශ්රායෙල් ජනයාට මෙසේ කියන්නැ”යි වදාළ සේක: “මාගේ සබත් දවස් නුඹලා හොඳින් පිළිපැදිය යුතු යි. මන්ද, ඒවා වනාහි නුඹලා ශුද්ධවන්ත කරවන, සමිඳාණන් වහන්සේ මා බව නුඹලා දැනගනු පිණිස නුඹලාත්, මාත් අතර, නුඹලාගේ පෙළපත් තුළ පිහිටුවන ලද ලකුණකි. </span></span><span class="verse v14" data-usfm="EXO.31.14"><span class="label">14</span><span class="content">එබැවින් නුඹලා සබත් දිනය පිළිපැදිය යුතු ය. එය නුඹලාට ශුද්ධ දිනයක් විය යුතු ය. එය කෙලෙසන සෑම කෙනෙක් මරණයට පත් කරනු ලැබිය යුතු වේ. තවද, එම දවසේ වැඩ කරන සෑම කෙනෙක් ම, සිය සෙනඟ අතරින් නෙරපාදමනු ලැබිය යුතු ය. </span></span><span class="verse v15" data-usfm="EXO.31.15"><span class="label">15</span><span class="content">දවස් හයක් තුළ වැඩ කළ හැක, එහෙත් හත් වන දින, සමිඳාණන් වහන්සේ වන මට වෙන් කළ නිවාඩුවේ සබත් දිනය යි. සබත් දින වැඩ කරන සෑම කෙනෙක් ම මරණයට පත් කරනු ලැබිය යුතු වේ. </span></span><span class="verse v16" data-usfm="EXO.31.16"><span class="label">16</span><span class="content">එබැවින් ඉශ්රායෙල් ජනයා තමන්ගේ පෙළපත් තුළ සදාතන ගිවිසුමක් හැටියට, සබත පවත්වමින් එය පිළිපැදිය යුතු ය. </span></span><span class="verse v17" data-usfm="EXO.31.17"><span class="label">17</span><span class="content">එය මාත්, ඉශ්රායෙල් ජනයාත් අතර සදා පවතින ලකුණකි. මන්ද, සමිඳාණන් වහන්සේ වන මම දින හයක් තුළ අහස හා පොළොව ද සාදා, හත් වන දින වැඩ නවතා, නිවාඩු ගත්තෙමි’ කියා කියන්න.”</span></span> 
     </div> 
     <div class="p"> <span class="verse v17" data-usfm="EXO.31.17"><span class="content"> </span></span><span class="verse v18" data-usfm="EXO.31.18"><span class="label">18</span><span class="content">උන් වහන්සේ සීනයි කන්ද මත මෝසෙස් සමඟ කතා කොට නිම කළ පසු, දේව ඇඟිල්ලෙන් ලියන ලද ගල් පුවරු වන ගිවිසුම් පුවරු දෙක ඔහුට දුන් සේක.</span></span> 
     </div> 
    </div> 
   </div> 
  </div>
 </body>
</html>