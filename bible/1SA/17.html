<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch17" data-usfm="1SA.17">  
     <div class="s1"> <span class="heading"><b>ගොලියත් ඉශ්රායෙල්වරුන්ට අභියෝග කිරීම</b></span> 
     </div> 
     <div class="p"> <span class="content"> </span><span class="verse v1" data-usfm="1SA.17.1"><span class="label">1</span><span class="content">පිලිස්තිවරු ජුදාහි නගරයක් වන සෝකෝ නම් ස්ථානයට යුද්ධය පිණිස රැස් වූ හ. ඔව්හු සෝකෝ නගරයටත්, අශේකා නගරයටත් අතරේ එපෙස්-දම්මීම්හි කඳවුරු බැඳගත්හ. </span></span><span class="verse v2" data-usfm="1SA.17.2"><span class="label">2</span><span class="content">සාවුල් ද ඉශ්රායෙල් ජනයා ද එක් රැස් ව ඒලා මිටියාවතේ කඳවුරු බැඳගෙන පිලිස්තිවරුන්ට විරුද්ධ ව යුද්ධය සඳහා සැරසී සිටියහ. </span></span><span class="verse v3" data-usfm="1SA.17.3"><span class="label">3</span><span class="content">පිලිස්තිවරු එක පැත්තක තිබුණ කන්දේ ද ඉශ්රායෙල්වරු අනික් පැත්තේ තිබුණ කන්දේ ද සිටියහ. ඒ කඳු දෙකට අතරේ මිටියාවතක් තිබිණි.</span></span> 
     </div> 
     <div class="p"> <span class="verse v3" data-usfm="1SA.17.3"><span class="content"> </span></span><span class="verse v4" data-usfm="1SA.17.4"><span class="label">4</span><span class="content">ගාත් නගරයෙහි වැසියෙකු වූ ගොලියත් නම් මල්ලවයෙක් පිලිස්තිවරුන්ගේ කඳවුරෙන් ඉදිරිපත් ව ආවේ ය. ඔහු මීටර් තුනක් පමණ උස ය. </span></span><span class="verse v5" data-usfm="1SA.17.5"><span class="label">5</span><span class="content">ඔහුගේ හිසේ ලෝකඩ තොප්පියක් තිබිණි; ඔහු ලෝහ යුද්ධ ඇඳුමක් පැළඳගෙන සිටියේ ය. එය කිලෝග්‍රෑම් පණස්හතක් පමණ බර ය. </span></span><span class="verse v6" data-usfm="1SA.17.6"><span class="label">6</span><span class="content">ඔහුගේ පාදවල ලෝකඩ වැසුම් තිබිණි. ඔහුගේ උරහිස මත කුඩා ලෝකඩ හෙල්ලයක් එල්ලාගෙන සිටියේ ය. </span></span><span class="verse v7" data-usfm="1SA.17.7"><span class="label">7</span><span class="content">ඔහුගේ මහා හෙල්ලයේ මිට, වියන යන්ත්‍රයක දණ්ඩකට සමාන ය; එහි තලය කිලෝග්‍රෑම් හතක් පමණ බර ය. ඔහුගේ පලිහ ගෙන යන්නා ඔහුට පෙරටුවෙන් ගියේ ය. </span></span><span class="verse v8" data-usfm="1SA.17.8"><span class="label">8</span><span class="content">ගොලියත් නැඟිට ඉශ්රායෙල් සෙනඟට මොරගසා, “ඔබ යුද්ධ කරන පිණිස සැරසී සිටින්නේ කුමට ද? මම පිලිස්තියයෙක් නොවෙම් ද? ඔබ සාවුල්ගේ දාසයෝ නොවන්නහු ද? මා සමඟ සටන් කරන පිණිස ඔබ අතරෙන් එක මිනිසෙකු තෝරාගන්න. </span></span><span class="verse v9" data-usfm="1SA.17.9"><span class="label">9</span><span class="content">මා සමඟ සටන් කොට මා මරන්නට ඔහුට පුළුවන් වුණොත්, අපි ඔබේ මෙහෙකරුවෝ වන්නෙමු. එහෙත්, මා ඔහුගෙන් ජය ගෙන ඔහු මැරුවොත්, ඔබ අපේ මෙහෙකරුවන් ව අපට සේවය කරන්නට ඕනෑ ය”යි කීවේ ය. </span></span><span class="verse v10" data-usfm="1SA.17.10"><span class="label">10</span><span class="content">තවදුරටත් ඒ පිලිස්තියයා කතා කරමින්, “මම ඉශ්රායෙල් සේනාවට අද දවසේ අභියෝග කරමි. මා සමඟ සටන් කරන්නට මිනිසෙකු තෝරා ඉදිරිපත් කරන්නැ”යි කීවේ ය. </span></span><span class="verse v11" data-usfm="1SA.17.11"><span class="label">11</span><span class="content">සාවුල් ද සියලු ඉශ්රායෙල් ජනයා ද පිලිස්තියයාගේ ඒ වචන අසා තැතිගෙන බොහෝ සෙයින් බියපත් වූ හ.</span></span> 
     </div> 
     <div class="s1"> <span class="heading"><b>දාවිත් සාවුල්ගේ කඳවුරට පැමිණීම</b></span> 
     </div> 
     <div class="p"> <span class="verse v11" data-usfm="1SA.17.11"><span class="content"> </span></span><span class="verse v12" data-usfm="1SA.17.12"><span class="label">12</span><span class="content">දාවිත් ජුදයේ බෙත්ලෙහෙම්හි ජෙස්සේ නම් වූ එප්‍රාතියයාගේ පුත්‍රයා ය; ජෙස්සේට පුත්‍රයෝ අටදෙනෙක් වූ හ. සාවුල් රජ ව සිටි කාලයේ ජෙස්සේ දුබල මහලු මනුෂ්‍යයෙක් විය. </span></span><span class="verse v13" data-usfm="1SA.17.13"><span class="label">13</span><span class="content">ජෙස්සේගේ වැඩිමහල් පුත්‍රයෝ තුන් දෙනා සාවුල් අනුව යුද්ධයට ගියහ. යුද්ධයට ගිය ඔහුගේ පුත්‍රයන් තිදෙනාගේ නාම මෙසේ ය; කුලුඳුලා එලියාබ් ය, දෙවැනියා අබිනාදාබ් ය. තුන්වැනියා ෂම්මා ය. </span></span><span class="verse v14" data-usfm="1SA.17.14"><span class="label">14</span><span class="content">දාවිත් සියල්ලන්ට ම බාලයා ය. වැඩිමහල් තිදෙනා සාවුල් සමඟ නැවතී සිටියහ. </span></span><span class="verse v15" data-usfm="1SA.17.15"><span class="label">15</span><span class="content">දාවිත් වනාහි බෙත්ලෙහෙම්හි තමාගේ බැටළුවන් බලා ගන්න පිණිස සාවුල් වෙතින් ඔබමොබ ගියේ ය.</span></span> 
     </div> 
     <div class="p"> <span class="verse v15" data-usfm="1SA.17.15"><span class="content"> </span></span><span class="verse v16" data-usfm="1SA.17.16"><span class="label">16</span><span class="content">ගොලියත් හතළිස් දවසක් මුළුල්ලේ උදයේත්, සවසත් ඉදිරියට අවුත් අභියෝග කෙළේ ය.</span></span> 
     </div> 
     <div class="p"> <span class="verse v16" data-usfm="1SA.17.16"><span class="content"> </span></span><span class="verse v17" data-usfm="1SA.17.17"><span class="label">17</span><span class="content">දිනක් ජෙස්සේ තම පුත් දාවිත්ට කතා කොට, “මේ විළඳවලින් කිලෝග්‍රෑම් දහයක් ද මේ රොටි දසය ද රැගෙන කඳවුරේ සිටින ඔබේ සහෝදරයන් ළඟට ඉක්මනින් ගොස් ඒවා ඔවුන්ට දෙන්න; </span></span><span class="verse v18" data-usfm="1SA.17.18"><span class="label">18</span><span class="content">ඔවුන්ගේ සහශ්‍රාධිපතියාට මේ කේජු ගෙඩි දසය ද ගෙන ගොස් දී ඔබේ සහෝදරයන්ගේ සැප සනීප කොහොම ද කියා බලා ඔවුන්ගේ තොරතුරු දැනගෙන ආපසු එන්නැ”යි කීවේ ය.</span></span> 
     </div> 
     <div class="p"> <span class="verse v18" data-usfm="1SA.17.18"><span class="content"> </span></span><span class="verse v19" data-usfm="1SA.17.19"><span class="label">19</span><span class="content">ඒ අවස්ථාවේ දී සාවුල් ද දාවිත්ගේ සහෝදරයෝ ද ඉශ්රායෙල් සෙනඟ සියලු දෙනා ද ඒලා නම් මිටියාවතේ පිලිස්තිවරුන් සමඟ සටන් කරමින් සිටියහ.</span></span> 
     </div> 
     <div class="p"> <span class="verse v19" data-usfm="1SA.17.19"><span class="content"> </span></span><span class="verse v20" data-usfm="1SA.17.20"><span class="label">20</span><span class="content">දාවිත් අලුයම නැඟිට, බැටළු පාලකයෙකුට බැටළුවන් භාර දී, ජෙස්සේ තමාට අණ කළ ලෙස ආහාර රැගෙන ගොස් කඳවුර තිබුණ ස්ථානයට පැමිණියේ ය. ඒ අවස්ථාවේ දී සේනාව රණ බිමට යමින් ඔල්වර හඬ නඟමින් සිටියහ. </span></span><span class="verse v21" data-usfm="1SA.17.21"><span class="label">21</span><span class="content">ඉශ්රායෙල්වරුන්ගේ සේනාව ද පිලිස්තිවරුන්ගේ සේනාව ද එක එකාට විරුද්ධ ව මුහුණට මුහුණ ලා යුද්ධයට සැරසී සිටියහ. </span></span><span class="verse v22" data-usfm="1SA.17.22"><span class="label">22</span><span class="content">දාවිත් තමා ගෙනා දේවල් බඩු ප්‍රවේසම් කරන්නා අතට දී, සේනාව ළඟට දිව ගොස් තමාගේ සහෝදරයන්ට ආචාර කෙළේ ය. </span></span><span class="verse v23" data-usfm="1SA.17.23"><span class="label">23</span><span class="content">ඔහු ඔවුන් සමඟ කතා කරන කල, ගාත්හි ගොලියත් නම් පිලිස්තිය මල්ලවයා පිලිස්තිවරුන්ගේ හමුදාවෙන් පිටත් ව අවුත් කලින් මෙන් අභියෝග කෙළේ ය. දාවිත්ට එය ඇසිණි. </span></span><span class="verse v24" data-usfm="1SA.17.24"><span class="label">24</span><span class="content">ඉශ්රායෙල් සෙනඟ සියලු දෙනා ඒ මිනිසා දුටු විට බොහෝ සෙයින් බිය වී ඔහු ඉදිරියෙන් පලා ගියහ. </span></span><span class="verse v25" data-usfm="1SA.17.25"><span class="label">25</span><span class="content">ඉශ්රායෙල් සෙනඟ කතා කොට, “ඉදිරියට එන අර මිනිසා දෙස බලන්න. ඉශ්රායෙල්වරුන්ට ඔහු කරන අභියෝගය අසන්න. යම් මිනිසෙකු ඔහු මැරුවොත්, රජතුමා ඔහුට බොහෝ වස්තුව දී ඔහු ධනවතෙකු කොට, තමාගේ දුව ඔහුට සරණපාවා දී, ඉශ්රායෙල්හි ඔහුගේ පියාගේ පවුල අයබදුවලින් නිදහස් කරනු ඇතැ”යි කී හ.</span></span> 
     </div> 
     <div class="p"> <span class="verse v25" data-usfm="1SA.17.25"><span class="content"> </span></span><span class="verse v26" data-usfm="1SA.17.26"><span class="label">26</span><span class="content">දාවිත් තමා ළඟ සිටි මිනිසුන්ට කතා කොට, “මේ පිලිස්තියයා මරා දමා ඉශ්රායෙල්වරුන් කෙරෙන් නින්දාව පහකරන මිනිසාට කුමක් දෙන්නේ ද? ජීවමාන දෙවියන් වහන්සේගේ සේනාවලට අභියෝග කරන මේ අචර්මඡේදිත පිලිස්තියයා කවරෙක් දැ”යි ඇසී ය. </span></span><span class="verse v27" data-usfm="1SA.17.27"><span class="label">27</span><span class="content">සෙනඟ ද පෙර සේ පිළිතුරු දෙමින් ඒ මිනිසා මරන තැනැත්තාට දෙන දේ ද කී හ.</span></span> 
     </div> 
     <div class="p"> <span class="verse v27" data-usfm="1SA.17.27"><span class="content"> </span></span><span class="verse v28" data-usfm="1SA.17.28"><span class="label">28</span><span class="content">දාවිත් මිනිසුන්ට කතා කරන කල ඔහුගේ වැඩිමහල් සහෝදරයා වන එලියාබ් අසාගෙන සිටියේ ය. එවිට එලියාබ් දාවිත් කෙරේ කෝප වී, “ඔබ ආවේ කුමකට ද? පාළුකරයේ සිටින ඒ බැටළුවන් ස්වල්ප දෙනා ඔබ කාට භාර දී ආවෙහි ද? කපටි දඟකාර කොලුවා! ඔබ මෙහි ආවේ යුද්ධය බලන පිණිස ය”යි කීවේ ය.</span></span> 
     </div> 
     <div class="p"> <span class="verse v28" data-usfm="1SA.17.28"><span class="content"> </span></span><span class="verse v29" data-usfm="1SA.17.29"><span class="label">29</span><span class="content">දාවිත් පිළිතුරු දෙමින්, “මම දැන් කුමක් කෙළෙම් ද? ප්‍රශ්නයක් ඇසුවා පමණක් නොවේ දැ”යි කියා, </span></span><span class="verse v30" data-usfm="1SA.17.30"><span class="label">30</span><span class="content">ඔහු වෙතින් අනිකෙකු දෙසට හැරී ගොස් ඒ ප්‍රශ්නය ම ඇසුවේ ය. මිනිස්සු පළමු කී ලෙසට ම ඔහුට යළිත් උත්තර දුන්හ. </span></span><span class="verse v31" data-usfm="1SA.17.31"><span class="label">31</span><span class="content">දාවිත් කී වචන ඇසූ සමහර මිනිස්සු සාවුල්ට එපවත් සැළ කළහ. සාවුල් ද ඔහු කැඳෙව්වේ ය. </span></span><span class="verse v32" data-usfm="1SA.17.32"><span class="label">32</span><span class="content">දාවිත් සාවුල්ට කතා කොට, “රජතුමෙනි, කිසිවෙකු මේ පිලිස්තියයාට බිය නොවිය යුතු යි. ඔබේ මෙහෙකරුවා වන මම ගොස් මේ පිලිස්තියයා සමඟ සටන් කරමි”යි කී ය.</span></span> 
     </div> 
     <div class="p"> <span class="verse v32" data-usfm="1SA.17.32"><span class="content"> </span></span><span class="verse v33" data-usfm="1SA.17.33"><span class="label">33</span><span class="content">සාවුල් පිළිතුරු දෙමින්, “මේ පිලිස්තියයාට විරුද්ධ ව ගොස් ඔහු සමඟ සටන් කරන්නට ඔබට බැරි ය. මන්ද, ඔබ කොලු ගැටයෙකි. එහෙත්, ඔහු තරුණ වයසේ පටන් හේවායෙකු ව සිටින්නෙකැ”යි දාවිත්ට කී ය.</span></span> 
     </div> 
     <div class="p"> <span class="verse v33" data-usfm="1SA.17.33"><span class="content"> </span></span><span class="verse v34" data-usfm="1SA.17.34"><span class="label">34</span><span class="content">දාවිත් පිළිතුරු දෙමින් සාවුල්ට මෙසේ කී ය: “ඔබේ මෙහෙකරුවා වන මා, මාගේ පියාගේ බැටළුවන් බලාගෙන සිටිය දී සිංහයෙකු හෝ වලසෙකු හෝ අවුත් රැළෙන් බැටළුවෙකු ගත්තොත්, </span></span><span class="verse v35" data-usfm="1SA.17.35"><span class="label">35</span><span class="content">මම ඌ පස්සේ ගොස්, ඌට පහර දී ඌගේ කටින් බැටළුවා ගළවාගන්නෙමි. ඌ මට කඩාපැන්න විට මම ඌ බෙල්ලෙන් අල්ලා ඌට පහර දී මරන්නෙමි. </span></span><span class="verse v36" data-usfm="1SA.17.36"><span class="label">36</span><span class="content">ඔබේ මෙහෙකරුවා වන මම සිංහයන් ද වලසුන් ද මරා ඇත්තෙමි. ජීවමාන දෙවියන් වහන්සේගේ සේනාවලට නින්දා කළ මේ අචර්මඡේදිත පිලිස්තියයාටත් එසේ කරමි, </span></span><span class="verse v37" data-usfm="1SA.17.37"><span class="label">37</span><span class="content">සිංහයාගේ නිය පහරින් ද වලසාගේ නිය පහරින් ද මා ගැළෙවු සමිඳාණන් වහන්සේ මේ පිලිස්තියයාගේ අතිනුත් මා ගළවන සේක.” සාවුල් කතා කොට, “යන්න. සමිඳාණන් වහන්සේ ඔබ සමඟ සිටින සේක් වා!”යි දාවිත්ට කී ය.</span></span> 
     </div> 
     <div class="p"> <span class="verse v37" data-usfm="1SA.17.37"><span class="content"> </span></span><span class="verse v38" data-usfm="1SA.17.38"><span class="label">38</span><span class="content">තවද, සාවුල් තමාගේ ඇඳුම් දාවිත්ට අඳවා, ඔහුගේ හිසේ ලෝකඩ තොප්පියක් දමා, යුද්ධ ඇඳුමක් ඔහුට පැළඳෙවුවේ ය. </span></span><span class="verse v39" data-usfm="1SA.17.39"><span class="label">39</span><span class="content">දාවිත් ඒ ඇඳුමේ සාවුල්ගේ කඩුව බැඳගෙන ඇවිදින්නට උත්සාහ කෙළේ ය. එහෙත්, ඔහුට නුපුළුවන් විය. මන්ද, ඔහු ඒවා පැළඳ පුරුදු නැති නිසා ය. එවිට දාවිත් සාවුල්ට කතා කොට, “මට මේවා ඇඳ පුරුදු නැති බැවින් මේවා ඇඳගෙන යන්නට බැරි ය”යි කියා ඒවා ගලවා දමා, </span></span><span class="verse v40" data-usfm="1SA.17.40"><span class="label">40</span><span class="content">තමාගේ සැරයටිය අතින් ගෙන, දොළෙන් සිනිඳු ගල් පහක් තෝරාගෙන, තමා ළඟ තිබුණ පසුම්බියක් වන එඬේර මල්ලේ ඒවා දමාගෙන, අතින් ගල් පටිය රැගෙන පිලිස්තියයා දෙසට යන්නට ගියේ ය.</span></span> 
     </div> 
     <div class="s1"> <span class="heading"><b>දාවිත් ගොලියත් පරාජය කිරීම</b></span> 
     </div> 
     <div class="p"> <span class="verse v40" data-usfm="1SA.17.40"><span class="content"> </span></span><span class="verse v41" data-usfm="1SA.17.41"><span class="label">41</span><span class="content">පිලිස්තියයා පිටත් ව අවුත් දාවිත් දෙසට ගමන් කෙළේ ය. පලිහ ගෙන යන්නා ඔහුට පෙරටුව ආවේ ය. </span></span><span class="verse v42" data-usfm="1SA.17.42"><span class="label">42</span><span class="content">පිලිස්තියයා දාවිත් දුටු විට ඔහුට ගැරහුම් කෙළේ ය. මන්ද, ඔහු රතු පැහැයක් ද කඩවසම් පෙනුමක් ද ඇති තරුණයෙකු වූ බැවිනි. </span></span><span class="verse v43" data-usfm="1SA.17.43"><span class="label">43</span><span class="content">පිලිස්තියයා දාවිත්ට කතා කොට, “තෝ සැරයටිය රැගෙන මා ළඟට එන්නේ මා බල්ලෙකැ යි සිතා ද” කියා, තමාගේ දෙවියන්ගේ නාමයෙන් දාවිත්ට දෙස් කීවේ ය. </span></span><span class="verse v44" data-usfm="1SA.17.44"><span class="label">44</span><span class="content">ඔහු තවදුරටත් කතා කරමින්, “මා ළඟට වර, මම තාගේ මස් ආකාශයේ පක්ෂීන්ටත්, වනයේ මෘගයන්ටත් දෙන්නෙමි”යි දාවිත්ට කීවේ ය.</span></span> 
     </div> 
     <div class="p"> <span class="verse v44" data-usfm="1SA.17.44"><span class="content"> </span></span><span class="verse v45" data-usfm="1SA.17.45"><span class="label">45</span><span class="content">එවිට දාවිත් පිළිතුරු දෙමින්, “තෝ කඩුවක් ද හෙල්ලයක් ද කුන්තයක් ද රැගෙන මා ළඟට එන්නෙහි ය. මම වනාහි තා නින්දා කළ ඉශ්රායෙල් හමුදාවල සියලු බලැති දෙවි සමිඳාණන් වහන්සේගේ නාමයෙන් තා ළඟට එමි. </span></span><span class="verse v46" data-usfm="1SA.17.46"><span class="label">46</span><span class="content">අද දින සමිඳාණන් වහන්සේ තා මා අතට පාවා දෙන සේක; මම තට ගසා, තාගේ හිස කපා දමා, පිලිස්තිවරුන්ගේ මළකඳන් අද දවසේ ආකාශයේ පක්ෂීන්ට ද පොළොවේ වන මෘගයන්ට ද දෙන්නෙමි. මෙසේ ඉශ්රායෙල් කෙරෙහි දෙවි කෙනෙකුන් සිටින බව පොළොවේ සියල්ලන් ම දැනගනු ඇත. </span></span><span class="verse v47" data-usfm="1SA.17.47"><span class="label">47</span><span class="content">ජය ගැනීමට සමිඳාණන් වහන්සේට කඩුවක් වත්, හෙල්ලයක් වත් වුවමනා නැති බව මුළු සමූහයා දැනගනු ඇත. සටන සමිඳාණන් වහන්සේගේ ය; උන් වහන්සේ ද ඔබ අප අතට පාවා දෙන සේකැ”යි පිලිස්තියයාට කී ය.</span></span> 
     </div> 
     <div class="p"> <span class="verse v47" data-usfm="1SA.17.47"><span class="content"> </span></span><span class="verse v48" data-usfm="1SA.17.48"><span class="label">48</span><span class="content">පිලිස්තියයා යළිත් දාවිත්ට විරුද්ධ ව ගමන් කෙළේ ය. දාවිත් විගසින් පිලිස්තියයාට විරුද්ධ ව සේනාව දෙසට දුව ගොස්, </span></span><span class="verse v49" data-usfm="1SA.17.49"><span class="label">49</span><span class="content">මල්ලේ අත දමා එයින් ගලක් ගෙන, එය ගල් පටියෙන් විද්දේ ය. ඒ ගල පිලිස්තියයාගේ නළලට වැදී නළල ඇතුළට කා වැදුණේ ය. පිලිස්තියයා මුණින්තළා බිමට වැටිණි. </span></span><span class="verse v50" data-usfm="1SA.17.50"><span class="label">50</span><span class="content">මෙසේ දාවිත් කඩුවක් නැති ව ගල් පටියෙන් ද ගලෙන් ද පිලිස්තියයාගෙන් ජයගෙන, ඔහුට පහර දී, ඔහු මැරුවේ ය. </span></span><span class="verse v51" data-usfm="1SA.17.51"><span class="label">51</span><span class="content">එවිට දාවිත් දුව ගොස් පිලිස්තියයා ළඟ සිට ඔහුගේ කඩුව කොපුවෙන් ඇද, එයින් ඔහුගේ හිස ගසා දමා ඔහු මැරුවේ ය. පිලිස්තිවරු තමන්ගේ යෝධයා මළ බව දැක පලා ගියෝ ය. </span></span><span class="verse v52" data-usfm="1SA.17.52"><span class="label">52</span><span class="content">ඉශ්රායෙල් සෙනඟ ද ජුදා සෙනඟ ද නැඟිට, ඔල්වර හඬ පවත්වා පිලිස්තිවරුන් ලුහුබැඳ ගායිට පැමිණෙන තැන දක්වාත් ඒක්‍රොන්හි දොරටුව දක්වාත් ගියහ. ෂාරයිම්ට යන මාර්ගය දිගට ගාත් දක්වා ද ඒක්‍රොන් දක්වා ද පිලිස්තිවරු මැරුම් කා වැටුණා හ. </span></span><span class="verse v53" data-usfm="1SA.17.53"><span class="label">53</span><span class="content">ඉශ්රායෙල් ජනයා පිලිස්තිවරුන් ලුහුබැඳ එලවා දමා, හැරී අවුත් ඔවුන්ගේ කඳවුරු කොල්ලකාගත්තෝ ය. </span></span><span class="verse v54" data-usfm="1SA.17.54"><span class="label">54</span><span class="content">දාවිත් පිලිස්තියයාගේ හිස රැගෙන ජෙරුසලමට පැමිණියේ ය; ඔහුගේ ආයුධ තමාගේ කූඩාරමේ තබාගත්තේ ය.</span></span> 
     </div> 
     <div class="s1"> <span class="heading"><b>සාවුල් දාවිත් පිළිගැනීම</b></span> 
     </div> 
     <div class="p"> <span class="verse v54" data-usfm="1SA.17.54"><span class="content"> </span></span><span class="verse v55" data-usfm="1SA.17.55"><span class="label">55</span><span class="content">දාවිත් පිලිස්තිවරුන්ට විරුද්ධ ව පිටත් ව යන බව සාවුල් දැක, සේනාවේ අධිපතියා වන අබ්නේර්ට කතා කොට, “අබ්නේර්, මේ කොලු ගැටයා කාගේ පුත්‍රයා දැ”යි ඇසී ය. අබ්නේර් පිළිතුරු දෙමින්, “රජතුමනි, ඔබේ නාමයෙන් දිවුරා කියමි. මම ඒ ගැන කිසිත් නොදනිමි”යි කී ය.</span></span> 
     </div> 
     <div class="p"> <span class="verse v55" data-usfm="1SA.17.55"><span class="content"> </span></span><span class="verse v56" data-usfm="1SA.17.56"><span class="label">56</span><span class="content">රජතුමා ද, “මේ කොලු ගැටයා කාගේ පුත්‍රයා ද කියා සොයා බලන්නැ”යි කීවේ ය.</span></span> 
     </div> 
     <div class="p"> <span class="verse v56" data-usfm="1SA.17.56"><span class="content"> </span></span><span class="verse v57" data-usfm="1SA.17.57"><span class="label">57</span><span class="content">දාවිත් පිලිස්තියයා මරා දමා ආපසු හැරී එන කල අබ්නේර් ඔහු කැඳවාගෙන සාවුල් ඉදිරියට ගියේ ය. පිලිස්තියයාගේ හිස දාවිත්ගේ අතේ තිබිණි. </span></span><span class="verse v58" data-usfm="1SA.17.58"><span class="label">58</span><span class="content">සාවුල් ඔහු අමතා, “තරුණය, ඔබ කාගේ පුත්‍රයා දැ”යි ඇසී ය. දාවිත් පිළිතුරු දෙමින්, “මම ඔබේ මෙහෙකරු වන, බෙත්ලෙහෙම්හි සිටින ජෙස්සේගේ පුත්‍රයෙක් වෙමි”යි කීවේ ය.</span></span> 
     </div> 
    </div> 
   </div> 
  </div>
 </body>
</html>