<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch21" data-usfm="1SA.21">  
     <div class="s1"> <span class="heading"><b>දාවිත් සාවුල් වෙතින් පලා යෑම</b></span> 
     </div> 
     <div class="p"> <span class="content"> </span><span class="verse v1" data-usfm="1SA.21.1"><span class="label">1</span><span class="content"> </span><span class="content">දාවිත් නොබ්හි අහිමෙලෙක් නම් පූජකයා වෙත පැමිණියේ ය. අහිමෙලෙක් දාවිත් සමුවන්නට වෙවුලමින් අවුත්, “කිසිවෙකු ඔබ සමඟ නැතිව ඔබ මෙහි තනියම ආවේ මන්දැ”යි ඔහුගෙන් ඇසුවේ ය.</span></span> 
     </div> 
     <div class="p"> <span class="verse v1" data-usfm="1SA.21.1"><span class="content"> </span></span><span class="verse v2" data-usfm="1SA.21.2"><span class="label">2</span><span class="content">දාවිත් පිළිතුරු දෙමින්, “රජ්ජුරුවන්ගේ කටයුත්තක් සඳහා මම මෙහි ආවෙමි. එතුමා මා එවුවේ මන්දැ යි කිසිවෙකු දැන නොගන්න ලෙස වගබලා ගන්නැ යි මට අණ කෙළේ ය. මිනිසුන් සම්බන්ධයෙන් නම්, මා නියම කළ ස්ථානයක මා හමු වන්නැ යි මම ඔවුන්ට කීවෙමි. </span></span><span class="verse v3" data-usfm="1SA.21.3"><span class="label">3</span><span class="content">දැන් ඔබ ළඟ තිබෙන්නේ මොනවා ද? මට රොටි පහක් හෝ වෙන තිබෙන දෙයක් හෝ දුන මැනවැ”යි අහිමෙලෙක් නම් පූජකයාට කීවේ ය.</span></span> 
     </div> 
     <div class="p"> <span class="verse v3" data-usfm="1SA.21.3"><span class="content"> </span></span><span class="verse v4" data-usfm="1SA.21.4"><span class="label">4</span><span class="content">පූජක තෙම දාවිත්ට පිළිතුරු දෙමින්, “ශුද්ධ රොටි මිස වෙන රොටි මා ළඟ නැත: සේවකයෝ ස්ත්‍රී සේවනයෙන් වැළකී සිටියෝ නම්, ඒවා දෙන්නට පුළුවනැ”යි කීවේ ය.</span></span> 
     </div> 
     <div class="p"> <span class="verse v4" data-usfm="1SA.21.4"><span class="content"> </span></span><span class="verse v5" data-usfm="1SA.21.5"><span class="label">5</span><span class="content">දාවිත් ඔහුට පිළිතුරු දෙමින්, “සැබැවින් ම අපි යම් ව්‍යාපාරයකට එළඹෙන විට ස්ත්‍රීහු අපෙන් වෙන් ව සිටිති. සාමාන්‍ය ව්‍යාපාරයක වුව ද සේවකයන්ගේ ශරීරය ශුද්ධ ව තිබෙන්නේ ය. එසේ නම්, ඊට වඩා කොපමණ වැඩියෙන් අද ඔවුන්ගේ ශරීරය ශුද්ධ නොවන්නේ දැ”යි ඔහුට කීවේ ය.</span></span> 
     </div> 
     <div class="p"> <span class="verse v5" data-usfm="1SA.21.5"><span class="content"> </span></span><span class="verse v6" data-usfm="1SA.21.6"><span class="label">6</span><span class="content"> </span><span class="content">එවිට සමිඳාණන් වහන්සේ ඉදිරියෙන් අහකට ගන්න ලද පිදුම් රොටි මිස වෙන රොටි එහි නොතිබුණ බැවින් පූජකයා ශුද්ධ රොටි ඔහුට දුන්නේ ය. ඒවා අහකට ගන්න ලද්දේ, එම දවසේ දී ම ඒවා වෙනුවට උණු රොටි තබන පිණිස ය.</span></span> 
     </div> 
     <div class="p"> <span class="verse v6" data-usfm="1SA.21.6"><span class="content"> </span></span><span class="verse v7" data-usfm="1SA.21.7"><span class="label">7</span><span class="content">තවද, ඒ දවසේ දී සාවුල්ගේ වැඩකාරයන්ගෙන් එක් කෙනෙකු වූ ඔහුගේ එඬේරුන්ගේ ප්‍රධානියා වන දොවෙග් නම් ඒදොම් වැසියෙකු වන මිනිසෙක් ආගමික යුතුකමක් ඉටු කරන පිණිස එහි නැවතී සිටියේ ය.</span></span> 
     </div> 
     <div class="p"> <span class="verse v7" data-usfm="1SA.21.7"><span class="content"> </span></span><span class="verse v8" data-usfm="1SA.21.8"><span class="label">8</span><span class="content">දාවිත් අහිමෙලෙක්ට කතා කොට, “මට දෙන්නට ඔබ ළඟ හෙල්ලයක් හෝ කඩුවක් හෝ තිබේ ද? රජ්ජුරුවන්ගේ අණ පරිදි නොපමා ව පිටත්වන්නට සිදු වුණ බැවින් කඩුවක් වත්, ආයුධයක් වත් මම නොගෙනාවෙමි”යි කීවේ ය.</span></span> 
     </div> 
     <div class="p"> <span class="verse v8" data-usfm="1SA.21.8"><span class="content"> </span></span><span class="verse v9" data-usfm="1SA.21.9"><span class="label">9</span><span class="content"> </span><span class="content">පූජක තෙම පිළිතුරු දෙමින්, “ඔබ ඒලා මිටියාවතේ දී මැරූ පිලිස්තියයා වූ ගොලියත්ගේ කඩුව මා ළඟ ඇත. එය රෙද්දකින් ඔතා ඒපොද් සැට්ටයට එහායින් තබා තිබේ. ඒක ගන්නට කැමැති නම් අරගන්න. ඒක මිස අන් කඩුවක් නැතැ”යි කීවේ ය. දාවිත් පිළිතුරු දෙමින්, “ඊට සමාන අන් කඩුවක් නැත, ඒක මට දෙන්නැ”යි කීවේ ය.</span></span> 
     </div> 
     <div class="p"> <span class="verse v9" data-usfm="1SA.21.9"><span class="content"> </span></span><span class="verse v10" data-usfm="1SA.21.10"><span class="label">10</span><span class="content">දාවිත් පිටත් වී සාවුල්ට බියෙන් ඒ දවසේ පලා ගොස් ගාත්හි රජ වූ ආකීෂ් වෙත පැමිණියේ ය. </span></span><span class="verse v11" data-usfm="1SA.21.11"><span class="label">11</span><span class="content">ආකීෂ්ගේ සේවකයෝ රජු අමතා, “මොහු සිය දේශයෙහි රජ වූ දාවිත් නොවේ ද?</span></span> 
     </div> 
     <div class="q2"> <span class="verse v11" data-usfm="1SA.21.11"><span class="content">‘මැරී සාවුල්, දහස් ගණනක් මැරී දාවිත් දස දහස් ගණනක් යැ’යි</span></span> 
     </div> 
     <div class="m"> <span class="verse v11" data-usfm="1SA.21.11"><span class="content">කියමින් ස්ත්‍රීන් නටමින් එකිනෙකාට ගී කීවේ මොහු ගැන නොවේ දැ”යි කීවෝ ය. </span></span><span class="verse v12" data-usfm="1SA.21.12"><span class="label">12</span><span class="content">දාවිත් ඒ වචන සිතට ගෙන ගාත්හි රජ වූ ආකීෂ්ට බොහෝ සේ බිය විය. </span></span><span class="verse v13" data-usfm="1SA.21.13"><span class="label">13</span><span class="content">ඒ නිසා ඔහු ඔවුන් ඉදිරියෙහි ඔල්මාද වූවෙකු මෙන් හැසිරිණි; ඔවුන් ඔහු දමනය කරන්නට උත්සාහ කරන විට ඔහු පිස්සෙකු මෙන් ක්‍රියා කෙළේ ය; වාසල් දොර පහුරු ගෑවේ ය; තමාගේ කෙළ රැවුල දිගේ වැගිරෙන්න හැරියේ ය. </span></span><span class="verse v14" data-usfm="1SA.21.14"><span class="label">14</span><span class="content">එවිට ආකීෂ් තමාගේ සේවකයන්ට කතා කොට, “මේ මිනිසා පිස්සෙකු බව ඔබට පෙනෙන්නේ නැද් ද? ඔබ ඔහු මා ළඟට ගෙනාවේ කුමට ද? </span></span><span class="verse v15" data-usfm="1SA.21.15"><span class="label">15</span><span class="content">මා ඉදිරියෙහි පිස්සු විකාර කරන්නට මොහු ගෙනාවේ පිස්සන් මට හිඟ නිසා ද? මොහු මාගේ ගෙට එන්නට යුතු දැ”යි කීවේ ය.</span></span> 
     </div> 
    </div> 
   </div> 
  </div>
 </body>
</html>