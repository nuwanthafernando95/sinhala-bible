<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch1" data-usfm="1SA.1">  
     <div class="s1"> <span class="heading"><b>එල්කානා සහ ඔහුගේ පවුල</b></span> 
     </div> 
     <div class="p"> <span class="content"> </span><span class="verse v1" data-usfm="1SA.1.1"><span class="label">1</span><span class="content">එප්‍රායිම් කඳු රටේ රාමාතයිම්-ශෝපීම්හි එල්කානා නම් මිනිසෙක් විය. ඔහු ජෙරොහාම්ගේ පුත්‍රයා ය; එප්‍රායිමියයෙකු වූ ශුප්ගේ ගෝත්‍රයේ තොහුගේ පවුලට අයත් එලීහුගේ මුණුබුරා ය. </span></span><span class="verse v2" data-usfm="1SA.1.2"><span class="label">2</span><span class="content">එල්කානාට භාර්යාවෝ දෙදෙනෙක් සිටියහ. එක් තැනැත්තියකගේ නම හන්නා ය; අනික් තැනැත්තියගේ නම පෙනින්නා ය. පෙනින්නාට දරුවෝ සිටියහ; එහෙත්, හන්නාට දරුවෝ නොසිටියහ. </span></span><span class="verse v3" data-usfm="1SA.1.3"><span class="label">3</span><span class="content">එල්කානා ෂිලෝහි දී සියලු බලැති සමිඳාණන් වහන්සේට නමස්කාර කරන්නත්, පූජා කරන්නත් අවුරුදු පතා ඔහුගේ නගරයෙන් නික්ම ගියේ ය. එහි සමිඳාණන් වහන්සේගේ පූජකයන් වූ හොප්නි සහ පිනෙහාස් යන ඒලීගේ පුත්‍රයෝ දෙදෙනා සිටියහ. </span></span><span class="verse v4" data-usfm="1SA.1.4"><span class="label">4</span><span class="content">එල්කානා පූජා කරන හැම අවස්ථාවේ දී ම සිය බිරිඳ වූ පෙනින්නාටත්, ඇගේ සියලු දූ දරුවන්ටත් කොටසක් දුන්නේ ය. </span></span><span class="verse v5" data-usfm="1SA.1.5"><span class="label">5</span><span class="content">එහෙත්, ඔහු හන්නාට දෙකොටසක් දුන්නේ ය. එසේ කෙළේ, ඔහු හන්නාට බොහෝ ප්‍රේම කළ බැවිනි. එහෙත්, සමිඳාණන් වහන්සේ ඇගේ ගර්භය පියවා තිබිණි. </span></span><span class="verse v6" data-usfm="1SA.1.6"><span class="label">6</span><span class="content">සමිඳාණන් වහන්සේ ඇගේ ගර්භය පියවා තිබුණු බැවින්, ඇගේ විරුද්ධකාරී ඈ කෝප කරවන පිණිස ඈට නින්දා කළා ය. </span></span><span class="verse v7" data-usfm="1SA.1.7"><span class="label">7</span><span class="content">එල්කානා අවුරුදු පතා සමිඳාණන් වහන්සේගේ මාලිගාවට ගිය අවස්ථාවල දී පෙනින්නා හන්නා කෝප කළා ය. ඒ නිසා හන්නා කෑම නොකා හඬමින් සිටියා ය. </span></span><span class="verse v8" data-usfm="1SA.1.8"><span class="label">8</span><span class="content">එවිට ඇගේ පුරුෂයා වන එල්කානා ඈට කතා කොට, “හන්නා, ඔබ අඬන්නේ මන් ද? නොකා සිටින්නේ මන් ද? ඔබ සෝදුකින් සිටින්නේ මන් ද? පුත්‍රයන් දසදෙනෙකුට වඩා මා ඔබට අගේ නැද්දැ”යි කී ය.</span></span> 
     </div> 
     <div class="s1"> <span class="heading"><b>හන්නා සහ ඒලී</b></span> 
     </div> 
     <div class="p"> <span class="verse v8" data-usfm="1SA.1.8"><span class="content"> </span></span><span class="verse v9" data-usfm="1SA.1.9"><span class="label">9</span><span class="content">වරක් ෂිලෝහි දී ඔවුන් කා බී හමාර වූ පසු හන්නා නැඟිට සිටියා ය. ඒලී නම් පූජකයා සමිඳාණන් වහන්සේගේ මාලිගාවේ උළුවහු කණුව ළඟ තිබුණු සිය ආසනේ හිඳගෙන සිටියේ ය. </span></span><span class="verse v10" data-usfm="1SA.1.10"><span class="label">10</span><span class="content">හන්නාගේ සිත ශෝකයෙන් පිරී තිබිණි. ඈ සමිඳාණන් වහන්සේට යාච්ඤා කරමින් අඬ අඬා සිටියා ය. </span></span><span class="verse v11" data-usfm="1SA.1.11"><span class="label">11</span><span class="content">ඈ බාරයක් වෙමින්, “සියලු බලැති සමිඳාණන් වහන්ස, ඔබේ මෙහෙකාරී වන මාගේ දුක දෙස හොඳින් බලා, මා සිහි කර, මා අමතක නොකර, මට පිරිමි දරුවෙකු දෙන සේක් නම්, මම ඔහුගේ මුළු ජීවිත කාලය ම ඔබට කැප කරන්නෙමි; ඔහුගේ හිසට කවදාවත් දැළි පිහියක් නොතබන්නෙමි”යි කීවා ය.</span></span> 
     </div> 
     <div class="p"> <span class="verse v11" data-usfm="1SA.1.11"><span class="content"> </span></span><span class="verse v12" data-usfm="1SA.1.12"><span class="label">12</span><span class="content">හන්නා සමිඳාණන් වහන්සේ ඉදිරියෙහි බොහෝ වේලා යාච්ඤා කරන අතර ඒලී ඇගේ මුඛය දෙස බලා සිටියේ ය. </span></span><span class="verse v13" data-usfm="1SA.1.13"><span class="label">13</span><span class="content">හන්නා නිශ්ශබ්ද ව යාච්ඤා කළා ය. ඇගේ තොල් පමණක් සෙලවුණ නමුත්, ඇගේ කටහඬ ඇසුණේ නැත. ඒ නිසා ඈ බීමත් වී සිටිති යි ඒලී සිතුවේ ය. </span></span><span class="verse v14" data-usfm="1SA.1.14"><span class="label">14</span><span class="content">ඒලී කතා කොට, “ඔබ කොපමණ කල් වෙරි වී සිටින්නෙහි ද? වෙරි මත ඔබෙන් පහ වන තුරු ඉවතට යන්නැ”යි කී ය.</span></span> 
     </div> 
     <div class="p"> <span class="verse v14" data-usfm="1SA.1.14"><span class="content"> </span></span><span class="verse v15" data-usfm="1SA.1.15"><span class="label">15</span><span class="content">හන්නා උත්තර දෙමින්, “මාගේ ස්වාමීනි, එසේ නොවේ; මුද්‍රික පානය වත් සැර බීමක් වත් මම නොබීවෙමි. මම ශෝක සිතක් ඇති ස්ත්‍රියක්මි. සමිඳාණන් වහන්සේට යාච්ඤා කරමින් මාගේ දුක් ගැනවිලි උන් වහන්සේ ඉදිරියෙහි වැගිර වූයෙමි. </span></span><span class="verse v16" data-usfm="1SA.1.16"><span class="label">16</span><span class="content">ඔබේ මෙහෙකාරී කමකට නැති ස්ත්‍රියකැ යි නොසිතන්න. මා මේ ආකාරයෙන් යාච්ඤා කරමින් සිටියේ මාගේ දුකේ හා සිත් වේදනාවේ වැඩිකම නිසා ය”යි කීවා ය.</span></span> 
     </div> 
     <div class="p"> <span class="verse v16" data-usfm="1SA.1.16"><span class="content"> </span></span><span class="verse v17" data-usfm="1SA.1.17"><span class="label">17</span><span class="content">එවිට ඒලී පිළිතුරු දෙමින්, “ශාන්ති සිතින් යන්න; ඉශ්රායෙල්වරුන්ගේ දෙවියන් වහන්සේගෙන් ඔබ කළ ඉල්ලීම උන් වහන්සේ ඔබට ඉෂ්ට කර දෙන සේක්වා”යි කීවේ ය. </span></span><span class="verse v18" data-usfm="1SA.1.18"><span class="label">18</span><span class="content">ඈ ද, “ඔබේ දාසීට ඔබ ඉදිරියෙහි කරුණාව ලැබේ වා”යි කියා එතැනින් පිටත් ව ගොස් කෑම කෑවා ය. ඉන්පසු ඇගේ මුහුණ ද මළානික ව නොතිබිණි.</span></span> 
     </div> 
     <div class="s1"> <span class="heading"><b>සාමුවෙල්ගේ උපත සහ කැප කිරීම</b></span> 
     </div> 
     <div class="p"> <span class="verse v18" data-usfm="1SA.1.18"><span class="content"> </span></span><span class="verse v19" data-usfm="1SA.1.19"><span class="label">19</span><span class="content">පසු දින අලුයම එල්කානා සහ ඔහුගේ පවුල නැඟිට, සමිඳාණන් වහන්සේ ඉදිරියෙහි නමස්කාර කොට, හැරී ගොස් රාමාහි තමන්ගේ ගෙදරට ගියෝ ය. එල්කානා සිය බිරිඳ වන හන්නා සමඟ එක් විය. සමිඳාණන් වහන්සේ ද ඇය සිහි කළ සේක. </span></span><span class="verse v20" data-usfm="1SA.1.20"><span class="label">20</span><span class="content">ඈ පිළිසිඳගෙන නියම කාලයේ දී පුත්‍රයෙකු ලැබුවා ය. ඈ ඔහුට සාමුවෙල් යන නාමය තැබුවා ය. “එසේ කෙළේ, මා සමිඳාණන් වහන්සේගෙන් ඔහු ඉල්ලාගත් බැවිනැ”යි ඈ කීවා ය.</span></span> 
     </div> 
     <div class="p"> <span class="verse v20" data-usfm="1SA.1.20"><span class="content"> </span></span><span class="verse v21" data-usfm="1SA.1.21"><span class="label">21</span><span class="content">එල්කානා සහ ඔහුගේ මුළු පවුල අවුරුදුපතා කරන පූජාවත්, තමාගේ බාරයත් සමිඳාණන් වහන්සේට ඔප්පු කරන පිණිස ෂිලෝවට නික්ම ගියහ. </span></span><span class="verse v22" data-usfm="1SA.1.22"><span class="label">22</span><span class="content">එහෙත්, හන්නා ගියේ නැත. මන්ද, “ළමයා සමිඳාණන් වහන්සේ ඉදිරියෙහි හැම කල්හි ම නැවතී සිටින පිණිස කිරි වැරූ පසු ඔහු ගෙන යන තුරු මම නොයමි”යි ඈ ඇගේ පුරුෂයාට කීවා ය.</span></span> 
     </div> 
     <div class="p"> <span class="verse v22" data-usfm="1SA.1.22"><span class="content"> </span></span><span class="verse v23" data-usfm="1SA.1.23"><span class="label">23</span><span class="content">ඇගේ පුරුෂයා වන එල්කානා ඈට පිළිතුරු දෙමින්, “ඔබට හොඳ යයි සිතෙන දේ කරන්න; දරුවා කිරි වරන තුරු නැවතී සිටින්න. සමිඳාණන් වහන්සේ තමන්ගේ පොරොන්දුව ඉෂ්ට කරන සේක් වා”යි කීවේ ය. මෙසේ හන්නා නැවතී සිට සිය පුතා කිරි වරන තුරු ඔහුට කිරි දුන්නා ය.</span></span> 
     </div> 
     <div class="p"> <span class="verse v23" data-usfm="1SA.1.23"><span class="content"> </span></span><span class="verse v24" data-usfm="1SA.1.24"><span class="label">24</span><span class="content">දරුවා කිරි වැරූ පසු, හන්නා තුන් අවුරුදු වස්සෙකු ද පිටි කිලෝග්‍රෑම් දහයක් ද මිදියුස බඳුනක් ද අරගෙන දරුවා ගෙන ගොස් ෂිලෝහි තිබුණු සමිඳාණන් වහන්සේගේ මාලිගාවට පැමුණුණා ය. එකල ඔහු කුඩා දරුවෙකු ව සිටියේ ය. </span></span><span class="verse v25" data-usfm="1SA.1.25"><span class="label">25</span><span class="content">ඔව්හු ගොන් වස්සා මරා දරුවා ඒලී ළඟට ගෙනාහ. </span></span><span class="verse v26" data-usfm="1SA.1.26"><span class="label">26</span><span class="content">ඈ ඒලී අමතා, “අනේ ස්වාමීනි, මට සමා වන්න. වරක් ඔබ ළඟ සමිඳාණන් වහන්සේට යාච්ඤා කරමින් සිටි ස්ත්‍රිය මා බව මම දිවුරා කියමි. </span></span><span class="verse v27" data-usfm="1SA.1.27"><span class="label">27</span><span class="content">මේ දරුවා දෙන ලෙස මම යාච්ඤා කෙළෙමි. සමිඳාණන් වහන්සේ ද මා උන් වහන්සේගෙන් ඉල්ලූ මේ ඉල්ලීම මට ඉටු කළ සේක. </span></span><span class="verse v28" data-usfm="1SA.1.28"><span class="label">28</span><span class="content">එබැවින් මම ද ඔහු සමිඳාණන් වහන්සේට දෙන්නෙමි. ඔහු ජීවත් ව සිටින තෙක් සමිඳාණන් වහන්සේට කැප ය”යි කීවා ය. ඔව්හු එහි දී සමිඳාණන් වහන්සේට නමස්කාර කළහ.</span></span> 
     </div> 
    </div> 
   </div> 
  </div>
 </body>
</html>