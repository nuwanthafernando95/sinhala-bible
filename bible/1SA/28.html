<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch28" data-usfm="1SA.28">  
     <div class="s1"> <span class="heading"><b>මන්ත්‍රකාරියගේ ගුරුකම් ගැනීම</b></span> 
     </div> 
     <div class="p"> <span class="content"> </span><span class="verse v1" data-usfm="1SA.28.1"><span class="label">1</span><span class="content">ඒ දවස්වල දී පිලිස්තිවරු ඉශ්රායෙල්වරුන්ට විරුද්ධ ව සටන් කරන පිණිස තමන්ගේ සේනා යුද්ධය සඳහා රැස් කළහ. ආකීෂ් දාවිත්ට කතා කොට, “ඔබ සහ ඔබේ සෙනඟ මාගේ හමුදාව කැටුව සටනට යා යුතු බව ඔබට දන්වා ඇතැ”යි කීවේ ය. </span></span><span class="verse v2" data-usfm="1SA.28.2"><span class="label">2</span><span class="content">දාවිත් පිළිතුරු දෙමින්, “එසේ නම් ඔබේ මෙහෙකරුවා කරන දෙය ඔබ දැනගනු ඇතැ”යි ආකීෂ්ට කී ය. ආකීෂ් පිළිතුරු දෙමින්, “හොඳයි, මාගේ ජීවිතාන්තය දක්වා ඔබ මාගේ ආරක්ෂක භටයා කොට පත් කරමි”යි දාවිත්ට කී ය.</span></span> 
     </div> 
     <div class="p"> <span class="verse v2" data-usfm="1SA.28.2"><span class="content"> </span></span><span class="verse v3" data-usfm="1SA.28.3"><span class="label">3</span><span class="content"> </span><span class="content">මේ කාලයේ දී සාමුවෙල් මියගොස් තිබිණි. සියලු ඉශ්රායෙල්වරු ඔහු ගැන වැලපී, ඔහුගේ ම නුවර වූ රාමාහි ඔහු තැන්පත් කළහ. සාවුල් ආත්මබන්ධනකාරයන් ද අනවිනකාරයන් ද දේශයෙන් පහ කර තිබිණි.</span></span> 
     </div> 
     <div class="p"> <span class="verse v3" data-usfm="1SA.28.3"><span class="content"> </span></span><span class="verse v4" data-usfm="1SA.28.4"><span class="label">4</span><span class="content">පිලිස්තිවරු එක්රැස් වී අවුත්, ෂූනෙම්හි කඳවුරු බැඳගත්තෝ ය. සාවුල් ද සියලු ඉශ්රායෙල්වරුන් රැස් කෙළේ ය. ඔව්හු ගිල්බෝවාහි කඳවුරු බැඳගත්හ. </span></span><span class="verse v5" data-usfm="1SA.28.5"><span class="label">5</span><span class="content">සාවුල් පිලිස්තිවරුන්ගේ සේනාව දුටු විට බිය විය; ඔහුගේ සිත ද බොහෝ සේ කම්පිත විය. </span></span><span class="verse v6" data-usfm="1SA.28.6"><span class="label">6</span><span class="content">සාවුල් සමිඳාණන් වහන්සේගෙන් කරුණු විමසූ කල, උන් වහන්සේ ස්වප්නවලින් වත්, උරිම් පස ඇටවලින් වත්, දිවැසිවරුන් ලවා වත් ඔහුට පිළිතුරු නුදුන් සේක. </span></span><span class="verse v7" data-usfm="1SA.28.7"><span class="label">7</span><span class="content">එවිට සාවුල් සිය සේවකයන්ට කතා කොට, “ආත්මබන්ධනකාරියක මට සොයා දෙන්න; මම ඈ වෙත ගොස් ඇගෙන් කරුණු විචාරන්නෙමි”යි කී ය. ඔහුගේ සේවකයෝ ද “ආත්මබන්ධනකාරියක් ඒන්දොර්හි සිටිනවා ය”යි කී හ.</span></span> 
     </div> 
     <div class="p"> <span class="verse v7" data-usfm="1SA.28.7"><span class="content"> </span></span><span class="verse v8" data-usfm="1SA.28.8"><span class="label">8</span><span class="content">සාවුල් අමුතු වස්ත්‍ර ඇඳ, වෙස්වළාගෙන මිනිසුන් දෙදෙනකු සමඟ ගොස්, රාත්‍රියේ ඒ ස්ත්‍රිය වෙත පැමිණ, ඈට කතා කොට, “ආත්මබන්ධනයෙන් මට පේන කියා, මා ඔබට නම් කරන ආත්මය කැඳවන්නැ”යි කීවේ ය.</span></span> 
     </div> 
     <div class="p"> <span class="verse v8" data-usfm="1SA.28.8"><span class="content"> </span></span><span class="verse v9" data-usfm="1SA.28.9"><span class="label">9</span><span class="content">ස්ත්‍රිය පිළිතුරු දෙමින්, “සාවුල් කළ දෙය, එනම්, ඔහු ආත්මබන්ධනකාරයන් ද අනවිනකාරයන් ද දේශයෙන් පහකළ හැටි ඔබ දන්නෙහි ය. එසේ නම්, මා නසන පිණිස මාගේ ප්‍රාණයට මලපතක් තබන්නේ මන්දැ”යි ඔහුගෙන් ඇසුවා ය.</span></span> 
     </div> 
     <div class="p"> <span class="verse v9" data-usfm="1SA.28.9"><span class="content"> </span></span><span class="verse v10" data-usfm="1SA.28.10"><span class="label">10</span><span class="content">සාවුල් පිළිතුරු දෙමින්, “ජීවමාන සමිඳාණන් වහන්සේගේ නාමයෙන් මේ කාරණය නිසා ඔබට කිසි දඬුවමක් නොවනු ඇතැ යි දිවුරා කියමි”යි ඈට කී ය.</span></span> 
     </div> 
     <div class="p"> <span class="verse v10" data-usfm="1SA.28.10"><span class="content"> </span></span><span class="verse v11" data-usfm="1SA.28.11"><span class="label">11</span><span class="content">එවිට ස්ත්‍රිය, “මම ඔබට කවරෙකු කැඳවා දෙම් දැ”යි ඇසුවා ය. “සාමුවෙල් මට කැඳවා දෙන්නැ”යි සාවුල් ඈට කී ය.</span></span> 
     </div> 
     <div class="p"> <span class="verse v11" data-usfm="1SA.28.11"><span class="content"> </span></span><span class="verse v12" data-usfm="1SA.28.12"><span class="label">12</span><span class="content">ඒ ස්ත්‍රිය සාමුවෙල් දුටු කල මහ හඬින් කෑගැසුවා ය. ඈ සාවුල්ට කතා කොට, “ඔබ මා රැවටුවේ මන් ද? ඔබ නම් සාවුල් ය”යි ඔහුට කීවා ය.</span></span> 
     </div> 
     <div class="p"> <span class="verse v12" data-usfm="1SA.28.12"><span class="content"> </span></span><span class="verse v13" data-usfm="1SA.28.13"><span class="label">13</span><span class="content">රජ ද, “බිය නොවන්නැ”යි කියා, “ඔබට පෙනෙන්නේ කුමක් දැ”යි ඇසුවේ ය. “අවතාරයක් පොළොවෙන් නැඟී එනවා”යි ස්ත්‍රිය සාවුල්ට කීවා ය.</span></span> 
     </div> 
     <div class="p"> <span class="verse v13" data-usfm="1SA.28.13"><span class="content"> </span></span><span class="verse v14" data-usfm="1SA.28.14"><span class="label">14</span><span class="content">“ඔහුගේ හැටි කොහොම දැ”යි ඔහු ඇගෙන් ඇසුවේ ය. ඈ පිළිතුරු දෙමින්, “මහලු මිනිසෙක් නැඟී එන්නේ ය; ඔහු සළුවක් පොරවාගෙන සිටින්නේ ය”යි කීවා ය. ඒ සාමුවෙල් බව සාවුල්ට දැනී ඔහු මුණින්තළා වී වැන්දේ ය.</span></span> 
     </div> 
     <div class="p"> <span class="verse v14" data-usfm="1SA.28.14"><span class="content"> </span></span><span class="verse v15" data-usfm="1SA.28.15"><span class="label">15</span><span class="content">එවිට සාමුවෙල් කතා කොට, “මා ආපසු කැඳවීමෙන් ඔබ මට කරදර කෙළේ මන්දැ”යි සාවුල්ගෙන් ඇසී ය. සාවුල් පිළිතුරු දෙමින්, “මම තද අමාරුවකට පත් ව සිටිමි; පිලිස්තිවරු මට විරුද්ධ ව යුද්ධ කරති; දෙවියන් වහන්සේ මා කෙරෙන් අහක් ව ගිය සේක; උන් වහන්සේ දැන් දිවැසිවරුන් ලවා වත්, ස්වප්නවලින් වත් මට පිළිතුරු දෙන්නේ නැත. එබැවින් මා කළ යුතු දේ ඔබ මට දන්වන පිණිස ඔබට අඬ ගැස්වීමි”යි කීවේ ය.</span></span> 
     </div> 
     <div class="p"> <span class="verse v15" data-usfm="1SA.28.15"><span class="content"> </span></span><span class="verse v16" data-usfm="1SA.28.16"><span class="label">16</span><span class="content">එවිට සාමුවෙල් පිළිතුරු දෙමින් මෙසේ කීවේ ය: “සමිඳාණන් වහන්සේ ඔබ කෙරෙන් අහක් වී ඔබට විරුද්ධ ව සිටිද්දී ඔබ මාගෙන් අසන්නේ කුමක් නිසා ද? </span></span><span class="verse v17" data-usfm="1SA.28.17"><span class="label">17</span><span class="content"> සමිඳාණන් වහන්සේ මා ලවා ප්‍රකාශ කරවූ හැටියට ඉෂ්ට කළ සේක. සමිඳාණන් වහන්සේ ඔබ අතින් රජකම පැහැරගෙන ඔබේ අසල්වැසියා වන දාවිත්ට දුන් සේක. </span></span><span class="verse v18" data-usfm="1SA.28.18"><span class="label">18</span><span class="content">උන් වහන්සේගේ බලවත් උදහස අනුව අමලෙක්වරුන්ට කළ යුතු දේ නොකර, උන් වහන්සේගේ හඬට කීකරු නොවූ බැවින් උන් වහන්සේ අද දවසේ මේ දෙය කළ සේක. </span></span><span class="verse v19" data-usfm="1SA.28.19"><span class="label">19</span><span class="content">ඒ හැර සමිඳාණන් වහන්සේ පිලිස්තිවරුන් අතට ඔබ සමඟ ඉශ්රායෙල්වරුන් පාවා දෙන සේක. හෙට ඔබ සහ ඔබේ පුත්‍රයන් මා සමඟ සිටිනු ඇත. සමිඳාණන් වහන්සේ ඉශ්රායෙල්වරුන්ගේ හමුදාවත් පිලිස්තිවරුන්ගේ අතට පාවා දෙන සේක.”</span></span> 
     </div> 
     <div class="p"> <span class="verse v19" data-usfm="1SA.28.19"><span class="content"> </span></span><span class="verse v20" data-usfm="1SA.28.20"><span class="label">20</span><span class="content">එවිට සාවුල් එකෙණෙහි ම බිම වැතිර සාමුවෙල් කී දේ නිසා අතිශයෙන් බියට පත් විය. ඔහු එදා මුළු දවාලෙහි වත්, රාත්‍රියෙහි වත් කෑම නොකෑ නිසා දුර්වල ව සිටියේ ය. </span></span><span class="verse v21" data-usfm="1SA.28.21"><span class="label">21</span><span class="content">ඒ ස්ත්‍රිය සාවුල් ළඟට අවුත්, ඔහු බොහෝ සේ කැළඹී සිටින බව දැක, ඔහුට කතා කොට, “ඔබේ දාසී වන මම ඔබේ හඬට කීකරු ව මාගේ ජීවිතය නොසලකා ඔබ මට කී දේ කෙළෙමි. </span></span><span class="verse v22" data-usfm="1SA.28.22"><span class="label">22</span><span class="content">ඒ නිසා දැන් ඔබේ දාසී කියන දේ අසා ඔබ ඉදිරියෙහි කෑම තබන්නට මට අවසර දී, ඔබ මාර්ගයෙහි යන කල ඔබට ශක්තිය ඇති වන පිණිස කෑම කනු මැනවැ”යි කීවා ය.</span></span> 
     </div> 
     <div class="p"> <span class="verse v22" data-usfm="1SA.28.22"><span class="content"> </span></span><span class="verse v23" data-usfm="1SA.28.23"><span class="label">23</span><span class="content">එහෙත්, සාවුල් අකමැති ව, “මම නොකමි”යි කී ය. කෙසේ වෙතත් ඔහුගේ සේවකයෝ ද ඒ ස්ත්‍රිය ද ඔහුට පෙරැත්ත කළ නිසා ඔහු ඔවුන්ගේ කීමට ඇහුම්කන් දී බිමින් නැඟිට ඇඳේ හිඳගත්තේ ය. </span></span><span class="verse v24" data-usfm="1SA.28.24"><span class="label">24</span><span class="content">තර කරන ලද වස්සෙක් ඒ ස්ත්‍රියට ගෙදර සිටියේ ය. ඈ කඩිනමින් ඌ මරා, පිටි අරගෙන අනා, මුහුන් නොදැමූ රොටි පුළුස්සා, </span></span><span class="verse v25" data-usfm="1SA.28.25"><span class="label">25</span><span class="content">ඒවා සාවුල් ද ඔහුගේ සේවකයන් ද ඉදිරියෙහි තැබුවා ය. ඔව්හු කෑම කා, නැඟිට ඒ රාත්‍රියේ ම පිටත් ව ගියහ.</span></span> 
     </div> 
    </div> 
   </div> 
  </div>
 </body>
</html>