<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch29" data-usfm="1SA.29">  
     <div class="s1"> <span class="heading"><b>පිලිස්තිවරුන් දාවිත් නෙරපා දැමීම</b></span> 
     </div> 
     <div class="p"> <span class="content"> </span><span class="verse v1" data-usfm="1SA.29.1"><span class="label">1</span><span class="content">පිලිස්තිවරු ඔවුන්ගේ සියලු හමුදාවන් අපෙක් නම් ස්ථානයට රැස් කළහ. ඉශ්රායෙල්වරු ජෙශ්‍රෙයෙල්හි උල්පත ළඟ කඳවුරු බැඳගත්හ. </span></span><span class="verse v2" data-usfm="1SA.29.2"><span class="label">2</span><span class="content">පිලිස්තිවරුන්ගේ අධිපතීහු සිය දහස් ගණන් වශයෙන් ආහ. දාවිත් ද ඔහුගේ සෙනඟ ද ආකීෂ් සමඟ ඔවුන්ට පස්සෙන් ආහ. </span></span><span class="verse v3" data-usfm="1SA.29.3"><span class="label">3</span><span class="content">එවිට පිලිස්තිවරුන්ගේ අධිපතීහු, “මේ හෙබ්‍රෙව්වරුන් මෙහි කුමක් කරත් දැ”යි ඇසූ හ. එවිට ආකීෂ් පිලිස්තිවරුන්ගේ අධිපතීන්ට කතා කොට, “මේ තැනැත්තා ඉශ්රායෙල්වරුන්ගේ රජ වන සාවුල්ගේ සේවකයෙකු ව සිටි දාවිත් ය. මොහු දැන් කලක සිට, අවුරුදු ගණනක සිට මා සමඟ සිටියි; ඔහු මට එකතු වූ දා පටන් අද දක්වා ඔහු අතේ කිසි වරදක් මට දකින්නට ලැබුණේ නැතැ”යි කී ය.</span></span> 
     </div> 
     <div class="p"> <span class="verse v3" data-usfm="1SA.29.3"><span class="content"> </span></span><span class="verse v4" data-usfm="1SA.29.4"><span class="label">4</span><span class="content">එහෙත්, පිලිස්තිවරුන්ගේ අධිපතීහු ඔහු කෙරෙහි කෝප වී ඔහුට කතා කොට, “ඒ මිනිසා ඔබ නියම කළ ස්ථානයට ආපසු යන පිණිස ඔහු පිටත් කර හරින්න; ඔහු අප සමඟ යුද්ධයට යෑම සුදුසු නැත. සමහර විට සටන් බිමේ දී ඔහු අපට විරුද්ධ ව හැරෙන්නට බැරි කමක් නැත. මේ සෙනඟගේ හිස ගසා දැමීමෙන් මිස අන් කවර මඟකින් ඔහුට සිය ස්වාමියාගේ සිත දිනාගත හැකි ද? </span></span><span class="verse v5" data-usfm="1SA.29.5"><span class="label">5</span><span class="content"> මේ අර දාවිත් නොවේ ද?</span></span> 
     </div> 
     <div class="q2"> <span class="verse v5" data-usfm="1SA.29.5"><span class="content">‘මැරී සාවුල් දහස් ගණනක් මැරී දාවිත් දස දහස් ගණනක්’</span></span> 
     </div> 
     <div class="m"> <span class="verse v5" data-usfm="1SA.29.5"><span class="content">කියමින් කාන්තාවන් නටමින් එකිනෙකාට ගී කීවේ මොහු ගැන නොවේ දැ”යි කී හ.</span></span> 
     </div> 
     <div class="p"> <span class="verse v5" data-usfm="1SA.29.5"><span class="content"> </span></span><span class="verse v6" data-usfm="1SA.29.6"><span class="label">6</span><span class="content">එවිට ආකීෂ් දාවිත් කැඳවා ඔහුට කතා කොට, “ජීවමාන සමිඳාණන් වහන්සේගේ නාමයෙන් ම, ඔබ අවංක ව ම හැසුරුණු බව මම දිවුරා කියමි. ඔබ මා සමඟ අවුත් මේ යුද්ධයේ දී සටන් කරන්නෙහි නම් මම කැමැත්තෙමි. ඔබ මා ළඟට ආ දා පටන් අද දක්වා ඔබ අත කිසි වරදක් මට දක්නට ලැබුණේ නැත; එසේ වුවත් අධිපතීන් ඔබට කැමැති නැත. </span></span><span class="verse v7" data-usfm="1SA.29.7"><span class="label">7</span><span class="content">එබැවින් පිලිස්තිවරුන්ගේ අධිපතීන් අප්‍රසන්න නොවන පිණිස දැන් සුව සේ ආපසු යන්නැ”යි කීවේ ය.</span></span> 
     </div> 
     <div class="p"> <span class="verse v7" data-usfm="1SA.29.7"><span class="content"> </span></span><span class="verse v8" data-usfm="1SA.29.8"><span class="label">8</span><span class="content">දාවිත් පිළිතුරු දෙමින්, “මම කුමක් කෙළෙම් ද? මා අවුත් මාගේ ස්වාමීන් වන රජ්ජුරුවන්ගේ සතුරන්ට විරුද්ධ ව සටන් කරන්නට මට බැරි වන විධියට මා ඔබ ඉදිරියට පැමිණි දා පටන් අද දවස දක්වා ඔබේ මෙහෙකරුවා වන මා අත ඔබට සම්බ වූ වරද කුමක් දැ”යි ආකීෂ්ගෙන් ඇසුවේ ය.</span></span> 
     </div> 
     <div class="p"> <span class="verse v8" data-usfm="1SA.29.8"><span class="content"> </span></span><span class="verse v9" data-usfm="1SA.29.9"><span class="label">9</span><span class="content">ආකීෂ් පිළිතුරු දෙමින්, “මට පෙනෙන හැටියට දෙවියන් වහන්සේගේ දූතයෙකු මෙන් ඔබ නිදොස් බව මම දනිමි. එහෙත්, පිලිස්තිවරුන්ගේ අධිපතීහු, ‘ඔබ අප කැටුව යුද්ධයට නොආ යුතු ය’යි කී හ. </span></span><span class="verse v10" data-usfm="1SA.29.10"><span class="label">10</span><span class="content">එබැවින් ඔබ සමඟ පැමිණි ඔබේ ස්වාමියාගේ සේවකයන් සමඟ අලුයම නැඟිට එළිය වැටෙද්දී ම පිටත් ව යන්නැ”යි දාවිත්ට කීවේ ය. </span></span><span class="verse v11" data-usfm="1SA.29.11"><span class="label">11</span><span class="content">මෙසේ දාවිත් ද ඔහුගේ සෙනඟ ද පිලිස්තිවරුන්ගේ දේශයෙන් හැරී යන පිණිස අලුයම පිටත් වුණෝ ය. පිලිස්තිවරු ද ජෙශ්‍රෙයෙලයට ගියහ.</span></span> 
     </div> 
    </div> 
   </div> 
  </div>
 </body>
</html>