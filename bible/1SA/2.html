<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch2" data-usfm="1SA.2">  
     <div class="s1"> <span class="heading"><b>හන්නාගේ යාච්ඤාව</b></span> 
     </div> 
     <div class="p"> <span class="content"> </span><span class="verse v1" data-usfm="1SA.2.1"><span class="label">1</span><span class="content"> </span><span class="content">හන්නා යාච්ඤා කරමින් මෙසේ කීවා ය:</span></span> 
     </div> 
     <div class="q2"> <span class="verse v1" data-usfm="1SA.2.1"><span class="content">“මා සිත සමිඳුන් කෙරෙහි ප්‍රීතිමත් වේ;</span></span> 
     </div> 
     <div class="q2"> <span class="verse v1" data-usfm="1SA.2.1"><span class="content">මාගේ සවිය සමිඳුන් කෙරෙහි උසස් වී තිබේ.</span></span> 
     </div> 
     <div class="q2"> <span class="verse v1" data-usfm="1SA.2.1"><span class="content">මාගේ මුවින් මා සතුරන්ට මම සරදම් කරමි;</span></span> 
     </div> 
     <div class="q2"> <span class="verse v1" data-usfm="1SA.2.1"><span class="content">ඔබ මා ගැළෙවු නිසා මම ප්‍රීති වෙමි.</span></span> 
     </div> 
     <div class="q"> <span class="verse v1" data-usfm="1SA.2.1"><span class="content"> </span></span><span class="verse v2" data-usfm="1SA.2.2"><span class="label">2</span><span class="content">සමිඳුන් මෙන් සුවිශුද්ධ අන් කෙනෙක් නැත;</span></span> 
     </div> 
     <div class="q2"> <span class="verse v2" data-usfm="1SA.2.2"><span class="content">ඔබ හැර අන් දෙවි කෙනෙක් ඇත්තේ ම නැත;</span></span> 
     </div> 
     <div class="q2"> <span class="verse v2" data-usfm="1SA.2.2"><span class="content">අපේ දෙවිඳුන්ට සම වන සරණක් නැත.</span></span> 
     </div> 
     <div class="p"> <span class="verse v2" data-usfm="1SA.2.2"><span class="content"> </span></span><span class="verse v3" data-usfm="1SA.2.3"><span class="label">3</span><span class="content">උඩඟු ලෙස පුරසාරම් නොදොඩන්න;</span></span> 
     </div> 
     <div class="q2"> <span class="verse v3" data-usfm="1SA.2.3"><span class="content">අහංකාර දෙඩුම් ඔබේ මුඛවලින් නොනික්මේ වා!</span></span> 
     </div> 
     <div class="q2"> <span class="verse v3" data-usfm="1SA.2.3"><span class="content">මන්ද, සමිඳු සියල්ල දන්නා වූ දෙවි කෙනෙකි;</span></span> 
     </div> 
     <div class="q2"> <span class="verse v3" data-usfm="1SA.2.3"><span class="content">මිනිසුන්ගේ සියලු ක්‍රියා විනිශ්චය කරන කෙනෙකි.</span></span> 
     </div> 
     <div class="q"> <span class="verse v3" data-usfm="1SA.2.3"><span class="content"> </span></span><span class="verse v4" data-usfm="1SA.2.4"><span class="label">4</span><span class="content">බලවතුන්ගේ බලය දුබල වී ඇත.</span></span> 
     </div> 
     <div class="q2"> <span class="verse v4" data-usfm="1SA.2.4"><span class="content">දුබලයෝ බලවත් වී ඇත.</span></span> 
     </div> 
     <div class="q"> <span class="verse v4" data-usfm="1SA.2.4"><span class="content"> </span></span><span class="verse v5" data-usfm="1SA.2.5"><span class="label">5</span><span class="content">කා බී තර වී සිටි අය කුලී වැඩ කරති;</span></span> 
     </div> 
     <div class="q2"> <span class="verse v5" data-usfm="1SA.2.5"><span class="content">සාගින්නෙන් පෙළී සිටි අයට සාගින්නක් තවත් නැත.</span></span> 
     </div> 
     <div class="q2"> <span class="verse v5" data-usfm="1SA.2.5"><span class="content">වඳ ස්ත්‍රියට දරුවන් සත්දෙනෙක් ඇත.</span></span> 
     </div> 
     <div class="q2"> <span class="verse v5" data-usfm="1SA.2.5"><span class="content">බොහෝ දරුවන් ලැබූ ස්ත්‍රියට දැන් එකෙක් වත් නැත.</span></span> 
     </div> 
     <div class="q"> <span class="verse v5" data-usfm="1SA.2.5"><span class="content"> </span></span><span class="verse v6" data-usfm="1SA.2.6"><span class="label">6</span><span class="content">මරණය සමිඳුන්ගෙන් ය, ජීවිතය ද සමිඳුන්ගෙන් ය;</span></span> 
     </div> 
     <div class="q2"> <span class="verse v6" data-usfm="1SA.2.6"><span class="content">පාතාලයට ගෙන යන්නේත්, එයින් ගෙන එන්නේත් සමිඳාණෝ ය.</span></span> 
     </div> 
     <div class="q"> <span class="verse v6" data-usfm="1SA.2.6"><span class="content"> </span></span><span class="verse v7" data-usfm="1SA.2.7"><span class="label">7</span><span class="content">සමිඳාණෝ දිළිඳුකම ද පොහොසත්කම ද ඇති කරන සේක;</span></span> 
     </div> 
     <div class="q2"> <span class="verse v7" data-usfm="1SA.2.7"><span class="content">පහත්කම ද උසස්කම ද ගෙන දෙන සේක.</span></span> 
     </div> 
     <div class="q"> <span class="verse v7" data-usfm="1SA.2.7"><span class="content"> </span></span><span class="verse v8" data-usfm="1SA.2.8"><span class="label">8</span><span class="content">අධිපතීන් සමඟ හිඳුවන පිණිසත්, මහිමාසන උරුම කර දෙන පිණිසත්, එතුමාණෝ දුප්පතා ධූලියෙන් නැඟුටුවන සේක;</span></span> 
     </div> 
     <div class="q2"> <span class="verse v8" data-usfm="1SA.2.8"><span class="content">දිළින්දා කසළ ගොඩින් ඔසවන සේක.</span></span> 
     </div> 
     <div class="q2"> <span class="verse v8" data-usfm="1SA.2.8"><span class="content">පොළොවේ පදනම් සමිඳාණන්ගේ ය;</span></span> 
     </div> 
     <div class="q2"> <span class="verse v8" data-usfm="1SA.2.8"><span class="content">එතුමාණෝ ඒවා පිට ලොව පිහිටෙවු සේක.</span></span> 
     </div> 
     <div class="q"> <span class="verse v8" data-usfm="1SA.2.8"><span class="content"> </span></span><span class="verse v9" data-usfm="1SA.2.9"><span class="label">9</span><span class="content">එතුමාණෝ තම සුදනන්ගේ දිවි රක්නා සේක;</span></span> 
     </div> 
     <div class="q2"> <span class="verse v9" data-usfm="1SA.2.9"><span class="content">එහෙත්, දුදනෝ අඳුරෙහි වැනසෙන්නෝ ය.</span></span> 
     </div> 
     <div class="q2"> <span class="verse v9" data-usfm="1SA.2.9"><span class="content">සිය සවියෙන් පමණක් කිසිවෙක් ජය නොගන්නේ ය.</span></span> 
     </div> 
     <div class="q"> <span class="verse v9" data-usfm="1SA.2.9"><span class="content"> </span></span><span class="verse v10" data-usfm="1SA.2.10"><span class="label">10</span><span class="content">සමිඳුන්ගේ සතුරෝ සුණු විසුණු කරනු ලබති;</span></span> 
     </div> 
     <div class="q2"> <span class="verse v10" data-usfm="1SA.2.10"><span class="content">අතිඋසස් දෙවිඳාණෝ අහසෙන් ගිගුරුම් දෙන සේක.</span></span> 
     </div> 
     <div class="q2"> <span class="verse v10" data-usfm="1SA.2.10"><span class="content">සමිඳාණෝ මුළු පොළෝ තලය විනිශ්චය කරන සේක;</span></span> 
     </div> 
     <div class="q2"> <span class="verse v10" data-usfm="1SA.2.10"><span class="content">එතුමාණෝ සිය රජුට බලය දෙන සේක.</span></span> 
     </div> 
     <div class="q2"> <span class="verse v10" data-usfm="1SA.2.10"><span class="content">තමන් තෝරාගත් රජුට ජය අත් කර දෙන සේක.”</span></span> 
     </div> 
     <div class="p"> <span class="verse v10" data-usfm="1SA.2.10"><span class="content"> </span></span><span class="verse v11" data-usfm="1SA.2.11"><span class="label">11</span><span class="content">එල්කානා රාමාහි තමාගේ ගෙදරට ගියේ ය. එහෙත්, දරුවා නතර වී ඒලී පූජකයා යටතේ සමිඳාණන් වහන්සේට සේවය කෙළේ ය.</span></span> 
     </div> 
     <div class="s1"> <span class="heading"><b>ඒලීගේ පුත්‍රයෝ</b></span> 
     </div> 
     <div class="p"> <span class="verse v11" data-usfm="1SA.2.11"><span class="content"> </span></span><span class="verse v12" data-usfm="1SA.2.12"><span class="label">12</span><span class="content">ඒලීගේ පුත්‍රයෝ දුර්ජනයෝ වූ හ. ඔවුන් සමිඳාණන් වහන්සේ ගැන කිසිත් සැලකුවේ නැත. </span></span><span class="verse v13" data-usfm="1SA.2.13"><span class="label">13</span><span class="content">ඒ පූජකයන් සෙනඟ සමඟ හැසුරුණු අන්දම මෙසේ ය: යම් කෙනෙකු පූජාවක් ඔප්පු කරන කල, මස් උයන අතර, පූජකයාගේ වැඩකාරයා දැති තුනක් ඇති මස් කොක්කක් රැගෙන අවුත්, </span></span><span class="verse v14" data-usfm="1SA.2.14"><span class="label">14</span><span class="content">හට්ටියේ හෝ සැළියේ හෝ කල්දේරමේ හෝ ඇතිළියේ හෝ දමන්නේ ය; එවිට කොක්කට අසු වූ සියල්ල පූජකයා තමාට ම ගන්නේ ය. ෂිලෝ නගරයට පැමිණි සියලු ඉශ්රායෙල්වරුන්ට ඔව්හු මෙසේ කළහ. </span></span><span class="verse v15" data-usfm="1SA.2.15"><span class="label">15</span><span class="content">ඒ හැර, තෙල දැවී යන්නටත් පෙර පූජකයාගේ වැඩකාරයා අවුත්, පූජා ඔප්පු කරන මිනිසාට කතා කොට, “පූජක තුමාට පුළුස්සන්නට මස් දෙන්න; මන්ද, එතුමා අමු මස් මිස පිසූ මස් ඔබෙන් නොපිළිගන්නේ ය”යි කී ය.</span></span> 
     </div> 
     <div class="p"> <span class="verse v15" data-usfm="1SA.2.15"><span class="content"> </span></span><span class="verse v16" data-usfm="1SA.2.16"><span class="label">16</span><span class="content">ඒ මිනිසා ඔහුට පිළිතුරු දෙමින්, “තෙල දැවී ගිය පසු කැමැති තරම් ගන්නැ”යි ඔහුට කීවොත්, වැඩකාරයා පිළිතුරු දෙමින්, “එසේ නොව, ඔබ දැන් ම දෙන්නට ඕනෑ ය; නැත්නම් බලහත්කාරයෙන් ගන්නෙමි”යි කියනු ඇත.</span></span> 
     </div> 
     <div class="p"> <span class="verse v16" data-usfm="1SA.2.16"><span class="content"> </span></span><span class="verse v17" data-usfm="1SA.2.17"><span class="label">17</span><span class="content">ඒලීගේ පුත්‍රයන් සමිඳාණන් වහන්සේගේ පූජාව සුළු කොට සැලකූ බැවින් ඔවුන්ගේ පාපය සමිඳාණන් වහන්සේ ඉදිරියෙහි ඉතා බරපතල විය.</span></span> 
     </div> 
     <div class="s1"> <span class="heading"><b>සාමුවෙල් ෂිලෝහි සිටීම</b></span> 
     </div> 
     <div class="p"> <span class="verse v17" data-usfm="1SA.2.17"><span class="content"> </span></span><span class="verse v18" data-usfm="1SA.2.18"><span class="label">18</span><span class="content">ළමා වියෙහි සිටි සාමුවෙල් හණ ඒපොද් සැට්ටයක් ඇඳගෙන, සමිඳාණන් වහන්සේ ඉදිරියෙහි සේවය කරමින් සිටියේ ය. </span></span><span class="verse v19" data-usfm="1SA.2.19"><span class="label">19</span><span class="content">ඔහුගේ මව සිය පුරුෂයා සමඟ වාර්ෂික පූජාව ඔප්පු කරන පිණිස අවුරුද්දක් පාසා අවුරුද්දක් ෂිලෝ නගරයට යන කල සාමුවෙල්ට කුඩා ඇඳුමක් සාදාගෙන ගියා ය. </span></span><span class="verse v20" data-usfm="1SA.2.20"><span class="label">20</span><span class="content">ඒ අවස්ථාවල දී ඒලී එල්කානාටත්, ඔහුගේ භාර්යාවටත් ආශීර්වාද කරමින්, “ඔබ දෙපළ සමිඳාණන් වහන්සේට දුන් දීමනාව වෙනුවට සමිඳාණන් වහන්සේ ඔබට මේ ස්ත්‍රියගෙන් දරු පරපුරක් දෙන සේක් වා”යි කීවේ ය. ඉන්පසු ඔව්හු සිය ගෙදරට ගියෝ ය.</span></span> 
     </div> 
     <div class="p"> <span class="verse v20" data-usfm="1SA.2.20"><span class="content"> </span></span><span class="verse v21" data-usfm="1SA.2.21"><span class="label">21</span><span class="content">සමිඳාණන් වහන්සේ හන්නාට කරුණා කළ සේක. ඈ පිළිසිඳගෙන පුත්‍රයන් තුන්දෙනෙකු ද දූවරුන් දෙදෙනෙකු ද ලැබුවා ය. සාමුවෙල් නම් ළමයා සමිඳාණන් වහන්සේ ඉදිරියෙහි වැඩිණි.</span></span> 
     </div> 
     <div class="s1"> <span class="heading"><b>ඒලී සහ ඔහුගේ පුත්‍රයෝ</b></span> 
     </div> 
     <div class="p"> <span class="verse v21" data-usfm="1SA.2.21"><span class="content"> </span></span><span class="verse v22" data-usfm="1SA.2.22"><span class="label">22</span><span class="content">ඒලී ඉතා මහලු ව සිටියේ ය. තමාගේ පුත්‍රයන් සියලු ඉශ්රායෙල්වරුන්ට කළ සියල්ල ගැනත්, සම්මුඛ මණ්ඩපයේ දොරකඩ සේවය කළ ස්ත්‍රීන් සමඟ ඔවුන් සයනය කරන බවත් ඔහුට ආරංචි විය. </span></span><span class="verse v23" data-usfm="1SA.2.23"><span class="label">23</span><span class="content">ඒලී සිය පුතුන්ට කතා කොට, “ඔබ මෙයාකාර දේවල් කරන්නේ කුමක් නිසා ද? ඔබේ නපුරු ක්‍රියා ගැන මේ හැම දෙනාගෙන් ම මට අසන්නට ලැබේ. </span></span><span class="verse v24" data-usfm="1SA.2.24"><span class="label">24</span><span class="content">මාගේ පුත්‍රයෙනි, එසේ නොකරන්න. මන්ද, සමිඳාණන් වහන්සේගේ සෙනඟ අතරේ පැතිරී යන මේ දූසමාන ආරංචිය හොඳ නැත. </span></span><span class="verse v25" data-usfm="1SA.2.25"><span class="label">25</span><span class="content">මිනිසෙකුට විරුද්ධ ව මිනිසෙකු පව් කළොත්, ඒ සම්බන්ධයෙන් දෙවියන් වහන්සේට මැදහත් විය හැකි ය. එහෙත්, සමිඳාණන් වහන්සේට විරුද්ධ ව මිනිසෙකු පව් කළොත්, ඔහු වෙනුවට මැදහත් විය හැක්කේ කවරෙකුට දැ”යි කීවේ ය. එහෙත්, ඔව්හු තම පියාගේ බසට සවන් නොදුන්නෝ ය. මන්ද, සමිඳාණන් වහන්සේ ඔවුන් නසන්නට තීරණය කර තිබුණු බැවිනි.</span></span> 
     </div> 
     <div class="p"> <span class="verse v25" data-usfm="1SA.2.25"><span class="content"> </span></span><span class="verse v26" data-usfm="1SA.2.26"><span class="label">26</span><span class="content"> </span><span class="content">සාමුවෙල් කාය ශක්තියෙන් ද සමිඳාණන් වහන්සේගෙන් හා මනුෂ්‍යයන්ගෙන් ප්‍රසාදය ලබමින් ද වැඩුණේ ය.</span></span> 
     </div> 
     <div class="s1"> <span class="heading"><b>ඒලීගේ පවුලට විරුද්ධ ප්‍රකාශනයක්</b></span> 
     </div> 
     <div class="p"> <span class="verse v26" data-usfm="1SA.2.26"><span class="content"> </span></span><span class="verse v27" data-usfm="1SA.2.27"><span class="label">27</span><span class="content">දෙවියන් වහන්සේට කැප වූ මනුෂ්‍යයෙක් ඒලී වෙත අවුත්, “සමිඳාණන් වහන්සේ මෙසේ වදාරන සේකැ”යි කීවේ ය: “නුඹේ පියා ද ඔහුගේ වංශය ද මිසරයෙහි පාරාවෝගේ ගෙදර වහල් ව සිටිය දී මම ඔවුන්ට ප්‍රකාශ නොවීම් ද? </span></span><span class="verse v28" data-usfm="1SA.2.28"><span class="label">28</span><span class="content">පූජාසනය මත පූජා ඔප්පු කරන පිණිස ද සුවඳ දුම් ඔප්පු කරන පිණිස ද මා ඉදිරියෙහි දාදු කරඬුව දරන පිණිස ද මාගේ පූජකයන් ලෙස සියලු ඉශ්රායෙල් ගෝත්‍රවලින් මම ඒ වංශය තෝරා නොගතිම් ද? ඉශ්රායෙල්වරුන් විසින් ඔප්පු කරන ලද සියලු දවන යාග පූජා මම නුඹේ පියාගේ වංශයට නුදුනිම් ද? </span></span><span class="verse v29" data-usfm="1SA.2.29"><span class="label">29</span><span class="content">එසේ නම්, මාගේ වාසස්ථානයේ ඔප්පු කරන්නට මා අණ කර තිබෙන මාගේ යාගයටත්, මාගේ පූජාවටත් නුඹ අගෞරව කරන්නේත්, මාගේ සෙනඟ වන ඉශ්රායෙල්වරුන්ගේ සියලු පූජාවල ඉතා හොඳ කොටස්වලින් නුඹේ පුත්‍රයන් තර කරගන්න පිණිස නුඹ මට වඩා නුඹේ පුත්‍රයන්ට ගෞරව කරන්නේත් මන් ද? </span></span><span class="verse v30" data-usfm="1SA.2.30"><span class="label">30</span><span class="content">එබැවින් ඉශ්රායෙල්වරුන්ගේ දෙවි ස්වාමීන් වන මම මෙසේ කියමි: නුඹේ වංශයත්, නුඹේ පියාගේ වංශයත් මා ඉදිරියෙහි සදහට ම සේවය කරනු ඇත. එහෙත්, දැන් ස්වාමීන් වන මම එය මාගෙන් දුරු වේ වා යි කියමි. මන්ද, මට ගෞරව කරන්නන්ට මම ගෞරව කරමි. මා හෙළා දකින්නන් නින්දාවට පමුණුවන්නෙමි. </span></span><span class="verse v31" data-usfm="1SA.2.31"><span class="label">31</span><span class="content">නුඹේ වංශයෙන් ද නුඹේ පියාගේ වංශයෙන් ද කිසිවෙකු මහලු වියට නොපැමිණෙන ලෙස නුඹේ ද නුඹේ පියාගේ ද බලය මා බිඳදමන බව සිතට ගන්න. </span></span><span class="verse v32" data-usfm="1SA.2.32"><span class="label">32</span><span class="content">ඉශ්රායෙල්වරුන්ට මා දෙන ආශීර්වාද සියල්ල කෙරෙහි නුඹ ඊර්ෂ්‍යාවෙන් බලා කැළඹෙන්නෙහි ය. නුඹේ වංශයෙන් කිසිවෙක් දීර්ඝායු වළඳන්නේ නැත. </span></span><span class="verse v33" data-usfm="1SA.2.33"><span class="label">33</span><span class="content">එසේ වූවත් මට පූජකයෙකු ලෙස සේවය කරන පිණිස නුඹේ පරපුරෙන් එක් කෙනෙකු මම ඉතිරි කරගනිමි. එහෙත්, ඔහු අන්ධ වන්නේ ය; ඔහුගේ සියලු බලාපොරොත්තු නැති වී යන්නේ ය. නුඹේ වංශයෙන් පැවතෙන සියල්ලන් කඩු පහරින් මැරෙනු ඇත. </span></span><span class="verse v34" data-usfm="1SA.2.34"><span class="label">34</span><span class="content">නුඹේ පුත්‍රයන් දෙදෙනා වන හොප්නි සහ පිනෙහාස් එක දවසේ මැරුණ විට, මා කියන දේ සැබෑ බවට එය ලකුණක් වන්නේ ය. </span></span><span class="verse v35" data-usfm="1SA.2.35"><span class="label">35</span><span class="content">මට පක්ෂපාත ව සිටින, මා කැමැති, මා කියන හැම දේ කරන පූජකයෙකු මම තෝරාගන්නෙමි. ඔහුට දරු පරපුරක් සලසා දී මාගේ අභිෂේක ලත් රජ්ජුරුවන් ඉදිරියෙහි නිරන්තරයෙන් සේවය කිරීමට ඔහු පත් කරමි. </span></span><span class="verse v36" data-usfm="1SA.2.36"><span class="label">36</span><span class="content">තවද, නුඹේ වංශයෙන් ඉතුරු වන හැම දෙනා රිදී කාසියක් ද රොටියක් ද ලබාගන්න පිණිස රජු වෙත පැමිණ ඔහු ඉදිරියේ වැඳ වැටී, අනේ රොටි කෑල්ලක් කන පිණිස පූජක තනතුරට මා පත් කළ මැනවැ’යි කියනු ඇත.”</span></span> 
     </div> 
    </div> 
   </div> 
  </div>
 </body>
</html>