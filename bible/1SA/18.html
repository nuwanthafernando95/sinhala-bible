<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch18" data-usfm="1SA.18">  
     <div class="s1"> <span class="heading"><b>දාවිත් සහ ජොනතන්ගේ මිත්‍රකම</b></span> 
     </div> 
     <div class="p"> <span class="content"> </span><span class="verse v1" data-usfm="1SA.18.1"><span class="label">1</span><span class="content">දාවිත් සාවුල්ට කතා කොට නිම වූ කල ජොනතන්ගේ සිත දාවිත් දෙසට තදින් ඇදී ගොස්, ජොනතන් සිය පණට මෙන් දාවිත්ට ප්‍රේම කෙළේ ය. </span></span><span class="verse v2" data-usfm="1SA.18.2"><span class="label">2</span><span class="content">ඒ දවසේ පටන් සාවුල්, දාවිත් තමා සමඟ නවතාගෙන ඔහුගේ පියාගේ ගෙදරට යන්නට ඔහුට ඉඩ නුදුන්නේ ය. </span></span><span class="verse v3" data-usfm="1SA.18.3"><span class="label">3</span><span class="content">ජොනතන් සිය පණට මෙන් දාවිත්ට ප්‍රේම කළ බැවින් ඔහු සහ දාවිත් ගිවිසුමක් කරගත්හ. </span></span><span class="verse v4" data-usfm="1SA.18.4"><span class="label">4</span><span class="content">ජොනතන් තමාගේ සළුව ගලවා ඒ සමඟ ඔහුගේ කඩුවත්, දුන්නත්, ඉඟපටියත් ඇතුළු ව තමාගේ යුද්ධ ඇඳුම ද දාවිත්ට දුන්නේ ය. </span></span><span class="verse v5" data-usfm="1SA.18.5"><span class="label">5</span><span class="content">සාවුල් විසින් දාවිත් යවනු ලැබූ හැම කාර්යයක දී ම ඔහු ජයගත්තේ ය. සාවුල් ඔහු හේවායන් කෙරෙහි ප්‍රධානියා කෙළේ ය. මුළු සෙනඟ ද සාවුල්ගේ සේවකයෝ ද ඊට ප්‍රසන්න වූ හ.</span></span> 
     </div> 
     <div class="s1"> <span class="heading"><b>සාවුල් දාවිත්ට ඊර්ෂ්‍යා කිරීම</b></span> 
     </div> 
     <div class="p"> <span class="verse v5" data-usfm="1SA.18.5"><span class="content"> </span></span><span class="verse v6" data-usfm="1SA.18.6"><span class="label">6</span><span class="content">දාවිත් පිලිස්තියයා මරා පෙරළා එන විට, ඉශ්රායෙල්හි සියලු නගරවලින් කාන්තාවෝ නික්ම ගායනා කරමින් ද නටමින් ද රබන් ගසමින් ද ප්‍රීති හඬ නඟමින් ද අත්තාලම් ගසමින් ද සාවුල් රජු හමු වීමට ආහ. </span></span><span class="verse v7" data-usfm="1SA.18.7"><span class="label">7</span><span class="content">කාන්තාවෝ නට නටා ගී ගයමින්,</span></span> 
     </div> 
     <div class="q2"> <span class="verse v7" data-usfm="1SA.18.7"><span class="content">“මැරී සාවුල් දහස් ගණනක්, මැරී දාවිත් දස දහස් ගණනක් ය”යි</span></span> 
     </div> 
     <div class="m"> <span class="verse v7" data-usfm="1SA.18.7"><span class="content">කී හ. </span></span><span class="verse v8" data-usfm="1SA.18.8"><span class="label">8</span><span class="content">සාවුල් මේ කීමට අප්‍රසන්න ව ඉතා කෝප වී, “ ‘දාවිත් දස දහස් ගණන් මැරුවේ ය’යි ඔව්හු කියති; ‘සාවුල් දහස් ගණන් පමණක් මැරුවේ ය’යි කියති. දැන් ඔහුට ලැබෙන්නට ඉතිරි ව ඇත්තේ රජකම පමණකැ”යි කීවේ ය. </span></span><span class="verse v9" data-usfm="1SA.18.9"><span class="label">9</span><span class="content">එදා පටන් සාවුල් දාවිත් දෙස බැලුවේ ඊර්ෂ්‍යා සහගත ඇසිණි.</span></span> 
     </div> 
     <div class="p"> <span class="verse v9" data-usfm="1SA.18.9"><span class="content"> </span></span><span class="verse v10" data-usfm="1SA.18.10"><span class="label">10</span><span class="content">පසු දා දෙවියන් වහන්සේගෙන් දුෂ්ටාත්මයක් සාවුල්ට ආවේශ විය. ඔහු නිවෙස ඇතුළේ පිස්සෙකු මෙන් දෙඩෙවුවේ ය. දාවිත් පෙර ලෙස වීණාව වාදනය කරන විට සාවුල්ගේ අතේ හෙල්ලයක් තිබිණි. </span></span><span class="verse v11" data-usfm="1SA.18.11"><span class="label">11</span><span class="content">“මම දාවිත් බිත්තියට ම ඇණ තබමි”යි සිතා ඔහු හෙල්ලය දාවිත් දෙසට දෙවරක් විසි කෙළේ ය. දාවිත් අහකට පැන බේරුණේ ය.</span></span> 
     </div> 
     <div class="p"> <span class="verse v11" data-usfm="1SA.18.11"><span class="content"> </span></span><span class="verse v12" data-usfm="1SA.18.12"><span class="label">12</span><span class="content">සමිඳාණන් වහන්සේ දාවිත් සමඟ වැඩ සිටි නිසාත්, සාවුල්ගෙන් පහ ව වැඩිය නිසාත් සාවුල් දාවිත්ට බිය විය. </span></span><span class="verse v13" data-usfm="1SA.18.13"><span class="label">13</span><span class="content">ඒ නිසා සාවුල් තමා වෙතින් දාවිත් අහක් කොට, ඔහු සහශ්‍රාධිපතියෙකු කෙළේ ය. දාවිත් මූලිකත්වය දරා සෙනඟ කැටුව සටනට ගියේ ය. </span></span><span class="verse v14" data-usfm="1SA.18.14"><span class="label">14</span><span class="content">සමිඳාණන් වහන්සේ ඔහු සමඟ වැඩ සිටි නිසා ඔහු කළ හැම දේ සාර්ථක විය. </span></span><span class="verse v15" data-usfm="1SA.18.15"><span class="label">15</span><span class="content">දාවිත් ජයගන්න බව සාවුල් දැක වඩ වඩා ඔහුට බිය විය. </span></span><span class="verse v16" data-usfm="1SA.18.16"><span class="label">16</span><span class="content">එහෙත්, මුළු ඉශ්රායෙල් ජනයා ද ජුදා වැසියෝ ද දාවිත් ජයග්‍රාහී මූලිකයෙකු වූ බැවින් ඔහුට ප්‍රේම කළහ.</span></span> 
     </div> 
     <div class="s1"> <span class="heading"><b>දාවිත් සාවුල්ගේ දුව සරණපාවා ගැනීම</b></span> 
     </div> 
     <div class="p"> <span class="verse v16" data-usfm="1SA.18.16"><span class="content"> </span></span><span class="verse v17" data-usfm="1SA.18.17"><span class="label">17</span><span class="content">සාවුල් දාවිත්ට කතා කොට, “මෙන්න, මාගේ වැඩිමහල් දුව වන මේරබ් ඔබට භාර්යාව කොට දෙන්නෙමි. ඔබ මා උදෙසා වික්‍රමාන්විත ව සමිඳාණන් වහන්සේගේ යුද්ධවල සටන් කරන්නැ”යි කීවේ ය. සාවුල් එසේ කීවේ, ‘දාවිත් ඔහුගේ අතින් නොව පිලිස්තිවරුන්ගේ අතින් මරනු ලැබිය යුතු ය’යි අදහස් කළ බැවිනි.</span></span> 
     </div> 
     <div class="p"> <span class="verse v17" data-usfm="1SA.18.17"><span class="content"> </span></span><span class="verse v18" data-usfm="1SA.18.18"><span class="label">18</span><span class="content">දාවිත් සාවුල්ට පිළිතුරු දෙමින්, “රජතුමාණන්ට බෑණා වන්නට මම කවරෙක් ද? ඉශ්රායෙල්හි සිටින මාගේ පියාගේ වංශයටත්, මාගේ ඥාතීන්ටත් ඇති වැදගත්කම කුමක් දැ”යි ඇසුවේ ය. </span></span><span class="verse v19" data-usfm="1SA.18.19"><span class="label">19</span><span class="content">එහෙත්, සාවුල්ගේ දුව වන මේරබ් දාවිත්ට පාවා දෙන්නට නිසි කාලය පැමිණි විට, ඈ මෙහොලාතියේ වැසියෙකු වන අද්‍රියෙල්ට භාර්යාව කොට දෙන ලද්දී ය.</span></span> 
     </div> 
     <div class="p"> <span class="verse v19" data-usfm="1SA.18.19"><span class="content"> </span></span><span class="verse v20" data-usfm="1SA.18.20"><span class="label">20</span><span class="content">ඒ අතරතුරේ දී සාවුල්ගේ දුව මීකල් දාවිත්ට ආදරේ වූවා ය. ඒ බව සාවුල්ට දන්වන ලද්දේ ය. සාවුල් ඒ ගැන ප්‍රීති විය. </span></span><span class="verse v21" data-usfm="1SA.18.21"><span class="label">21</span><span class="content">එවිට සාවුල්, “මම මීකල් දාවිත්ට දෙන්නෙමි. ඈ උගුලක් අටවා පිලිස්තිවරුන් ලවා ඔහු මරවනු ඇතැ”යි අදහස් කරගෙන, දෙ වන වතාවටත් දාවිත්ට කතා කොට, “ඔබ අද මාගේ බෑණා වන්නට ඕනෑ ය”යි කීවේ ය. </span></span><span class="verse v22" data-usfm="1SA.18.22"><span class="label">22</span><span class="content">සාවුල් තමාගේ සේවකයන්ට අණ කරමින්, “දාවිත් සමඟ රහසින් කතා කොට, රජ්ජුරුවෝ ඔබ කෙරෙහි ප්‍රිය මනාප ය. එතුමන්ගේ සියලු සේවකයෝ ද ඔබට කැමැති ය; එබැවින් රජ්ජුරුවන්ගේ බෑණා වන්න කියා කියන්නැ”යි කී ය.</span></span> 
     </div> 
     <div class="p"> <span class="verse v22" data-usfm="1SA.18.22"><span class="content"> </span></span><span class="verse v23" data-usfm="1SA.18.23"><span class="label">23</span><span class="content">සාවුල්ගේ සේවකයෝ එපවත් දාවිත්ට සැළ කළහ. දාවිත් පිළිතුරු දෙමින්, “මම නම් වැදගැම්මක් නැති දිළිඳු කෙනෙක්මි. ඉතින් රජ්ජුරුවන්ගේ බෑණා වීම සුළුපටු දෙයක් නොවන බව ඔබට පෙනෙනු ඇතැ”යි කීවේ ය.</span></span> 
     </div> 
     <div class="p"> <span class="verse v23" data-usfm="1SA.18.23"><span class="content"> </span></span><span class="verse v24" data-usfm="1SA.18.24"><span class="label">24</span><span class="content">සාවුල්ගේ සේවකයෝ දාවිත් කී දේ ඔහුට දැන්නූ හ. </span></span><span class="verse v25" data-usfm="1SA.18.25"><span class="label">25</span><span class="content">එවිට සාවුල් සේවකයන්ට අණ කරමින්, “රජ්ජුරුවන්ගේ සතුරන්ගෙන් පළිගන්න පිණිස පිලිස්තිවරුන් සිය දෙනෙකුගේ චර්මාග්‍ර මිස රජ්ජුරුවන්ට අන් කිසි දායාදයක් වුවමනා නැත කියා දාවිත්ට කියන්නැ”යි කී ය. සාවුල් පිලිස්තිවරුන්ගේ අතින් දාවිත් මරවන්නට අදහස් කෙළේ මේ අයුරින් ය. </span></span><span class="verse v26" data-usfm="1SA.18.26"><span class="label">26</span><span class="content">ඔහුගේ සේවකයන් මේ බව දාවිත්ට දැන්වූ කල දාවිත්, සාවුල් රජුගේ බෑණා වන්නට සතුටු විය. නියමිත කාලය ගත වන්නට පෙර, </span></span><span class="verse v27" data-usfm="1SA.18.27"><span class="label">27</span><span class="content">දාවිත් ඔහුගේ සෙනඟ සමඟ නික්ම ගොස්, පිලිස්තිවරුන්ගෙන් මිනිසුන් දෙසියයක් මැරී ය. දාවිත් ඔවුන්ගේ චර්මාග්‍ර ගෙන ගොස්, ඔහු රජුගේ බෑණා වීමේ අයිතිය ලබන පිණිස ඒවා රජු ඉදිරියෙහි ගණන් කොට තැබුවේ ය. එවිට සාවුල් තමාගේ දුව මීකල් ඔහුට භාර්යාව කොට පාවා දුන්නේ ය.</span></span> 
     </div> 
     <div class="p"> <span class="verse v27" data-usfm="1SA.18.27"><span class="content"> </span></span><span class="verse v28" data-usfm="1SA.18.28"><span class="label">28</span><span class="content">සමිඳාණන් වහන්සේ දාවිත් සමඟ සිටින බවත්, මුළු ඉශ්රායෙල් ජනයා ඔහුට ප්‍රිය බවත් සාවුල්ට හැඟී ගියේ ය. </span></span><span class="verse v29" data-usfm="1SA.18.29"><span class="label">29</span><span class="content">ඒ නිසා සාවුල් වඩ වඩාත් දාවිත්ට භය වුණේ ය. සාවුල් ජීවිතාන්තය දක්වා ම දාවිත්ට වෛර කෙළේ ය.</span></span> 
     </div> 
     <div class="p"> <span class="verse v29" data-usfm="1SA.18.29"><span class="content"> </span></span><span class="verse v30" data-usfm="1SA.18.30"><span class="label">30</span><span class="content">පිලිස්තිවරුන්ගේ අධිපතීහු වරින් වර සටනට පැමිණියහ. ඔවුන් පැමිණි සෑම අවස්ථාවක දී ම දාවිත් සාවුල්ගේ සියලු සේවකයන්ට වඩා උසස් ලෙස ජය ගත්තේ ය. ඒ නිසා ඔහු ඉතා කීර්තිමත් කෙනෙක් විය.</span></span> 
     </div> 
    </div> 
   </div> 
  </div>
 </body>
</html>