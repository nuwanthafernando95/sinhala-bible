<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bk1SA"> 
    <div class="chapter ch15" data-usfm="1SA.15">  
     <div class="s1"> <span class="heading"><b>අමලෙක්වරුන්ට විරුද්ධ ව සටන</b></span> 
     </div> 
     <div class="p"> <span class="content"> </span><span class="verse v1" data-usfm="1SA.15.1"><span class="label">1</span><span class="content"> </span><span class="content"> සාමුවෙල් සාවුල්ට කතා කොට මෙසේ කීවේ ය: “සමිඳාණන් වහන්සේ තමන්ගේ සෙනඟ වන ඉශ්රායෙල්වරුන් කෙරෙහි ඔබ රජ කොට අභිෂේක කරන පිණිස මා එවූ සේක. එබැවින් දැන් සමිඳාණන් වහන්සේ වදාරන දේට සවන් දෙන්න. </span></span><span class="verse v2" data-usfm="1SA.15.2"><span class="label">2</span><span class="content">සියලු බලැති සමිඳාණන් වහන්සේ මෙසේ වදාරන සේක: ‘ඉශ්රයෙල් සෙනඟ මිසර දේශයෙන් එන කල, මාර්ගයේ දී අමලෙක්වරුන් ඔවුන්ට විරුද්ධ ව ක්‍රියා කළ නිසා මම ඔවුන්ට දඬුවම් කරමි. </span></span><span class="verse v3" data-usfm="1SA.15.3"><span class="label">3</span><span class="content">දැන් නුඹ අමලෙක්වරුන්ට පහර දී ඔවුන් ඉතිරි නොකොට, ඔවුන් සතු සියල්ල සහමුලින් ම විනාශකර දමා, පුරුෂයන් හා ස්ත්‍රීන් ද බාලයන් හා කිරි දරුවන් ද ගවයන් හා බැටළුවන් ද ඔටුවන් හා කොටළුවන් ද මරා දමන්න.’ “</span></span> 
     </div> 
     <div class="p"> <span class="verse v3" data-usfm="1SA.15.3"><span class="content"> </span></span><span class="verse v4" data-usfm="1SA.15.4"><span class="label">4</span><span class="content">සාවුල් සෙනඟ එකතු කරගෙන තෙලායිම්හි දී ඔවුන් ගණන් කෙළේ ය. පාබළ සෙනඟ දෙලක්ෂයක් ද ජුදාවෙන් හේවායෝ දස දහසක් ද සිටියෝ ය. </span></span><span class="verse v5" data-usfm="1SA.15.5"><span class="label">5</span><span class="content">සාවුල් අමලෙක්වරුන්ගේ නුවරට පැමිණ මිටියාවතේ සැඟවී රැක සිටියේ ය. </span></span><span class="verse v6" data-usfm="1SA.15.6"><span class="label">6</span><span class="content">තවද, සාවුල් කේනිවරුන්ට කතා කොට, “මා විසින් අමලෙක්වරුන් සමඟ ඔබ විනාශ නොකරනු ලබන පිණිස ඔවුන් කෙරෙන් අහක් ව යන්න. මන්ද, ඉශ්රායෙල්වරුන් මිසරයෙන් එද්දී ඔබ ඔවුන් සියල්ලන්ට කරුණා කළ නිසා ය”යි ඔවුන්ට කීවේ ය. එබැවින් කේනිවරු අමලෙක්වරුන් අතරෙන් අහක් ව ගියෝ ය.</span></span> 
     </div> 
     <div class="p"> <span class="verse v6" data-usfm="1SA.15.6"><span class="content"> </span></span><span class="verse v7" data-usfm="1SA.15.7"><span class="label">7</span><span class="content">සාවුල් ද හවිලා පටන් මිසරයට පෙරදිගින් පිහිටා තිබෙන ෂූර් දක්වා අමලෙක්වරුන්ට පහර දුන්නේ ය. </span></span><span class="verse v8" data-usfm="1SA.15.8"><span class="label">8</span><span class="content">ඔහු අමලෙක්වරුන්ගේ රජ වූ ආගග් පණපිටින් අල්ලාගෙන, සියලු සෙනඟ කඩුවෙන් ගසා දමා සහමුලින් ම විනාශ කර දැමුවේ ය. </span></span><span class="verse v9" data-usfm="1SA.15.9"><span class="label">9</span><span class="content">එහෙත්, සාවුල් සහ සෙනඟ ආගග් ද බැටළුවන් හා ගවයන්ගෙනුත්, තර සතුන්ගෙනුත් ඉතා හොඳ සතුන් ද බැටළු පැටවුන් ද ප්‍රයෝජනවත් දේ සියල්ල ද විනාශ නොකර ඉතිරි කරගත්තෝ ය. ප්‍රයෝජනයක් නැති, නොවටින සියල්ල ම ඔව්හු විනාශ කර දැම්මෝ ය.</span></span> 
     </div> 
     <div class="s1"> <span class="heading"><b>සාවුල් රජකමින් පහකරනු ලැබීම</b></span> 
     </div> 
     <div class="p"> <span class="verse v9" data-usfm="1SA.15.9"><span class="content"> </span></span><span class="verse v10" data-usfm="1SA.15.10"><span class="label">10</span><span class="content">සමිඳාණන් වහන්සේ සාමුවෙල්ට කතා කොට, </span></span><span class="verse v11" data-usfm="1SA.15.11"><span class="label">11</span><span class="content">“මම සාවුල් රජකමට පත් කිරීම ගැන තැවෙමි; මන්ද, ඔහු මාගේ ආඥා නොපවත්වා මා කියන දේ ඉටු නොකර මා වෙතින් අහක් ව ගොස් ඇතැ”යි වදාළ සේක. සාමුවෙල් උදහස් වී රාත්‍රිය මුළුල්ලේ සමිඳාණන් වහන්සේට යාච්ඤා කෙළේ ය. </span></span><span class="verse v12" data-usfm="1SA.15.12"><span class="label">12</span><span class="content">සාමුවෙල් සාවුල් හමු වන පිණිස පසු දින උදේ ම නැඟිට ගියේ ය. “සාවුල් කර්මෙල් කන්දට පැමිණ එහි තමාගේ නමින් ජයස්ථම්භයක් පිහිටුවා එතැනින් පිටත් වී ගිල්ගාල් බලා නික්ම ගියේ ය”යි සාමුවෙල්ට දන්වන ලද්දේ ය. </span></span><span class="verse v13" data-usfm="1SA.15.13"><span class="label">13</span><span class="content">සාමුවෙල් සාවුල් වෙත පැමිණෙන කල සාවුල් ඔහු අමතා, “සමිඳාණන් වහන්සේ ඔබට ආශීර්වාද කරන සේක්වා; මම සමිඳාණන් වහන්සේ වදාළ දේ ඉෂ්ට කෙළෙමි”යි කී ය.</span></span> 
     </div> 
     <div class="p"> <span class="verse v13" data-usfm="1SA.15.13"><span class="content"> </span></span><span class="verse v14" data-usfm="1SA.15.14"><span class="label">14</span><span class="content">සාමුවෙල් පිළිතුරු දෙමින්, “එසේ නම්, මට ඇසෙන මේ බැටළු හඬත්, මට ඇසෙන ගවයින්ගේ හඬත් කිමෙක් දැ”යි ඇසුවේ ය.</span></span> 
     </div> 
     <div class="p"> <span class="verse v14" data-usfm="1SA.15.14"><span class="content"> </span></span><span class="verse v15" data-usfm="1SA.15.15"><span class="label">15</span><span class="content">සාවුල් පිළිතුරු දෙමින්, “මාගේ සෙනඟ අමලෙක්වරුන්ගෙන් උන් ගෙනාවෝ ය. මන්ද, ඔබේ දෙවි සමිඳාණන් වහන්සේට පූජා කරන පිණිස සෙනඟ බැටළුවන්ගෙන් ද ගොනුන්ගෙන් ද ඉතා හොඳ සතුන් ඉතිරි කරගත්තෝ ය. සෙසු සතුන් අපි සහමුලින් ම විනාශ කර දැමුවෙමු”යි කීවේ ය.</span></span> 
     </div> 
     <div class="p"> <span class="verse v15" data-usfm="1SA.15.15"><span class="content"> </span></span><span class="verse v16" data-usfm="1SA.15.16"><span class="label">16</span><span class="content">එවිට සාමුවෙල්, “නවතින්න, මේ රාත්‍රියේ සමිඳාණන් වහන්සේ මට වදාළ කාරණය ඔබට දන්වමි”යි සාවුල්ට කීවේ ය. “කිව මැනවැ”යි සාවුල් කී ය.</span></span> 
     </div> 
     <div class="p"> <span class="verse v16" data-usfm="1SA.15.16"><span class="content"> </span></span><span class="verse v17" data-usfm="1SA.15.17"><span class="label">17</span><span class="content">එවිට සාමුවෙල් මෙසේ පිළිතුරු දුන්නේ ය: “ඔබ සුළු කෙනෙකැ යි ඔබ ම සිතූ නමුත්, ඔබ ඉශ්රායෙල් ගෝත්‍ර කෙරෙහි නායකයා කරනු ලැබුවා නොවේ ද? සමිඳාණන් වහන්සේ ඉශ්රායෙල්වරුන් කෙරෙහි රජකමට ඔබ අභිෂේක කළ සේක. </span></span><span class="verse v18" data-usfm="1SA.15.18"><span class="label">18</span><span class="content">සමිඳාණන් වහන්සේ ඔබ පිටත් කර යවමින්, ‘පව්කාරයන් වන අමලෙක්වරුන් විනාශ කරදමා ඔවුන් නැති වී යන තුරු ඔවුන්ට විරුද්ධ ව යුද්ධ කරන්නැ’යි ඔබට වදාළ සේක. </span></span><span class="verse v19" data-usfm="1SA.15.19"><span class="label">19</span><span class="content">එහෙත්, සමිඳාණන් වහන්සේගේ අණට කීකරු නොවී කොල්ලය පිට කඩා පැන, සමිඳාණන් වහන්සේගේ ඇස් හමුවෙහි වැරදි සහිත දේ කෙළේ මක්නිසා දැ”යි ඇසී ය.</span></span> 
     </div> 
     <div class="p"> <span class="verse v19" data-usfm="1SA.15.19"><span class="content"> </span></span><span class="verse v20" data-usfm="1SA.15.20"><span class="label">20</span><span class="content">සාවුල් පිළිතුරු දෙමින්, “නැත, මම සමිඳාණන් වහන්සේගේ හඬට කීකරු ව, සමිඳාණන් වහන්සේ මා යැවූ ගමන ගොස් අමලෙක්වරුන්ගේ රජ වූ ආගග් ගෙනාවෙමි; අමලෙක්වරුන් ද සහමුලින් ම විනාශ කරදැමීමි. </span></span><span class="verse v21" data-usfm="1SA.15.21"><span class="label">21</span><span class="content">එහෙත්, සෙනඟ විනාශ කළ යුතුව තිබූ දේවලින් ඉස්තරම් කොටස වන බැටළුවන් ද ගවයන් ද කොල්ලය අතරෙන් රැගෙන ගිල්ගාල්හි දී ඔබේ දෙවි සමිඳාණන් වහන්සේට පූජා කරන පිණිස ගෙනාවෝ ය”යි සාමුවෙල්ට කීවේ ය.</span></span> 
     </div> 
     <div class="p"> <span class="verse v21" data-usfm="1SA.15.21"><span class="content"> </span></span><span class="verse v22" data-usfm="1SA.15.22"><span class="label">22</span><span class="content">සාමුවෙල් පිළිතුරු දෙමින්, “හිමි තුමන්ට වඩා ප්‍රසන්න වන්නේ කුමක් ද? එතුමන්ගේ හඬට කීකරු වීම ද නැතහොත් දවන පූජා හා යාග පූජා ද? පූජාවට වඩා කීකරු වීම හොඳ ම ය. බැටළු තෙල් පිදීමට වඩා අවනත වීම හොඳ ය. </span></span><span class="verse v23" data-usfm="1SA.15.23"><span class="label">23</span><span class="content">මන්ද, කැරලිකාරකම අනවින කිරීමේ පාපයට සමාන ය. මුරණ්ඩුකම රූප ඇදහීමට සමාන ය. ඔබ සමිඳාණන් වහන්සේගේ වචනය ප්‍රතික්ෂේප කළ නිසා උන් වහන්සේ ඔබ රජකමෙන් ඉවත් කළ සේකැ”යි කීවේ ය.</span></span> 
     </div> 
     <div class="p"> <span class="verse v23" data-usfm="1SA.15.23"><span class="content"> </span></span><span class="verse v24" data-usfm="1SA.15.24"><span class="label">24</span><span class="content">සාවුල් සාමුවෙල්ට පිළිතුරු දෙමින්, “මම පව් කෙළෙමි. මන්ද, මම සෙනඟට බිය වී ඔවුන්ගේ හඬට කීකරු වූ බැවින් සමිඳාණන් වහන්සේගේ ආඥාව ද ඔබේ වචන ද කඩ කෙළෙමි. </span></span><span class="verse v25" data-usfm="1SA.15.25"><span class="label">25</span><span class="content">එහෙත්, දැන් ඔබ මාගේ පාපයට කමා වී සමිඳාණන් වහන්සේට මා නමස්කාර කරන පිණිස මා සමඟ අව මැනවැ”යි කීවේ ය.</span></span> 
     </div> 
     <div class="p"> <span class="verse v25" data-usfm="1SA.15.25"><span class="content"> </span></span><span class="verse v26" data-usfm="1SA.15.26"><span class="label">26</span><span class="content">සාමුවෙල් පිළිතුරු දෙමින්, “මම ඔබ සමඟ ආපසු නොඑමි. මන්ද, ඔබ සමිඳාණන් වහන්සේගේ වචනය ප්‍රතික්ෂේප කෙළෙහි ය; සමිඳාණන් වහන්සේ ද ඉශ්රායෙල්වරුන් කෙරෙහි රජකමින් ඔබ පහකළ සේකැ”යි සාවුල්ට කීවේ ය.</span></span> 
     </div> 
     <div class="p"> <span class="verse v26" data-usfm="1SA.15.26"><span class="content"> </span></span><span class="verse v27" data-usfm="1SA.15.27"><span class="label">27</span><span class="content"> </span><span class="content">සාමුවෙල් යන්නට හැරෙන විට සාවුල් ඔහුගේ සළුවේ කෙළවර අල්ලාගත්තේ ය. එවිට ඒ සළුව ඉරුණේ ය. </span></span><span class="verse v28" data-usfm="1SA.15.28"><span class="label">28</span><span class="content">සාමුවෙල් ඔහුට කතා කරමින්, “සමිඳාණන් වහන්සේ අද ඉශ්රායෙල් රාජ්‍යය ඔබෙන් ගෙන ඉරා ඔබට වඩා යහපත් ඔබේ අසල්වැසියෙකුට දී තිබේ. </span></span><span class="verse v29" data-usfm="1SA.15.29"><span class="label">29</span><span class="content">ඉශ්රායෙල්හි පරාක්‍රමයාණෝ බොරු නොකියන සේක. අධිෂ්ඨාන කරගත් දේ වෙනස් නොකරන සේක. උන් වහන්සේ මනුෂ්‍යයෙකු නොවන බැවින් සිතූ දේ වෙනස් නොකරන සේකැ”යි කීවේ ය.</span></span> 
     </div> 
     <div class="p"> <span class="verse v29" data-usfm="1SA.15.29"><span class="content"> </span></span><span class="verse v30" data-usfm="1SA.15.30"><span class="label">30</span><span class="content">එවිට සාවුල් පිළිතුරු දෙමින්, “මම පව් කළෙමි; එහෙත්, දැනට මාගේ සෙනඟගේ ප්‍රජා මූලිකයන් ද ඉශ්රායෙල්වරුන් ද ඉදිරියෙහි මට ගෞරවය දී, මා විසින් ඔබේ දෙවි සමිඳාණන් වහන්සේට නමස්කාර කරනු ලබන පිණිස මා සමඟ අව මැනව”යි කීවේ ය. </span></span><span class="verse v31" data-usfm="1SA.15.31"><span class="label">31</span><span class="content">එවිට සාමුවෙල් සාවුල් සමඟ ගියේ ය. සාවුල් ද සමිඳාණන් වහන්සේට නමස්කාර කෙළේ ය.</span></span> 
     </div> 
     <div class="p"> <span class="verse v31" data-usfm="1SA.15.31"><span class="content"> </span></span><span class="verse v32" data-usfm="1SA.15.32"><span class="label">32</span><span class="content">එවිට සාමුවෙල් කතා කොට, “අමලෙක්වරුන්ගේ රජ වූ ආගග් මා ළඟට ගෙනෙන්නැ”යි කීවේ ය. ආගග් ද, ‘මරණයට පත් වීම කෙතරම් භයානක දෙයක් ද’ කියා සිතමින් භයෙන් වෙවුල වෙවුලා සාමුවෙල් වෙත ආවේ ය. </span></span><span class="verse v33" data-usfm="1SA.15.33"><span class="label">33</span><span class="content">සාමුවෙල් ද කතා කොට, “ඔබේ කඩුව, ස්ත්‍රීන් දරුවන් නැති අය කළාක් මෙන් ඔබේ මවත් ස්ත්‍රීන් අතරෙහි දරුවන් නැති කෙනෙක් වන්නී ය”යි කියා ගිල්ගාල්හි දී සමිඳාණන් වහන්සේ ඉදිරියෙහි ආගග් කැබලි කොට කපා දැමුවේ ය.</span></span> 
     </div> 
     <div class="p"> <span class="verse v33" data-usfm="1SA.15.33"><span class="content"> </span></span><span class="verse v34" data-usfm="1SA.15.34"><span class="label">34</span><span class="content">ඉක්බිති සාමුවෙල් රාමා නගරයට ගියේ ය; සාවුල් ද ගිබියාහි තිබුණ තමාගේ ගෙදරට ගියේ ය. </span></span><span class="verse v35" data-usfm="1SA.15.35"><span class="label">35</span><span class="content">ඉන්පසු සාමුවෙල් ජීවිතාන්තය දක්වා තවත් සාවුල් දුටුවේ නැත. එහෙත්, සාමුවෙල් සාවුල් ගැන ශෝක විය. සමිඳාණන් වහන්සේ සාවුල් ඉශ්රායෙල්වරුන් කෙරෙහි රජකමට පත් කළ බැවින් තැවුණු සේක.</span></span> 
     </div> 
    </div> 
   </div> 
  </div>
 </body>
</html>