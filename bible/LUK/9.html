<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch9" data-usfm="LUK.9">  
     <div class="s1"> <span class="heading"><b>ධර්මදූත සේවාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:5-15</b></span><span class="heading"><b>;</b></span><span class="heading"><b>මාක් 6:7-13</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.9.1"><span class="label">1</span><span class="content">එකල උන් වහන්සේ ශ්‍රාවකයන් දොළොස් දෙනා කැඳවා, සියලු දුෂ්ටාත්මයන් කෙරෙහි බලය හා ආධිපත්‍යය ද රෝග සුව කිරීමේ වරය ද පවරා දී </span></span><span class="verse v2" data-usfm="LUK.9.2"><span class="label">2</span><span class="content">දෙවියන් වහන්සේගේ රාජ්‍යය ප්‍රකාශ කරන පිණිසත්, රෝගීන් සුව කරන පිණිසත් ඔවුන් යැවූ සේක. </span></span><span class="verse v3" data-usfm="LUK.9.3"><span class="label">3</span><span class="content"> තවද උන් වහන්සේ ඔවුන්ට කතා කොට, “චාරිකාව සඳහා කිසිවක් නොගන්න; සැරයටියක් වත්, මල්ලක් වත්, රොටි වත්, මිලමුදල් වත්, කමිස දෙකක් වත් නොගන්න. </span></span><span class="verse v4" data-usfm="LUK.9.4"><span class="label">4</span><span class="content">ඔබ යම් කිසි නිවෙසකට පිවිසි කල, එතැනින් පිටත් ව යන තුරු එහි ම නැවතී සිටින්න. </span></span><span class="verse v5" data-usfm="LUK.9.5"><span class="label">5</span><span class="content"> ඔබ නොපිළිගන්නා යම් පමණ දෙනෙක් ඇද්ද, ඒ නුවරින් නික්ම යන කල ඔවුන්ට විරුද්ධ ව සාක්ෂියක් වන පිණිස, ඔබේ පාද යට තිබෙන ධූලි ගසා දමන්නැ”යි වදාළ සේක. </span></span><span class="verse v6" data-usfm="LUK.9.6"><span class="label">6</span><span class="content">ඔව්හු පිටත් ව රට පුරා සුබ අස්න දේශනා කරමින් ද රෝග සුව කරමින් ද ගමින් ගමට ගියහ.</span></span> 
     </div> 
     <div class="s1"> <span class="heading"><b>උප රජ හෙරොද්ගේ වියවුල</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:1-12</b></span><span class="heading"><b>;</b></span><span class="heading"><b>මාක් 6:14-29</b></span><span class="heading"><b>)</b></span> 
     </div> 
     <div class="p"> <span class="verse v6" data-usfm="LUK.9.6"><span class="content"> </span></span><span class="verse v7" data-usfm="LUK.9.7"><span class="label">7</span><span class="content"> </span><span class="content"> යුවරජ හෙරොද්, උන් වහන්සේ කළ සියල්ල අසා, අතිශයින් වියවුල් විය. එසේ වූයේ, ‘ජොහන් මළවුන් කෙරෙන් උත්ථාන වී ය’ කියාත්, </span></span><span class="verse v8" data-usfm="LUK.9.8"><span class="label">8</span><span class="content">සමහරුන්, ‘එලියා පහළ වූයේ ය’ කියාත්, අන් සමහරුන්, ‘පෙර සිටි දිවැසිවරයන්ගෙන් කෙනෙක් උත්ථාන වී ය’ කියාත් කී බැවිනි. </span></span><span class="verse v9" data-usfm="LUK.9.9"><span class="label">9</span><span class="content">එවිට හෙරොද්, “මම ජොහන්ගේ හිස සිඳ දැමීමි; එහෙත්, මට සැළ වී ඇති මෙ‍බඳු දේ කරන මේ තැනැත්තා කවරෙක් දැ”යි ඇසී ය. ඔහු උන් වහන්සේ දැකීමට වෑයම් කෙළේ ය.</span></span> 
     </div> 
     <div class="s1"> <span class="heading"><b>පන්දහසකට කෑම දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 14:13-21</b></span><span class="heading"><b>;</b></span><span class="heading"><b>මාක් 6:30-44</b></span><span class="heading"><b>;</b></span><span class="heading"><b>ජොහ 6:1-14</b></span><span class="heading"><b>)</b></span> 
     </div> 
     <div class="p"> <span class="verse v9" data-usfm="LUK.9.9"><span class="content"> </span></span><span class="verse v10" data-usfm="LUK.9.10"><span class="label">10</span><span class="content">ප්‍රේරිතයෝ ආපසු පැමිණ, තමන් කළ සියලු දේ උන් වහන්සේට දැන් වූ හ. එවිට උන් වහන්සේ ඔවුන් වෙන්කොට බෙත්සයිදා නම් නුවරකට ඉවත් ව ගිය සේක. </span></span><span class="verse v11" data-usfm="LUK.9.11"><span class="label">11</span><span class="content">එහෙත් සමූහයෝ එපවත් අසා උන් වහන්සේ පසුපස්සේ ගියහ, උන් වහන්සේ ඔවුන් පිළිගෙන, දෙවියන් වහන්සේගේ රාජ්‍යය ගැන ඔවුන්ට වදාරා, සුවය අවශ්‍ය වූ අය සුව කළ සේක. </span></span><span class="verse v12" data-usfm="LUK.9.12"><span class="label">12</span><span class="content">සවස් වේගෙන එත් ම, දොළොස් දෙනා උන් වහන්සේ වෙත අවුත්, “මෙ‍හි අප සිටින්නේ පාළු පෙදෙසක බැවින්, අවට නියම්ගම් හා ගොවි ජනපදවලට ගොස් නවාතැන් හා කෑම සපයාගන්නා පිණිස සමූහයා හැරිය මැනවැ”යි කී හ. </span></span><span class="verse v13" data-usfm="LUK.9.13"><span class="label">13</span><span class="content">උන් වහන්සේ, “ඔබ ඔවුන්ට කෑමට යමක් දෙන්නැ”යි වදාළ සේක. “අප ළඟ නම්, රොටි පහකට හා මසුන් දෙදෙනෙකුට වඩා නැත; කළ යුතු දේ නම්, අප ගොස් මේ මුළු සෙනඟට කෑම මිල දී ගැනීම ය”යි ඔව්හු කී හ. </span></span><span class="verse v14" data-usfm="LUK.9.14"><span class="label">14</span><span class="content">එසේ කීවේ, පුරුෂයන් පන්දහසක් පමණ එහි සිටි බැවිනි. එවිට උන් වහන්සේ, “ඔවුන් පණස් දෙනා බැගින් කාණ්ඩ වශයෙන් හිඳුවන්නැ”යි ශ්‍රාවකයන්ට වදාළ සේක. </span></span><span class="verse v15" data-usfm="LUK.9.15"><span class="label">15</span><span class="content">ඔව්හු එසේ කොට, හැම දෙන ම හිඳගන්න සැලැස්සූ හ. </span></span><span class="verse v16" data-usfm="LUK.9.16"><span class="label">16</span><span class="content">එකල උන් වහන්සේ රොටි පහත් මසුන් දෙදෙනාත් ගෙන, ස්වර්ගය දෙස බලා, ආශීර්වාදය පවසා, ඒවා කඩා, සමූහයා ඉදිරියෙහි තබන පිණිස ශ්‍රාවකයන්ට දුන් සේක. </span></span><span class="verse v17" data-usfm="LUK.9.17"><span class="label">17</span><span class="content">සියල්ලෝ ම කා තෘප්තියට පැමිණියහ. ඔවුන් කෑ පසු ඉතිරි වූ කැබලිවලින් කූඩා දොළොසක් රැස් කරගන්නා ලදී.</span></span> 
     </div> 
     <div class="s1"> <span class="heading"><b>පේදුරුගේ මහා ප්‍රකාශනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:13-19</b></span><span class="heading"><b>;</b></span><span class="heading"><b>මාක් 8:27-29</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="LUK.9.17"><span class="content"> </span></span><span class="verse v18" data-usfm="LUK.9.18"><span class="label">18</span><span class="content">ඉන්පසු උන් වහන්සේ තනියම යාච්ඤා කරද්දී ශ්‍රාවකයෝ උන් වහන්සේ සමඟ සිටියහ. එවිට උන් වහන්සේ, “මහජනයා මා කවරෙකැ යි කියද්දැ”යි ඔවුන්ගෙන් ඇසූ සේක. </span></span><span class="verse v19" data-usfm="LUK.9.19"><span class="label">19</span><span class="content"> ඔව්හු, “සමහරු ‘ස්නාවක-ජොහන් ය’ කියාත් සමහරු ‘එලියා ය’ කියාත් අන් සමහරු, ‘ආදියෙහි සිටි දිවැසිවරයන්ගෙන් කෙනෙක් නැවත උත්ථාන වී ය’ කියාත් කියති”යි පිළිතුරු දුන්හ. </span></span><span class="verse v20" data-usfm="LUK.9.20"><span class="label">20</span><span class="content"> “එහෙත්, ඔබ! ඔබ මා කවරෙකු කියා කියන්නහු දැ”යි උන් වහන්සේ ඔවුන්ගෙන් ඇසූ සේක. “ඔබ දෙවියන් වහන්සේගේ ක්‍රිස්තුවරයාණෝ ය”යි පේදුරු පිළිතුරු දුන්නේ ය.</span></span> 
     </div> 
     <div class="s1"> <span class="heading"><b>ජේසුස් වහන්සේ සිය මරණය හා පුනරුජ්ජීවනය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:20-28</b></span><span class="heading"><b>;</b></span><span class="heading"><b>මාක් 8:30</b></span><span class="heading"><b>;</b></span><span class="heading"><b>9:1</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="LUK.9.20"><span class="content"> </span></span><span class="verse v21" data-usfm="LUK.9.21"><span class="label">21</span><span class="content">උන් වහන්සේ මෙ‍ය කිසිවෙකුට නොකියන ලෙස ඔවුන්ට තදින් අණ දුන් සේක. </span></span><span class="verse v22" data-usfm="LUK.9.22"><span class="label">22</span><span class="content">තවද, “මනුෂ්‍ය-පුත්‍රයාණන් බොහෝ දුක් වේදනා විඳින්ටත්, ප්‍රජා මූලිකයන් ද නායක පූජකවරයන් ද විනයධරයන් ද විසින් ප්‍රතික්ෂේප කරනු ලබන්න හා මරනු ලබන්ටත් තෙ වන දින යළි මරණින් උත්ථාන කරනු ලබන්ටත් නියම ව ඇතැ”යි වදාළ සේක.</span></span> 
     </div> 
     <div class="p"> <span class="verse v22" data-usfm="LUK.9.22"><span class="content"> </span></span><span class="verse v23" data-usfm="LUK.9.23"><span class="label">23</span><span class="content"> </span><span class="content"> ජේසුස් වහන්සේ සියල්ලන්ට කතා කොට, “යමෙක් මා අනුව එන්න කැමැත්තේ ද, ඔහු තමකම නසා, දිනපතා සිය කුරුසිය දරාගෙන මා අනුව ආවා වේ. </span></span><span class="verse v24" data-usfm="LUK.9.24"><span class="label">24</span><span class="content"> සිය ජීවිතය රැක ගන්න කැමැති යමෙක් වේ ද, ඔහු එය නැති කරගනියි; මා නිසා සිය ජීවිතය නැති කරගන්න යමෙක් වේ ද ඔහු එය රැකගනියි. </span></span><span class="verse v25" data-usfm="LUK.9.25"><span class="label">25</span><span class="content">යමෙකු මුළු ලෝකය ලබාගත්තත් සිය ජීවිතය නැති කරගතහොත්, නැත්නම්, විනාශ කර ගතහොත් ඔහුට කුමන ලාභයක් ද? </span></span><span class="verse v26" data-usfm="LUK.9.26"><span class="label">26</span><span class="content">යම් කෙනෙක් මා ගැනත්, මාගේ ධර්මය ගැනත් ලජ්ජා වන්නේ ද, මනුෂ්‍ය-පුත්‍රයාණන් තමන්ගේ ද පියාණන්ගේ ද ශුද්ධ දූතයන්ගේ ද තේජශ්‍රීයෙන් යුක්ත ව වඩිනා කල ඔහු ගැනත් ලජ්ජා වනු ඇත. </span></span><span class="verse v27" data-usfm="LUK.9.27"><span class="label">27</span><span class="content">එහෙත්, මෙ‍හි සිටින්නන්ගෙන් ඇතැමෙ‍ක් දෙවියන් වහන්සේගේ රාජ්‍යය දකින තුරු කිසි සේත් මරණයට පත් නොවන්නාහ යි ඒකාන්ත ලෙස මම ඔබට කියමි”යි වදාළ සේක.</span></span> 
     </div> 
     <div class="s1"> <span class="heading"><b>රූප විපර්යාසය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 17:1-8</b></span><span class="heading"><b>;</b></span><span class="heading"><b>මාක් 9:2-8</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="LUK.9.27"><span class="content"> </span></span><span class="verse v28" data-usfm="LUK.9.28"><span class="label">28</span><span class="content"> </span><span class="content"> මේ වචන පවසා අට දිනකට පමණ පසු උන් වහන්සේ පේදුරු ද ජොහන් ද ජාකොබ් ද කැඳවාගෙන යාච්ඤා කරන පිණිස කන්දට නැඟුණු සේක. </span></span><span class="verse v29" data-usfm="LUK.9.29"><span class="label">29</span><span class="content">යාච්ඤා කරද්දී, උන් වහන්සේගේ මූණුවර වෙනස් විය; උන් වහන්සේගේ වස්ත්‍ර ධවල කාන්තියෙන් බැබළිණි. </span></span><span class="verse v30" data-usfm="LUK.9.30"><span class="label">30</span><span class="content">හදිසියේ මනුෂ්‍යයෝ දෙදෙනෙක් උන් වහන්සේ සමඟ කතා කරමින් උන්හ. ඔව්හු නම්: මෝසෙස් සහ එලියා ය. </span></span><span class="verse v31" data-usfm="LUK.9.31"><span class="label">31</span><span class="content">ඔව්හු තේජශ්‍රීයෙන් යුක්ත ව පෙනී උන් වහන්සේ ජෙරුසලමෙහි දී ඉටු කරන්න යන ජීවිත පූජාව ගැන කතා කරමින් සිටියහ. </span></span><span class="verse v32" data-usfm="LUK.9.32"><span class="label">32</span><span class="content">පේදුරු ද ඔහු සමඟ වූවෝ ද නිදිබර ව උන්හ. එහෙත් ඔව්හු නින්දෙන් අවදි ව, උන් වහන්සේගේ තේජශ්‍රීය ද උන් වහන්සේ සමඟ සිටි මිනිසුන් දෙදෙනා ද දුටහ. </span></span><span class="verse v33" data-usfm="LUK.9.33"><span class="label">33</span><span class="content">තවද, මෝසෙස් සහ එලියා උන් වහන්සේ වෙතින් වෙන් ව යද්දී, පේදුරු තමා කුමක් කියන්නේ දැ යි නොදැන, “ස්වාමීනි, මෙ‍හි සිටීම අපට වාසනාවකි. එබැවින් මණ්ඩප තුනක් සාදමු; එකක් ඔබට ය, එකක් මෝසෙස්ට ය; එකක් එලියාට ය”යි කී ය. </span></span><span class="verse v34" data-usfm="LUK.9.34"><span class="label">34</span><span class="content">ඔහු මෙ‍ය කියද්දී ම වලාකුළක් නැඟී ඔවුන් සිසාරා පැතිරිණි. වලාකුළ ඔවුන් වසාගත් කල ඔව්හු භීතියට පත් වූ හ. </span></span><span class="verse v35" data-usfm="LUK.9.35"><span class="label">35</span><span class="content"> එවිට, “මේ මාගේ පුත්‍රයාණෝ ය, මේ මා තෝරාගත් තැනැත්තාණෝ ය; මොහුට සවන් දෙන්නැ”යි වලාකුළෙන් හඬක් නික්මිණි. </span></span><span class="verse v36" data-usfm="LUK.9.36"><span class="label">36</span><span class="content">ඒ හඬ නැඟුණු කල ජේසුස් වහන්සේ පමණක් සිටිනු දක්නා ලදී. ඔව්හු නිහඬ ව සියැසින් දුටු කිසිවක් ඒ දවස්වල දී කිසිවෙකුට නොපැවසූ හ.</span></span> 
     </div> 
     <div class="s1"> <span class="heading"><b>මීමැස්මොර රෝගී ළමයෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 17:14-18</b></span><span class="heading"><b>;</b></span><span class="heading"><b>මාක් 9:14-27</b></span><span class="heading"><b>)</b></span> 
     </div> 
     <div class="p"> <span class="verse v36" data-usfm="LUK.9.36"><span class="content"> </span></span><span class="verse v37" data-usfm="LUK.9.37"><span class="label">37</span><span class="content">පසුදින ඔවුන් කන්දෙන් බැස ආ කල උන් වහන්සේට මහ පිරිසක් හමු වූ හ. </span></span><span class="verse v38" data-usfm="LUK.9.38"><span class="label">38</span><span class="content">ඒ පිරිසෙන් කෙනෙක් මොරගා, “ගුරුදේවයෙනි, මාගේ පුත්‍රයා දෙස අනුකම්පාවෙන් බලාවදාරන මෙ‍න් ඔබෙන් ඉල්ලමි. මේ මාගේ එක ම දරුවා ය. </span></span><span class="verse v39" data-usfm="LUK.9.39"><span class="label">39</span><span class="content">ඔහුට ආත්මයක් ආවේශවෙයි, ඔහු හදිසියේ ම මොරගසයි. ඒ ආත්මය ඔහු පෙණ දමවමින්, සලිත කොට, බොහෝ සේ තළා පෙළා මිස, පහසුවෙන් ඔහු කෙරෙන් වෙන් ව නොය යි. </span></span><span class="verse v40" data-usfm="LUK.9.40"><span class="label">40</span><span class="content">ඔහු දුරු කරන ලෙස ඔබේ ශ්‍රාවකයන්ගෙන් ඉල්ලීමි. එහෙත් ඔවුන්ට නොහැකි වී ය”යි කී ය. </span></span><span class="verse v41" data-usfm="LUK.9.41"><span class="label">41</span><span class="content">ජේසුස් වහන්සේ උත්තර දෙමින්, “අහෝ! ඇදහිලි හීන මුරණ්ඩු පරම්පරාව, මා කොතෙක් කල් ඔබ සමඟ සිටිමින් ඔබ ගැන ඉවසන්න ද? ඔබේ පුත්‍රයා මෙ‍හි ගෙනෙන්නැ”යි වදාළ සේක. </span></span><span class="verse v42" data-usfm="LUK.9.42"><span class="label">42</span><span class="content">ඒ දරුවා එද්දී ම, දුෂ්ටාත්මය ඔහු බිම හෙළාදමා, දැඩි ලෙස ඔහු සලිත කෙළේ ය. එහෙත්, ජේසුස් වහන්සේ අශුද්ධාත්මයට තරවටු කොට, දරුවාට සුවය දී, ඔහු පියාට භාර දුන් සේක. </span></span><span class="verse v43" data-usfm="LUK.9.43"><span class="label">43</span><span class="content">ඔවුන් සියල්ලෝ ම දෙවියන් වහන්සේගේ මහානුභාව ගැන විස්මිත වූ හ.</span></span> 
     </div> 
     <div class="s1"> <span class="heading"><b>මරණය හා පුනරුජ්ජීවනය ගැන යළිත් කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 17:22-23</b></span><span class="heading"><b>;</b></span><span class="heading"><b>මාක් 9:30-32</b></span><span class="heading"><b>)</b></span> 
     </div> 
     <div class="p"> <span class="verse v43" data-usfm="LUK.9.43"><span class="content">උන් වහන්සේ සිදු කළ සියල්ල ගැන හැම දෙනා ම පුදුම ව සිටිය දී, උන් වහන්සේ සිය ශ්‍රාවකයන්ට කතා කොට, </span></span><span class="verse v44" data-usfm="LUK.9.44"><span class="label">44</span><span class="content">“මා කියන දේ සාවධාන ව සිතට ගන්න, මනුෂ්‍ය-පුත්‍රයාණෝ මිනිසුන් අතට පාවා දෙනු ලබන සේකැ”යි වදාළ සේක. </span></span><span class="verse v45" data-usfm="LUK.9.45"><span class="label">45</span><span class="content">එහෙත් ඔවුන්ට ඒ කීම අවබෝධ නො වී ය. එය ඔවුන්ට නොවැටහෙන ලෙසින් සැඟවී තිබිණි. ඔව්හු ඒ කීම ගැන උන් වහන්සේගෙන් ඇසීමටත් බිය වූ හ.</span></span> 
     </div> 
     <div class="s1"> <span class="heading"><b>සැබෑ උතුම්කම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 18:1-5</b></span><span class="heading"><b>;</b></span><span class="heading"><b>මාක් 9:33-37</b></span><span class="heading"><b>)</b></span> 
     </div> 
     <div class="p"> <span class="verse v45" data-usfm="LUK.9.45"><span class="content"> </span></span><span class="verse v46" data-usfm="LUK.9.46"><span class="label">46</span><span class="content"> </span><span class="content"> තමන් අතරෙන් ශ්‍රේෂ්ඨතම තැනැත්තේ කවරෙක් දැ යි ඔවුන් අතර විවාදයක් මතු විය. </span></span><span class="verse v47" data-usfm="LUK.9.47"><span class="label">47</span><span class="content">ජේසුස් වහන්සේ ඔවුන්ගේ සිත්හි නැඟුණු ඒ විවාදය දැන, කුඩා දරුවකු ගෙන තමන් ළඟ සිටුවා, </span></span><span class="verse v48" data-usfm="LUK.9.48"><span class="label">48</span><span class="content"> “මාගේ නාමයෙන් මේ කුඩා දරුවා පිළිගන්න යමෙක් වේ ද, ඔහු මා පිළිගන්නේ ය; යමෙක් මා පිළිගන්නේ ද, ඔහු මා එවා වදාළ තැනැන් වහන්සේ පිළිගන්නේ ය. කුමක් හෙයින් ද, ඔබ හැම අතර ඉතා ම සුළු තැනැත්තා ශ්‍රේෂ්ඨතම තැනැත්තා ය”යි වදාළ සේක.</span></span> 
     </div> 
     <div class="s1"> <span class="heading"><b>අපට විපක්ෂ නොවන්නා අපට පක්ෂය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 9:38-40</b></span><span class="heading"><b>)</b></span> 
     </div> 
     <div class="p"> <span class="verse v48" data-usfm="LUK.9.48"><span class="content"> </span></span><span class="verse v49" data-usfm="LUK.9.49"><span class="label">49</span><span class="content">ජොහන් කතා කරමින්, “ස්වාමීනි, එක් මිනිසෙක් ඔබගේ නාමයෙන් දුෂ්ටාත්මයන් දුරු කරනු දුටිමු; ඔහු අපේ පක්ෂයට අයිති නැති නිසා ඔහුට තහනම් කෙළෙමු”යි කී ය. </span></span><span class="verse v50" data-usfm="LUK.9.50"><span class="label">50</span><span class="content">එහෙත් ජේසුස් වහන්සේ, “තහනම් නොකරන්න, මන්ද; ඔබට විපක්ෂ නොවන තැනැත්තේ ඔබට පක්ෂ ය”යි වදාළ සේක.</span></span> 
     </div> 
     <div class="s1"> <span class="heading"><b>සමාරීය ගමකින් විරෝධය</b></span> 
     </div> 
     <div class="p"> <span class="verse v50" data-usfm="LUK.9.50"><span class="content"> </span></span><span class="verse v51" data-usfm="LUK.9.51"><span class="label">51</span><span class="content">තවද, උන් වහන්සේගේ ස්වර්ගාරෝහණ දිනය ආසන්න වූ කල, උන් වහන්සේ ජෙරුසලම බලා යන අධිෂ්ඨානයෙන් </span></span><span class="verse v52" data-usfm="LUK.9.52"><span class="label">52</span><span class="content">තමන්ට පෙරටුව දූතයන් යැවූ සේක. ඔව්හු ගොස් උන් වහන්සේට අවශ්‍ය දේ පිළියෙළ කරන පිණිස සමාරීයයන්ගේ ගමකට ඇතුළු වූ හ. </span></span><span class="verse v53" data-usfm="LUK.9.53"><span class="label">53</span><span class="content">එහෙත්, උන් වහන්සේ හුදෙක් ජෙරුසලමට ම යන්නට අදහස් කර සිටි බැවින් ඔව්හු උන් වහන්සේ නොපිළිගත්හ. </span></span><span class="verse v54" data-usfm="LUK.9.54"><span class="label">54</span><span class="content"> උන් වහන්සේගේ ශ්‍රාවකයන් වූ ජාකොබ් ද ජොහන් ද ඒ දැක, “ස්වාමීනි, මොවුන් විනාශ කරන පිණිස අහසින් ගිනි වැටෙන්නට අප අණ කරනවාට ඔබ කැමැති සේක් දැ”යි ඇසූ හ. </span></span><span class="verse v55" data-usfm="LUK.9.55"><span class="label">55</span><span class="content">උන් වහන්සේ හැරී ඔවුන්ට තරවටු කළ සේක. </span></span><span class="verse v56" data-usfm="LUK.9.56"><span class="label">56</span><span class="content">ඉන්පසු ඔව්හු අන් ගමකට ගියහ.</span></span> 
     </div> 
     <div class="s1"> <span class="heading"><b>අනුගාමිකයන් වීමට නුසුදුස්සෝ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:19-22</b></span><span class="heading"><b>)</b></span> 
     </div> 
     <div class="p"> <span class="verse v56" data-usfm="LUK.9.56"><span class="content"> </span></span><span class="verse v57" data-usfm="LUK.9.57"><span class="label">57</span><span class="content">ඔවුන් මඟ බැස යද්දී එක් මිනිසෙක්, “ඔබ වහන්සේ යන ඕනෑ ම තැනකට වුව ද මමත් ඔබ අනුව එන්නෙමි”යි කී ය. </span></span><span class="verse v58" data-usfm="LUK.9.58"><span class="label">58</span><span class="content">ජේසුස් වහන්සේ කතා කොට, “හිවලුන්ට බෙන ද අහසේ කුරුල්ලන්ට කැදලි ද ඇත; එහෙත් මනුෂ්‍ය-පුත්‍රයාණන්ට හිස තැබීමට වත් තැනක් නැතැ”යි ඔහුට වදාළ සේක. </span></span><span class="verse v59" data-usfm="LUK.9.59"><span class="label">59</span><span class="content">උන් වහන්සේ තව කෙනෙකුට, “මා අනුව එන්නැ”යි වදාළ සේක. ඔහු: “ස්වාමීනි පළමුකොට මාගේ පියා භූමදාන කරන පිණිස යන්නට මට අවසර දුන මැනවැ”යි කී ය. </span></span><span class="verse v60" data-usfm="LUK.9.60"><span class="label">60</span><span class="content">උන් වහන්සේ උත්තර දෙමින්, “මළවුන්ගේ භූමදානය මළවුන් ම කළා වේ; ඔබ ගොස් දෙවියන් වහන්සේගේ රාජ්‍යය ප්‍රකාශ කරන්නැ”යි ඔහුට වදාළ සේක. </span></span><span class="verse v61" data-usfm="LUK.9.61"><span class="label">61</span><span class="content"> තවත් කෙනෙක්, “ස්වාමීනි ඔබ අනුව එන්නෙමි; එහෙත් පළමුකොට මාගේ ගෙදර උදවියගෙන් සමු ගෙන ඊමට අවසර දුන මැනවැ”යි කී ය. </span></span><span class="verse v62" data-usfm="LUK.9.62"><span class="label">62</span><span class="content">ජේසුස් වහන්සේ, “නගුලට අත තබා ආපසු බලන කිසිවෙක් දෙවියන් වහන්සේගේ රාජ්‍යයට සුදුසු නැතැ”යි ඔහුට වදාළ සේක.</span></span> 
     </div> 
    </div> 
   </div> 
  </div>
 </body>
</html>