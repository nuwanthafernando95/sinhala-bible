<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch13" data-usfm="LUK.13">  
     <div class="s1"> <span class="heading"><b>පසුතැවී සිත් හරවා නොගැනීමේ විපත</b></span> 
     </div> 
     <div class="p"> <span class="content"> </span><span class="verse v1" data-usfm="LUK.13.1"><span class="label">1</span><span class="content">ඒ අවස්ථාවෙහි එහි සිටි සමහරෙක් කතා කොට, පිලාත් විසින් ගලීලයන් මරා ඔවුන්ගේ ලේ ඔවුන්ගේ ම යාග සමඟ මිශ්‍ර කළ අන්දම ගැන උන් වහන්සේට දැන්වූ හ. </span></span><span class="verse v2" data-usfm="LUK.13.2"><span class="label">2</span><span class="content">උන් වහන්සේ ඔවුන්ට උත්තර දෙමින්, “ඒ ගලීලයන් එබඳු විපතක් වින්ද බැවින් ඔව්හු අන් හැමට ම වඩා පාපී වූ හ යි ඔබ සිතන්නහු ද? එසේ නොවේ ය යි මම ඔබට කියමි. </span></span><span class="verse v3" data-usfm="LUK.13.3"><span class="label">3</span><span class="content">පසුතැවී සිත් හරවා නොගතහොත් ඔබ හැම ද එසේ ම විනාශ වන්නහු ය. </span></span><span class="verse v4" data-usfm="LUK.13.4"><span class="label">4</span><span class="content">සිලෝවම් හී බලකොටුව වැටී ඊට යට වී මළ දසඅට දෙන ජෙරුසලමෙහි විසූ අන් හැමට ම වඩා දුෂ්ට වූ හ යි ඔබ සිතන්නාහු ද? </span></span><span class="verse v5" data-usfm="LUK.13.5"><span class="label">5</span><span class="content">එසේ නොවේ ය යි ඔබට කියමි. පසුතැවී සිත් හරවා නොගතහොත් ඔබ හැමට වන්නේත් එම විපත්තිය ම ය”යි වදාළ සේක.</span></span> 
     </div> 
     <div class="s1"> <span class="heading"><b>පලදාව නැති අත්තික්කා ගස ගැන උපමාව</b></span> 
     </div> 
     <div class="p"> <span class="verse v5" data-usfm="LUK.13.5"><span class="content"> </span></span><span class="verse v6" data-usfm="LUK.13.6"><span class="label">6</span><span class="content">උන් වහන්සේ උපමාවක් වදාරමින්, “එක් මිනිසකුගේ මිදි වත්තෙහි වැඩුණු අත්තික්කා ගසක් විය. ඔහු ඒ ගසේ ගෙඩි සොයා ආවේ ය. එහෙත් කිසිවක් සම්බ නො වී ය. </span></span><span class="verse v7" data-usfm="LUK.13.7"><span class="label">7</span><span class="content">එවිට ඔහු උයන්ගොව්වාට කතා කරමින්, ‘බලන්න, දැන් අවුරුදු තුනක් ම මේ අත්තික්කා ගසේ ගෙඩි සොයා ආ නමුත් කිසිවක් සම්බ නො වී ය. ගස කපා දමන්න; එය පොළොවට බරක් ව තිබිය යුතු මන්දැ’යි කී ය. </span></span><span class="verse v8" data-usfm="LUK.13.8"><span class="label">8</span><span class="content">ඔහු උත්තර දෙමින්, ‘ස්වාමීනි, එය වටකර හාරා පෝර දමන පිණිස මේ අවුරුද්දටත් තිබුණා වේ. </span></span><span class="verse v9" data-usfm="LUK.13.9"><span class="label">9</span><span class="content">ඉන්පසු පල දැරුවොත් හොඳ ය; නැති නම් එය කපා දමන්නට පුළුවනැ’ “යි කී බව වදාළ සේක.</span></span> 
     </div> 
     <div class="s1"> <span class="heading"><b>කුදු ස්ත්‍රිය සබත් දින දී සුව කිරීම</b></span> 
     </div> 
     <div class="p"> <span class="verse v9" data-usfm="LUK.13.9"><span class="content"> </span></span><span class="verse v10" data-usfm="LUK.13.10"><span class="label">10</span><span class="content">උන් වහන්සේ සබත් දිනක එක් ධර්මශාලාවක අනුශාසනා කරමින් සිටි සේක. </span></span><span class="verse v11" data-usfm="LUK.13.11"><span class="label">11</span><span class="content">එහි දසඅට වසක් තිස්සේ අශුද්ධාත්මයක් නිසා දුර්වලකමින් පෙළුණු, කොයි අන්දමකින් වත් කෙළින් වෙන්නට බැරි ස්ත්‍රියක් වූවා ය. </span></span><span class="verse v12" data-usfm="LUK.13.12"><span class="label">12</span><span class="content">ජේසුස් වහන්සේ ඈ දැක කැඳවා, “ස්ත්‍රිය, ඔබේ දුර්වල කමින් ඔබ මිදුණෙහි ය”යි කියා </span></span><span class="verse v13" data-usfm="LUK.13.13"><span class="label">13</span><span class="content">ඈ පිට අත් තැබූ සේක. එකෙණෙහි ම ඈ කෙළින් සිට, දෙවියන් වහන්සේට ප්‍රශංසා කළා ය. </span></span><span class="verse v14" data-usfm="LUK.13.14"><span class="label">14</span><span class="content"> ජේසුස් වහන්සේ සබත් දිනයේ දී සුව කළ බැවින් ධර්මශාලා නායකයා කෝප ව සමූහයා අමතා, “වැඩපල සඳහා සදවසක් ඇත. සබත් දිනයේ නොව වෙන දවස්වල අවුත් සුවය ලබාගන්නැ”යි ඔවුන්ට කී ය. </span></span><span class="verse v15" data-usfm="LUK.13.15"><span class="label">15</span><span class="content">සමිඳාණන් වහන්සේ ඔහුට උත්තර දෙමින්, “කෛරාටිකයෙනි, ඔබ හැම කෙනෙකු ම සබත් දිනයේ දී තමාගේ ගොනා හෝ කොටළුවා හෝ ගාලෙන් ලිහා වතුර දීමට ගෙන යනවා නොවේ ද? </span></span><span class="verse v16" data-usfm="LUK.13.16"><span class="label">16</span><span class="content">එසේ නම්, දසඅට වසක් තිස්සේ සාතන් විසින් බඳිනු ලැබ සිටි, ආබ්‍රහම්ගේ දියණියක වූ මේ ස්ත්‍රිය ඒ බන්ධනයෙන් සබත් දිනයේ දී මුදන්න යුතු ව තිබුණා නොවේ දැ”යි වදාළ සේක. </span></span><span class="verse v17" data-usfm="LUK.13.17"><span class="label">17</span><span class="content">මෙ‍සේ වදාළ විට උන් වහන්සේගේ සියලු විරුද්ධවාදීහු ලජ්ජාවට පත් වූ හ. මුළු සමූහයා ද උන් වහන්සේ කළ මහිමාන්විත ක්‍රියා සියල්ල ගැන අමන්දානන්දයට පත් වූ හ.</span></span> 
     </div> 
     <div class="s1"> <span class="heading"><b>අබ ඇටය සහ මුහුන් පිළිබඳ උපමා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:31-33</b></span><span class="heading"><b>;</b></span><span class="heading"><b>මාක් 4:30-32</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="LUK.13.17"><span class="content"> </span></span><span class="verse v18" data-usfm="LUK.13.18"><span class="label">18</span><span class="content">උන් වහන්සේ තවදුරටත් කතා කරමින්, “දෙවියන් වහන්සේගේ රාජ්‍යය කුමකට සමාන ද? එය කුමකට උපමා කරම් ද? </span></span><span class="verse v19" data-usfm="LUK.13.19"><span class="label">19</span><span class="content">එක්තරා මිනිසෙකු තම වත්තෙහි රෝපණය කළ පසු වැඩී, මහ ගසක් වූ අබ ඇටයකට එය සමාන ය. අහසේ කුරුල්ලෝ අවුත් එහි අතු පතරෙහි ලැගුම් ගත්හ”යි වදාළ සේක. </span></span><span class="verse v20" data-usfm="LUK.13.20"><span class="label">20</span><span class="content">යළිදු උන් වහන්සේ කතා කොට, “දෙවියන් වහන්සේගේ රාජ්‍යය කුමකට උපමා කරම් ද? </span></span><span class="verse v21" data-usfm="LUK.13.21"><span class="label">21</span><span class="content">ස්ත්‍රියක විසින් පිටි නැළි තුනක් මුළුමනින් ම පිපෙනතෙක් එහි දමන ලද මුහුන් පිඬකට එය සමාන ය”යි වදාළ සේක.</span></span> 
     </div> 
     <div class="s1"> <span class="heading"><b>ජීවනයේ පටු මඟ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 7:13-14-21-23</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="LUK.13.21"><span class="content"> </span></span><span class="verse v22" data-usfm="LUK.13.22"><span class="label">22</span><span class="content">උන් වහන්සේ ජෙරුසලම බලා යද්දී නගර හා ගම් නියම්ගම් මැදින් අනුශාසනා කරමින් වැඩි සේක. </span></span><span class="verse v23" data-usfm="LUK.13.23"><span class="label">23</span><span class="content">එක් කෙනෙක් කතා කොට, “ස්වාමීනි, ගැළවීම ලබන්නෝ ස්වල්ප දෙනෙක් පමණක් දැ”යි උන් වහන්සේගෙන් ඇසී ය. උන් වහන්සේ ඔවුන්ට කතා කොට මෙ‍සේ වදාළ සේක: </span></span><span class="verse v24" data-usfm="LUK.13.24"><span class="label">24</span><span class="content">“පටු දොරෙන් ඇතුළු වන්නට වීර්ය කරන්න. මන්ද, බොහෝ දෙනෙක් ඇතුළු වන්නට සොයන නමුත් ඔවුන්ට නොහැකි වේ ය යි මම ඔබට කියමි. </span></span><span class="verse v25" data-usfm="LUK.13.25"><span class="label">25</span><span class="content">ගෙදර ස්වාමියා නැඟිට දොර වැසූ පසු ඔබ පිටත සිට දොරට තට්ටු කරමින්, ‘ස්වාමීනි, අපට දොර හැරිය මැනවැ’යි කියන කල, ‘නුඹලා කොතැනින් ආවාහු දැ යි නොදනිමි’යි ඔහු පිළිතුරු දෙනු ඇත. </span></span><span class="verse v26" data-usfm="LUK.13.26"><span class="label">26</span><span class="content">එවිට ඔබ: ‘අපි ඔබ සමඟ කෑවෙමු, බීවෙමු, ඔබ අපේ වීදිවල ඉගැන්වූ සේකැ’යි කියන්නහු ය. </span></span><span class="verse v27" data-usfm="LUK.13.27"><span class="label">27</span><span class="content"> එහෙත් ඔහු කතා කොට, ‘නුඹලා කොතැනින් ආවාහු දැ යි මම නොදනිමි. අදමිටුකම් කරන නුඹලා සියලු දෙනා ම මා කෙරෙන් පලා යව්’ යයි කියන්නේ ය. </span></span><span class="verse v28" data-usfm="LUK.13.28"><span class="label">28</span><span class="content"> </span><span class="content">ආබ්‍රහම් ද ඊසාක් ද ජාකොබ් ද සියලු දිවැසිවරයන් ද දෙවියන් වහන්සේගේ රාජ්‍යයෙහි සිටිය දී ඔබ පිටතට දමනු ලබන කල එහි විලාප කීම ද දත්මිටිකෑම ද ඇති වේ. </span></span><span class="verse v29" data-usfm="LUK.13.29"><span class="label">29</span><span class="content">තවද, මනුෂ්‍යයෝ පෙරදිගින් හා අපරදිගින් ද උතුරු දිගින් හා දකුණු දිගින් ද පැමිණ දෙවියන් වහන්සේගේ රාජ්‍යයෙහි මංගල භෝජනයට අසුන් ගන්නෝ ය. </span></span><span class="verse v30" data-usfm="LUK.13.30"><span class="label">30</span><span class="content"> මෙ‍න්න, දැන් අන්තිමයන් ව සිටින සමහරු ප්‍රථමයෝ ද දැන් ප්‍රථමයන් ව සිටින සමහරු අන්තිමයෝ ද වන්නෝ ය.”</span></span> 
     </div> 
     <div class="s1"> <span class="heading"><b>ජෙරුසලම ගැන අඳෝනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 23:37-39</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="LUK.13.30"><span class="content"> </span></span><span class="verse v31" data-usfm="LUK.13.31"><span class="label">31</span><span class="content">ඒ මොහොතේ දී ම පරිසිවරුන්ගෙන් සමහරෙක් පැමිණ, “මෙ‍තැනින් අහක් ව ගිය මැනව. මන්ද, හෙරොද් ඔබ මරනු රිසියෙන් සිටින්නේ ය”යි කී හ. </span></span><span class="verse v32" data-usfm="LUK.13.32"><span class="label">32</span><span class="content">උන් වහන්සේ ඔවුන්ට කතා කොට මෙ‍සේ වදාළ සේක: “ඔබ ගොස් ඒ හිවලාට මෙ‍සේ කියන්න: අදත්, හෙටත් මම දුෂ්ටාත්මයන් දුරු කොට රෝග සුව කරමි. තුන් වැනිදා මාගේ පරමාර්ථය මුදුන් පත් කරගන්නෙමි, </span></span><span class="verse v33" data-usfm="LUK.13.33"><span class="label">33</span><span class="content">එසේ වුව ද, අදත්, හෙටත්, අනිද්දාත් මා චාරිකාවෙහි යෙදිය යුතු ය: කුමක් හෙයින් ද, දිවැසිවරයෙකුගේ මරණය ජෙරුසලමෙන් පිටත දී සිදුවිය නොහැකි ය.”</span></span> 
     </div> 
     <div class="p"> <span class="verse v33" data-usfm="LUK.13.33"><span class="content"> </span></span><span class="verse v34" data-usfm="LUK.13.34"><span class="label">34</span><span class="content">“අහෝ! ජෙරුසලම, දිවැසිවරයන් නසන, තී වෙත එවූ දූතයන්ට ගල් ගසන ජෙරුසලම! කිකිළියක ඇගේ පැටවුන් සිය පියාපත් යටට එක්රැස් කරගන්නාක් මෙ‍න්, තිගේ දරු කැල එක්රැස් කරගන්නට මම කී වරක් කැමැති වීම් ද? එහෙත් ඔබ කැමැති වූයේ නැත. </span></span><span class="verse v35" data-usfm="LUK.13.35"><span class="label">35</span><span class="content"> බලන්න, ඔබේ දේව මාලිගාව පාළු කරදමා තිබෙන හැටි! තවද, ‘සමිඳාණන් වහන්සේගේ නාමයෙන් එන තැනැත්තාට ආසිරි වේ වා’යි පවසන තුරු ඔබ මා යළි නොදක්නහු ය යි මම ඔබට කියමි.”</span></span> 
     </div> 
    </div> 
   </div> 
  </div>
 </body>
</html>