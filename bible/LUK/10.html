<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch10" data-usfm="LUK.10">  
     <div class="s1"> <span class="heading"><b>සැත්තෑ දෙනාගේ ධර්මදූත මෙ‍හෙය</b></span> 
     </div> 
     <div class="p"> <span class="content"> </span><span class="verse v1" data-usfm="LUK.10.1"><span class="label">1</span><span class="content">ඉන්පසු සමිඳාණන් වහන්සේ තවත් සැත්තෑ</span><span class="content"> දෙනෙකු පත් කොට තමන් යන්න අදහස් කළ සියලු නගර හා පෙදෙස්වලට ඔවුන් දෙදෙනා බැගින් තමන්ට කලින් යැවූ සේක. </span></span><span class="verse v2" data-usfm="LUK.10.2"><span class="label">2</span><span class="content"> උන් වහන්සේ ඔවුන්ට මෙ‍සේ වදාළ සේක: “ගොයම නම් බහුල ය. ගොවීහු විරල ය. එබැවින් ගොයම් කැපීමට මෙ‍හෙකරුවන් එවන මෙ‍න් ගොයමේ හිමියාණන්ට යාච්ඤා කරන්න. </span></span><span class="verse v3" data-usfm="LUK.10.3"><span class="label">3</span><span class="content"> ඉතින් යන්න. වගවලසුන් මැදට බැටළු පැටවුන් යවන්නාක් මෙ‍න් මම ඔබ යවමි. </span></span><span class="verse v4" data-usfm="LUK.10.4"><span class="label">4</span><span class="content"> පසුම්බියක් හෝ මල්ලක් හෝ පා වහන් හෝ නොගෙන යන්න. මඟ දී ආචාර කිරීම් සඳහා පමා නොවන්න. </span></span><span class="verse v5" data-usfm="LUK.10.5"><span class="label">5</span><span class="content">ඔබ යම් ගෙදරකට ඇතුළු වූ කල, පළමුකොට ‘මේ ගෙදරට සාමය වේ වා!’යි පතන්න. </span></span><span class="verse v6" data-usfm="LUK.10.6"><span class="label">6</span><span class="content">සාමය ලබන්නට සුදුසු කෙනෙක් එහි සිටිත් නම් ඔබගේ සාම පැතුම ඔහු පිට රැඳෙනු ඇත. නැතහොත් එය ඔබ වෙත පෙරළා එනු ඇත. </span></span><span class="verse v7" data-usfm="LUK.10.7"><span class="label">7</span><span class="content"> ඔවුන් දෙන දෙය කමින් බොමින් ඒ ගෙදර ම නැවතී සිටින්න. මන්ද, මෙ‍හෙකරුවා සිය වේතනය ලැබිය යුතු ය; ගෙදරින් ගෙදරට නොයන්න. </span></span><span class="verse v8" data-usfm="LUK.10.8"><span class="label">8</span><span class="content">ඔබ යම් නුවරකට ඇතුළු වූ කල ඔවුන් ඔබ පිළිගත්තොත්, ඔබ ඉදිරියෙහි තබන දේ වළඳන්න. </span></span><span class="verse v9" data-usfm="LUK.10.9"><span class="label">9</span><span class="content">එහි සිටින රෝගීන් සුව කරන්න. ‘දෙවියන් වහන්සේගේ රාජ්‍යය ඔබ වෙත පැමිණියේ ය’යි ඔවුන්ට ප්‍රකාශ කරන්න. </span></span><span class="verse v10" data-usfm="LUK.10.10"><span class="label">10</span><span class="content"> එහෙත් යම් නුවරකට ඇතුළු වූ කල ඔවුන් ඔබ නොපිළිගත්තොත්, ඒ නුවර වීදිවලට ගොස්, </span></span><span class="verse v11" data-usfm="LUK.10.11"><span class="label">11</span><span class="content">‘අපේ පාදවල වැකුණු මේ නුවර දූවිලි පවා ඔබට විරුද්ධ ව අපි ගසා දමමු; ඒ කෙසේ වුවත් දෙවියන් වහන්සේගේ රාජ්‍යය ළං ව ඇති බව දැනගන්නැ’යි කියන්න. </span></span><span class="verse v12" data-usfm="LUK.10.12"><span class="label">12</span><span class="content"> මෙ‍ය මම ඔබට කියමි, ඒ දවසේ දී ඒ නුවරට වඩා සොදොමට සහනය ඇති වන්නේ ය.”</span></span> 
     </div> 
     <div class="s1"> <span class="heading"><b>පසුතැවී සිත් හරවා නොගත් නුවරවලට විපත්</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 11:20-24</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="LUK.10.12"><span class="content"> </span></span><span class="verse v13" data-usfm="LUK.10.13"><span class="label">13</span><span class="content"> </span><span class="content"> “එම්බා කොරාශීනය, ඔබට වන විපතක මහත! එම්බා බෙත්සයිදාව, ඔබට වන විපතක මහත! ඔබ තුළ කළ ප්‍රබල ක්‍රියා තීර්හි හා සීදොන්හි කළා නම්, මීට කලින් ගෝනි රෙදි හැඳ අළු තවරා ගෙන පසුතැවී සිත් හරවා ගැනීමට ඔවුන්ට ඉඩ තිබිණි. </span></span><span class="verse v14" data-usfm="LUK.10.14"><span class="label">14</span><span class="content">එසේ වුව ද දේව විනිශ්චය දවසේ දී ඔබට වඩා තීර්ට හා සීදොනට සහනය ලැබෙන්නේ ය. </span></span><span class="verse v15" data-usfm="LUK.10.15"><span class="label">15</span><span class="content"> එම්බා කපර්ණවුම, ඔබ සගලොව දක්වා උසස් කරනු ලබන්නෙහි ද? නැත, පාතාලය දක්වා පහත හෙළනු ලබන්නෙහි ය. </span></span><span class="verse v16" data-usfm="LUK.10.16"><span class="label">16</span><span class="content"> ඔබගේ වචන අසන්නා මාගේ වචන අසයි; ඔබ ප්‍රතික්ෂේප කරන්නා මා ප්‍රතික්ෂේප කරයි; මා ප්‍රතික්ෂේප කරන්නා මා එවූ තැනැන් වහන්සේ ප්‍රතික්ෂේප කරන්නේ ය.”</span></span> 
     </div> 
     <div class="s1"> <span class="heading"><b>සැත්තෑ දෙනා හැරී ඊම</b></span> 
     </div> 
     <div class="p"> <span class="verse v16" data-usfm="LUK.10.16"><span class="content"> </span></span><span class="verse v17" data-usfm="LUK.10.17"><span class="label">17</span><span class="content">ඉන්පසු සැත්තෑ</span><span class="content"> දෙනා ප්‍රීතියෙන් හැරී අවුත්, “ස්වාමීනි, ඔබගේ නාමයේ අනුහසින් දුෂ්ටාත්මයෝ පවා අපට අවනත වෙති”යි කී හ. </span></span><span class="verse v18" data-usfm="LUK.10.18"><span class="label">18</span><span class="content">උන් වහන්සේ ඔවුන්ට කතා කොට, “සාතන් විදුලියක් මෙ‍න් අහසින් වැටෙනු දිටිමි. </span></span><span class="verse v19" data-usfm="LUK.10.19"><span class="label">19</span><span class="content"> බලන්න, සර්පයන් ද ගෝනුස්සන් ද පාගන්ටත්, සතුරාගේ මුළු ශක්තිය මැඬලන්ටත් මා ඔබට බලය පවරා ඇත; කිසිවකින් ඔබට අනතුරක් නොවෙයි. </span></span><span class="verse v20" data-usfm="LUK.10.20"><span class="label">20</span><span class="content">එසේ වුව ද අශුද්ධාත්මයන් ඔබට යටත් වන නිසා සන්තෝෂ නොවන්න; ඔබගේ නාම ස්වර්ගයෙහි ලියා ඇති නිසා සන්තෝෂ වන්නැ”යි වදාළ සේක.</span></span> 
     </div> 
     <div class="s1"> <span class="heading"><b>දේවානාවරණය ගැන ජේසුස් වහන්සේගේ තුති පිදුම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 11:25-27</b></span><span class="heading"><b>;</b></span><span class="heading"><b>13:16-17</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="LUK.10.20"><span class="content"> </span></span><span class="verse v21" data-usfm="LUK.10.21"><span class="label">21</span><span class="content">ඒ පැයේ දී ම උන් වහන්සේ ශුද්ධාත්මයෙන් පූර්ණ වී උදන් අනමින්, “ස්වර්ගයටත් පොළොවටත් අධිපති වූ පියාණෙනි, ඔබ මේ දේවල් පැණවතුන් හා නැණවතුන් කෙරෙන් ආවරණය කොට බාලයන්ට අනාවරණය කළ බැවින් ඔබට තුති පුදමි. එසේය පියාණෙනි, ඔබට ප්‍රිය මනාප වූයේත් එය ම ය. </span></span><span class="verse v22" data-usfm="LUK.10.22"><span class="label">22</span><span class="content"> මාගේ පියාණන් වහන්සේ සියල්ල ම මට පවරා දී තිබේ. පුත්‍රයාණෝ කවරෙක් දැ යි පියාණන් වහන්සේ හැර අන් කිසිවෙක් නොදනිති. එසේ ම පුත්‍රයාණනුත්, පුත්‍රයාණන් විසින් පියාණන් වහන්සේ එළිදරව් කිරීමට තෝරාගනු ලැබූ අයත් හැර අන් කිසිවෙක් පියාණන් වහන්සේ කවරෙක් දැ යි නොදනිති”යි වදාළ සේක. </span></span><span class="verse v23" data-usfm="LUK.10.23"><span class="label">23</span><span class="content">එවිට උන් වහන්සේ ශ්‍රාවකයන් සමඟ තනියම සිටිය දී ඔවුන්ට කතා කොට, “ඔබ නරඹන දේ දකින ඇස් භාග්‍යවන්ත ය. </span></span><span class="verse v24" data-usfm="LUK.10.24"><span class="label">24</span><span class="content">මෙ‍ය මම ඔබට කියමි, ඔබ දකින දේ දකින්ටත්, ඔබ අසන දේ අසන්ටත් බොහෝ දිවැසිවරු ද රජවරු ද අපේක්ෂාවෙන් සිටියහ. එහෙත් ඔවුන් එය දුටුවේ වත් නැත, ඇසුවේ වත් නැතැ”යි වදාළ සේක.</span></span> 
     </div> 
     <div class="s1"> <span class="heading"><b>යහපත් සමාරියයා</b></span> 
     </div> 
     <div class="p"> <span class="verse v24" data-usfm="LUK.10.24"><span class="content"> </span></span><span class="verse v25" data-usfm="LUK.10.25"><span class="label">25</span><span class="content"> </span><span class="content"> එක්තරා විනයධරයෙක් නැඟිට, උන් වහන්සේ පරීක්ෂා කරමින් “ගුරුදේවයෙනි, සදාතන ජීවනය හිමි කරගනු සඳහා මා කුමක් කටයුතු දැ”යි ඇසී ය. </span></span><span class="verse v26" data-usfm="LUK.10.26"><span class="label">26</span><span class="content">උන් වහන්සේ ද ඔහුට පිළිතුරු දෙමින්, “ව්‍යවස්ථාවලියෙහි ලියා ඇත්තේ කිමෙ‍ක් ද? ඔබ එය තේරුම්ගන්නේ කෙසේ දැ”යි ඇසූ සේක. </span></span><span class="verse v27" data-usfm="LUK.10.27"><span class="label">27</span><span class="content"> ඔහු උත්තර දෙමින්, “නුඹේ මුළු හෘදයෙන් ද නුඹේ මුළු ආත්මයෙන් ද නුඹේ මුළු වීර්යයෙන් ද නුඹේ මුළු බුද්ධියෙන් ද නුඹේ දෙවි වූ සමිඳාණන් වහන්සේටත්, නුඹ නුඹට ප්‍රේම කරන්නාක් මෙ‍න් නුඹේ අසල්වැසියාටත් ප්‍රේම කරන්න යනුයි” කී ය. </span></span><span class="verse v28" data-usfm="LUK.10.28"><span class="label">28</span><span class="content"> උන් වහන්සේ, “ඔබේ උත්තරය හරි ය. එසේ කරන්න, එවිට ඔබ ජීවත් වන්නෙහි ය”යි ඔහුට වදාළ සේක. </span></span><span class="verse v29" data-usfm="LUK.10.29"><span class="label">29</span><span class="content">එහෙත් ඔහු තමන් නිවැරදි බව දක්වන්ට කැමැති ව “මාගේ අසල්වැසියා කවරෙක් දැ”යි ජේසුස් වහන්සේගෙන් ප්‍රශ්න කෙළේ ය.</span></span> 
     </div> 
     <div class="p"> <span class="verse v29" data-usfm="LUK.10.29"><span class="content"> </span></span><span class="verse v30" data-usfm="LUK.10.30"><span class="label">30</span><span class="content">ජේසුස් වහන්සේ පිළිතුරු දෙමින් මෙ‍සේ වදාළ සේක: “එක් මිනිසෙක් ජෙරුසලමෙන් ජෙරිකෝව බලා යද්දී, සොර මුළකට අසුවිය; සොරු ඔහුගේ වස්ත්‍ර පැහැරගෙන, ඔහුට තළා පෙළා, ඔහු අඩ පණ කොට දමා යන්නට ගියහ. </span></span><span class="verse v31" data-usfm="LUK.10.31"><span class="label">31</span><span class="content">ඒ අතර එක් පූජකයෙක් අහම්බෙන් ඒ මඟ යනුයේ, ඔහු දැක පාරේ අනෙක් පැත්තෙන් ගියේ ය. </span></span><span class="verse v32" data-usfm="LUK.10.32"><span class="label">32</span><span class="content">එසේ ම ලෙවීයයෙක් ද, එතැනට පැමිණ ඔහු දැක පාරේ අනෙක් පැත්තෙන් ගියේ ය. </span></span><span class="verse v33" data-usfm="LUK.10.33"><span class="label">33</span><span class="content">එහෙත්, ඒ මඟින් ගමන්ගත් එක් සමාරිය ජාතික මිනිසෙක් ඔහු හුන් තැනට අවුත්, ඔහු දැක, අනුකම්පා උපදවා, </span></span><span class="verse v34" data-usfm="LUK.10.34"><span class="label">34</span><span class="content">ඔහු වෙතට ගොස්, තෙල් හා මිදියුස ගල්වා, තුවාළ බැඳ, තමාගේ ම මෘගයා පිට හිඳුවා, තානායමට ගෙන ගොස් ඔහු බලාගත්තේ ය. </span></span><span class="verse v35" data-usfm="LUK.10.35"><span class="label">35</span><span class="content">පසුවදා ඔහු රිදී කාසි දෙකක් ගෙන තානායම්කාරයාට දී, ‘මොහු බලාගන්න; මෙ‍යට වැඩියෙන් ඔබ වියදම් කරන යම් තරමක් ඇද්ද, නැවත ආ විට මම එය ඔබට ගෙවන්නෙමි’යි කී ය. </span></span><span class="verse v36" data-usfm="LUK.10.36"><span class="label">36</span><span class="content">ඉදින් සොරුන් අතට අසුවූ ඒ තැනැත්තාට මෙ‍කී තිදෙනාගෙන් අසල්වැසියා වූයේ කවරෙක් ද කියා ඔබ සිතන්නෙහි ද? </span></span><span class="verse v37" data-usfm="LUK.10.37"><span class="label">37</span><span class="content">“ඔහුට දයාව දැක්වූ තැනැත්තා ය”යි විනයධරයා කී ය. “ඔබත් ගොස් එසේ ම කරන්නැ”යි ජේසුස් වහන්සේ ඔහුට වදාළ සේක.</span></span> 
     </div> 
     <div class="s1"> <span class="heading"><b>මාර්තා සහ මරියා</b></span> 
     </div> 
     <div class="p"> <span class="verse v37" data-usfm="LUK.10.37"><span class="content"> </span></span><span class="verse v38" data-usfm="LUK.10.38"><span class="label">38</span><span class="content"> </span><span class="content"> තවද ජේසුස් වහන්සේ සිය ශ්‍රාවකයන් සමඟ යද්දී, උන් වහන්සේ එක් ගමකට ඇතුළු වූ සේක. එවිට මාර්තා නම් එක් ස්ත්‍රියක් සිය නිවසට උන් වහන්සේ පිළිගත්තා ය. </span></span><span class="verse v39" data-usfm="LUK.10.39"><span class="label">39</span><span class="content">ඇයට මරියා නම් සහෝදරියක් වූවා ය. ඈ සමිඳාණන් වහන්සේගේ පාමුල හිඳ උන් වහන්සේගේ ඉගැන්වීමට සවන් දුන්නා ය. </span></span><span class="verse v40" data-usfm="LUK.10.40"><span class="label">40</span><span class="content">එහෙත් මාර්තා සත්කාර කටයුතු වැඩි වීමෙ‍න් කරදර වී සිටියා ය. ඈ උන් වහන්සේ වෙතට පැමිණ, “ස්වාමීනි, මාගේ සහෝදරිය පැත්තකට වී සත්කාර කටයුතු මා පිට ම පවරා සිටින හැටි ඔබ සලකන්නේ නැද් ද? එබැවින් මට උදව් කරන්නට ඈට කිව මැනවැ”යි කීවා ය. </span></span><span class="verse v41" data-usfm="LUK.10.41"><span class="label">41</span><span class="content">එහෙත් සමිඳාණන් වහන්සේ උත්තර දෙමින්, “මාර්තා, මාර්තා, ඔබ බොහෝ දේ ගැන කරදර වෙමින් නළංගු වන්නෙහි ය. </span></span><span class="verse v42" data-usfm="LUK.10.42"><span class="label">42</span><span class="content">එහෙත් අවශ්‍ය එක දෙයකි. මරියා යහපත් දෙය තෝරාගෙන ඇත; එය ඈ කෙරෙන් පැහැරගනු නොලැබේ ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>