<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch1" data-usfm="LUK.1">  
     <div class="s1"> <span class="heading"><b>පිළිගැන්වීම</b></span> 
     </div> 
     <div class="p"> <span class="content"> </span><span class="verse v1" data-usfm="LUK.1.1"><span class="label">1</span><span class="content">ශ්‍රීමත් තියෝපිලස් තුමෙ‍නි, අප අතර ඉටු වී ඇති සිද්ධීන් අලළා කථා වස්තුවක් සම්පාදනය කිරීමට බොහෝ දෙනෙකු උත්සාහ කර ඇත. </span></span><span class="verse v2" data-usfm="LUK.1.2"><span class="label">2</span><span class="content">ඔවුන් එසේ කර ඇත්තේ ඒ සිද්ධීන් මුල සිට ම සියැසින් දුටු අය හා දහම් පණිවුඩය දෙසූ අය අපට භාර දුන් කරුණු අනුව ය. </span></span><span class="verse v3" data-usfm="LUK.1.3"><span class="label">3</span><span class="content">එබැවින්, මුල සිට ම සියල්ල තතු පරිදි විමසා බැලූ මට ද ඔබ උදෙසා විධිමත් වෘත්තාන්තයක් ලිවීම මැනවැ යි සිතිණි. </span></span><span class="verse v4" data-usfm="LUK.1.4"><span class="label">4</span><span class="content">මා එසේ ලියන්නේ, ඔබ තුමාණන්ට උගන්වා ඇති කරුණුවල නියම සත්‍යය පහදා දෙන පිණිස ය.</span></span> 
     </div> 
     <div class="s1"> <span class="heading"><b>ස්නාවක ජොහන්ගේ උත්පත්තිය</b></span> 
     </div> 
     <div class="p"> <span class="verse v4" data-usfm="LUK.1.4"><span class="content"> </span></span><span class="verse v5" data-usfm="LUK.1.5"><span class="label">5</span><span class="content"> </span><span class="content"> ජුදාහි රජ වූ හෙරොද්ගේ කාලයෙහි අබියාගේ පේරුවට අයත් සෙකරියස් නම් එක් පූජක නමක් විය. ඔහුට ආරොන්ගේ පෙළපතෙන් බිරිඳක් වූවා ය. ඇගේ නම එලිසබෙත් ය. </span></span><span class="verse v6" data-usfm="LUK.1.6"><span class="label">6</span><span class="content">මේ යුවල සමිඳාණන් වහන්සේගේ සියලු ආඥා හා නියෝග නිවැරදි ව පිළිපදිමින් දෙවියන් වහන්සේ අබිමුවෙහි දැහැමින් විසූ හ. </span></span><span class="verse v7" data-usfm="LUK.1.7"><span class="label">7</span><span class="content">එලිසබෙත් වඳ ව සිටි බැවින් ඔවුන්ට දරුසම්පතක් නො වී ය. ඇරත් ඒ දෙපොළ වයස් ගත ව සිටියහ.</span></span> 
     </div> 
     <div class="p"> <span class="verse v7" data-usfm="LUK.1.7"><span class="content"> </span></span><span class="verse v8" data-usfm="LUK.1.8"><span class="label">8</span><span class="content">සෙකරියස්ගේ පේරුවේ අයට දෙවියන් වහන්සේ ඉදිරියෙහි පූජක කටයුතු කරන අවස්ථාව පැමිණි විට, </span></span><span class="verse v9" data-usfm="LUK.1.9"><span class="label">9</span><span class="content">පූජක නිල පිළිවෙළින් සමිඳාණන් වහන්සේගේ ශුද්ධස්ථානයට පිවිස සුවඳ දුම් පූජා කිරීමේ වාරය, දාදු දැමීමෙ‍න්, සෙකරියස්ට පැවරිණි. </span></span><span class="verse v10" data-usfm="LUK.1.10"><span class="label">10</span><span class="content">සුවඳ දුම් පූජා පවත්වන වේලෙහි මුළු පිරිස පිටත යාච්ඤා කරමින් උන්හ. </span></span><span class="verse v11" data-usfm="LUK.1.11"><span class="label">11</span><span class="content">එවිට දුම් පූජාසනයට දකුණු පසින් සමිඳාණන් වහන්සේගේ දූතයෙක් ඔහුට දර්ශනය විය. </span></span><span class="verse v12" data-usfm="LUK.1.12"><span class="label">12</span><span class="content">සෙකරියස් ඔහු දැක කැළඹී බියපත් විය. </span></span><span class="verse v13" data-usfm="LUK.1.13"><span class="label">13</span><span class="content">දේව දූතයා ඔහුට කතා කොට, “සෙකරියස්, බිය නොවන්න. මන්ද, ඔබේ යාච්ඤාව අසනු ලැබී ය. ඔබේ බිරිඳ වන එලිසබෙත් ඔබගෙන් පුතෙකු ලබන්නී ය. ඔහුට ජොහන් යයි නම් තබන්න. </span></span><span class="verse v14" data-usfm="LUK.1.14"><span class="label">14</span><span class="content">සතුට හා සොම්නස ඔබට ඇති වේ. බොහෝ දෙන ඔහුගේ උත්පත්තිය නිමිත්තෙන් ප්‍රීති වන්නාහ. </span></span><span class="verse v15" data-usfm="LUK.1.15"><span class="label">15</span><span class="content"> මන්ද, ඔහු සමිඳාණන් වහන්සේ අබිමුවෙහි ශ්‍රේෂ්ඨ වන්නේ ය. ඔහු මිදියුස වත්, මත්පැන් වත් නොබොන්නේ ය. මව්කුස සිට ම ඔහු ශුද්ධාත්මයාණන්ගෙන් පූර්ණ වන්නේ ය. </span></span><span class="verse v16" data-usfm="LUK.1.16"><span class="label">16</span><span class="content">ඔහු ඉශ්රායෙල්වරුන් බොහෝ දෙනෙකු ඔවුන්ගේ දෙවි ස්වාමීන් වහන්සේ වෙත හරවන්නේ ය. </span></span><span class="verse v17" data-usfm="LUK.1.17"><span class="label">17</span><span class="content"> ඔහු මවුපියන් හා දරුවන් සමඟි කරවන පිණිස ද, නොදැමුණු ජනයන් දමිටුන්ගේ ප්‍රඥාවට හරවන පිණිස ද, සැදී පැහැදී සිටින සෙනඟක් සමිඳාණන් වහන්සේට සූදානම් කර දෙන පිණිස ද, එලියාගේ ආත්මානුභාවයෙන් හා බලයෙන් උන් වහන්සේට පෙරටුව යන්නේ ය”යි කී ය.</span></span> 
     </div> 
     <div class="p"> <span class="verse v17" data-usfm="LUK.1.17"><span class="content"> </span></span><span class="verse v18" data-usfm="LUK.1.18"><span class="label">18</span><span class="content">එවිට සෙකරියස්, දේව දූතයා අමතමින්, “මා මෙ‍ය දැනගන්නේ කෙසේ ද? මම මහල්ලෙක්මි; මාගේ භාර්යාව ද වයස්ගත ව සිටී ය”යි කී ය. </span></span><span class="verse v19" data-usfm="LUK.1.19"><span class="label">19</span><span class="content"> දේව දූතයා පිළිතුරු දෙමින්, “දෙවියන් වහන්සේ අබිමුවෙහි සේවා කරන ගාබ්‍රියෙල් මම ය; මා එවන ලද්දේ ඔබ සමඟ කතා කරන්නටත්, මේ සුබ ආරංචිය ඔබට පවසන්නටත් ය. </span></span><span class="verse v20" data-usfm="LUK.1.20"><span class="label">20</span><span class="content">බලන්න. නියම කාලයෙහි ඉටුවන්න යන, මා කී දේ ඔබ අවිශ්වාස කළ බැවින්, මේ කාරණා සිදු වන දවස දක්වා ඔබ කතා කළ නොහැකි ව නිහඬ වනු ඇතැ”යි කී ය.</span></span> 
     </div> 
     <div class="p"> <span class="verse v20" data-usfm="LUK.1.20"><span class="content"> </span></span><span class="verse v21" data-usfm="LUK.1.21"><span class="label">21</span><span class="content">සෙකරියස් එන තෙක් බලා සිටි සමූහයා ඔහු ශුද්ධස්ථානයෙහි පමා වීම ගැන මවිත වූ හ: </span></span><span class="verse v22" data-usfm="LUK.1.22"><span class="label">22</span><span class="content">ඔහු පිට වී ආ කල ඔවුන් සමඟ කතා කිරීමට අපොහොසත් විය. ඔහු පූජා ස්ථානයෙහි යම් කිසි දර්ශනයක් දක්නට ඇතැ යි ඔව්හු තේරුම්ගත්හ. ඔහු ද අතින් සංඥා කරමින් ගොළුගැහී සිටියේ ය. </span></span><span class="verse v23" data-usfm="LUK.1.23"><span class="label">23</span><span class="content">සේවා කාලය නිම වූ පසු ඔහු සිය නිවෙසට ගියේ ය.</span></span> 
     </div> 
     <div class="p"> <span class="verse v23" data-usfm="LUK.1.23"><span class="content"> </span></span><span class="verse v24" data-usfm="LUK.1.24"><span class="label">24</span><span class="content">මඳ කලකට පසු ඔහුගේ බිරිඳ වන එලිසබෙත් ගැබ්ගෙන, පස් මසක් රහසිගත ව වෙසෙමින්, </span></span><span class="verse v25" data-usfm="LUK.1.25"><span class="label">25</span><span class="content">“ලෝකයා අතර පැවති මාගේ නින්දාව පහ කරනු වස් සමිඳාණන් වහන්සේ මෙ‍කල මා දෙස කරුණාවෙන් බලා මේ දේ කළ සේකැ”යි කීවා ය.</span></span> 
     </div> 
     <div class="s1"> <span class="heading"><b>ජේසුස් වහන්සේගේ උපත දැනුම් දීම</b></span> 
     </div> 
     <div class="p"> <span class="verse v25" data-usfm="LUK.1.25"><span class="content"> </span></span><span class="verse v26" data-usfm="LUK.1.26"><span class="label">26</span><span class="content">සවැනි මස, ගාබ්‍රියෙල් නම් දේව දූතයා දෙවියන් වහන්සේ විසින් ගලීලයේ නාසරෙත් නම් නුවර විසූ, </span></span><span class="verse v27" data-usfm="LUK.1.27"><span class="label">27</span><span class="content"> දාවිත් රජ පරපුරෙන් පැවත එන ජෝසෙප් නම් මනුෂ්‍යයෙකු හට විවාහ ගිවිසුම් දී සිටි කන්‍යාවක වෙත යවන ලදී. ඒ කන්‍යාවගේ නම මරියා ය. </span></span><span class="verse v28" data-usfm="LUK.1.28"><span class="label">28</span><span class="content">දේව දූතයා ඈ සිටි තැනට පැමිණ, “විපුල ප්‍රසාදලත් උත්තමිය, ඔබට මංගල වේ; සමිඳාණන් වහන්සේ ඔබ සමඟ ය”යි කී ය. </span></span><span class="verse v29" data-usfm="LUK.1.29"><span class="label">29</span><span class="content">එහෙත්, ඈ ඒ වදන් අසා අතිශයින් කැළඹී මේ කෙබඳු ආචාරයක් දැ යි සිත සිතා සිටියා ය. </span></span><span class="verse v30" data-usfm="LUK.1.30"><span class="label">30</span><span class="content">දේව දූතයා ඈට කතා කොට, “මරියාණනි, බිය නොවන්න, ඔබ දෙවියන් වහන්සේගෙන් වරප්‍රසාදය ලද්දෙහි ය. </span></span><span class="verse v31" data-usfm="LUK.1.31"><span class="label">31</span><span class="content"> මේ බලන්න, ඔබ පිළිසිඳගෙන පුතෙකු ලබන්නෙහි ය; උන් වහන්සේට ජේසුස් යන නාමය තබන්න.</span></span> 
     </div> 
     <div class="p"> <span class="verse v31" data-usfm="LUK.1.31"><span class="content"> </span></span><span class="verse v32" data-usfm="LUK.1.32"><span class="label">32</span><span class="content"> </span><span class="content"> “උන් වහන්සේ ශ්‍රේෂ්ඨ වන සේක, පරමෝත්තමයාණන්ගේ පුත්‍රයාණෝ යයි කියනු ලබන සේක; උන් වහන්සේගේ පිය වූ දාවිත්ගේ සිංහාසනය දෙවි ස්වාමීන් වහන්සේ උන් වහන්සේට ප්‍රදානය කරන සේක; </span></span><span class="verse v33" data-usfm="LUK.1.33"><span class="label">33</span><span class="content">උන් වහන්සේ ජාකොබ්ගේ වංශය කෙරෙහි සදහට ම රජකම් කරන සේක; උන් වහන්සේගේ රාජ්‍යය කෙළවරක් නොදක්නේ ය”යි කී ය.</span></span> 
     </div> 
     <div class="p"> <span class="verse v33" data-usfm="LUK.1.33"><span class="content"> </span></span><span class="verse v34" data-usfm="LUK.1.34"><span class="label">34</span><span class="content">එවිට මරිය තුමී දේව දූතයාට කතා කොට, “මට පුරුෂයෙකු නැති බැවින් මෙ‍වැන්නක් කෙසේ විය හැකි දැ”යි ඇසුවා ය. </span></span><span class="verse v35" data-usfm="LUK.1.35"><span class="label">35</span><span class="content">දේව දූතයා ඈට උත්තර දෙමින්, “ශුද්ධාත්මයාණන් වහන්සේ ඔබ කෙරෙහි පහළ වන සේක; පරමෝත්තමයාණන්ගේ ආනුභාවය ද ඔබ වසාගන්නේ ය. එහෙයින් උපදින පරිශුද්ධ දරුවා දෙවියන් වහන්සේගේ පුත්‍රයාණෝ යයි කියනු ලබන සේක. </span></span><span class="verse v36" data-usfm="LUK.1.36"><span class="label">36</span><span class="content">බලන්න, ඔබේ ඥාතිවරිය වන එලිසබෙත් ඇගේ මහලු වයසේ දී පුතෙකු පිළිසිඳගත්තා ය. වඳ යයි කී ඇයට දැන් සවැනි මාසය ය. </span></span><span class="verse v37" data-usfm="LUK.1.37"><span class="label">37</span><span class="content"> මක්නිසා ද, දෙවියන් වහන්සේට නොකළ හැකි කිසිවක් නැතැ”යි කීවේ ය. </span></span><span class="verse v38" data-usfm="LUK.1.38"><span class="label">38</span><span class="content">මරිය තුමී කතා කරමින්, “බලන්න, මම සමිඳාණන් වහන්සේගේ දාසිය වෙමි; ඔබ පැවසූ ලෙස ම මට ඉටු වේ වා”යි කීවා ය. එවිට දේව දූතයා ඈ කෙරෙන් වෙන් ව ගියේ ය.</span></span> 
     </div> 
     <div class="s1"> <span class="heading"><b>මරිය තුමී එලිසබෙත් බැහැදැකීම</b></span> 
     </div> 
     <div class="p"> <span class="verse v38" data-usfm="LUK.1.38"><span class="content"> </span></span><span class="verse v39" data-usfm="LUK.1.39"><span class="label">39</span><span class="content">දින ගණනකට පසු මරිය තුමී නැඟිට ජුදා කඳුකරයෙහි නුවරකට යුහු ව ගොස්, </span></span><span class="verse v40" data-usfm="LUK.1.40"><span class="label">40</span><span class="content">සෙකරියස්ගේ ගෙට ඇතුළු වී, එලිසබෙත් හට ආචාර කළා ය. </span></span><span class="verse v41" data-usfm="LUK.1.41"><span class="label">41</span><span class="content">එලිසබෙත් මරිය තුමියගේ ආචාර බස් ඇසූ කල ඇගේ කුසෙහි දරුවා ඉපිලෙන්නට වන. එවිට එලිසබෙත් ශුද්ධාත්මයාණන්ගෙන් පූර්ණ ව, </span></span><span class="verse v42" data-usfm="LUK.1.42"><span class="label">42</span><span class="content">මහ හඬින් උදන් අනමින්, “ඔබ වනිතාවන් අතර අතිශයින් ආශීර්වාද ලද්දී ය. ඔබ කුස ඔත් දරු ඵලය ද ආශීර්වාද ලද්දේ ය. </span></span><span class="verse v43" data-usfm="LUK.1.43"><span class="label">43</span><span class="content">මාගේ සමිඳාණන් වහන්සේගේ මෑණියන් මා වෙත පැමිණීමට තරම් මම කවරෙක් ද? </span></span><span class="verse v44" data-usfm="LUK.1.44"><span class="label">44</span><span class="content">මක්නිසා ද ඔබේ ආචාර හඬ මා සවන් ගත වූ කෙණෙහි ම මා කුසෙහි දරුවා ප්‍රීතියෙන් ඉපිලී ගියේ ය. </span></span><span class="verse v45" data-usfm="LUK.1.45"><span class="label">45</span><span class="content">සමිඳාණන් වහන්සේගේ නාමයෙන් තමන් හට දුන් පොරොන්දුව ඉටුවන්නේ ම යයි විශ්වාස කළ තැනැත්තී භාග්‍යවන්ත ය”යි කීවා ය.</span></span> 
     </div> 
     <div class="s1"> <span class="heading"><b>මරියාවන්ගේ උදාන ගීය</b></span> 
     </div> 
     <div class="p"> <span class="verse v45" data-usfm="LUK.1.45"><span class="content"> </span></span><span class="verse v46" data-usfm="LUK.1.46"><span class="label">46</span><span class="content"> </span><span class="content"> එවිට මරිය තුමී මෙ‍සේ උදන් ඇනුවා ය:</span></span> 
     </div> 
     <div class="q2"> <span class="verse v46" data-usfm="LUK.1.46"><span class="content">“මාගේ හද සමිඳුන් උසස් ලෙස පසසයි,</span></span> 
     </div> 
     <div class="q"> <span class="verse v46" data-usfm="LUK.1.46"><span class="content"> </span></span><span class="verse v47" data-usfm="LUK.1.47"><span class="label">47</span><span class="content">මාගේ ආත්මය මා මිදුම්කාර දෙවිඳුන් ගැන උදන් අනයි;</span></span> 
     </div> 
     <div class="q"> <span class="verse v47" data-usfm="LUK.1.47"><span class="content"> </span></span><span class="verse v48" data-usfm="LUK.1.48"><span class="label">48</span><span class="content"> </span><span class="content"> මක්නිසා ද, එතුමාණෝ සිය දාසියගේ දීනතාව කුළුණු පාමින් සලකා වදාළ සේක.</span></span> 
     </div> 
     <div class="q2"> <span class="verse v48" data-usfm="LUK.1.48"><span class="content">හැම පරපුරක් ම මෙ‍තැන් සිට, භාග්‍යවන්තී ය’යි මට කියනු ඇත.</span></span> 
     </div> 
     <div class="q"> <span class="verse v48" data-usfm="LUK.1.48"><span class="content"> </span></span><span class="verse v49" data-usfm="LUK.1.49"><span class="label">49</span><span class="content">පරාක්‍රමයාණෝ මා උදෙසා මහත් දේ කළ සේක.</span></span> 
     </div> 
     <div class="q2"> <span class="verse v49" data-usfm="LUK.1.49"><span class="content">‘පරිශුද්ධයාණෝ’ යනු එතුමන්ගේ නාමය ය.</span></span> 
     </div> 
     <div class="q"> <span class="verse v49" data-usfm="LUK.1.49"><span class="content"> </span></span><span class="verse v50" data-usfm="LUK.1.50"><span class="label">50</span><span class="content">එතුමන්ගේ දයාව සිය බැතිමතුන් කෙරේ, පරපුරෙන් පරපුරට පැතිරේ.</span></span> 
     </div> 
     <div class="q"> <span class="verse v50" data-usfm="LUK.1.50"><span class="content"> </span></span><span class="verse v51" data-usfm="LUK.1.51"><span class="label">51</span><span class="content">සිය බාහුවෙන් එතුමාණෝ විකුම් පා, උඩඟු උදම් සිතැත්තන් විසුරුවා හැර,</span></span> 
     </div> 
     <div class="q"> <span class="verse v51" data-usfm="LUK.1.51"><span class="content"> </span></span><span class="verse v52" data-usfm="LUK.1.52"><span class="label">52</span><span class="content"> </span><span class="content"> මහ නරපතීන් සිය සිහසුන්වලින් පහත හෙළා, දීනයන් ඉහළ නංවා උසස් කළ සේක.</span></span> 
     </div> 
     <div class="q"> <span class="verse v52" data-usfm="LUK.1.52"><span class="content"> </span></span><span class="verse v53" data-usfm="LUK.1.53"><span class="label">53</span><span class="content">සාගිනි වූවන් යහපත් දෙයින් සතප්වා, ධනවතුන් හිස් අතින් හරවා යැවූ සේක.</span></span> 
     </div> 
     <div class="q"> <span class="verse v53" data-usfm="LUK.1.53"><span class="content"> </span></span><span class="verse v54" data-usfm="LUK.1.54"><span class="label">54</span><span class="content">අප පියවරුන් වූ, ආබ්‍රහම්ට හා එම පරපුරට,</span></span> 
     </div> 
     <div class="q"> <span class="verse v54" data-usfm="LUK.1.54"><span class="content"> </span></span><span class="verse v55" data-usfm="LUK.1.55"><span class="label">55</span><span class="content"> </span><span class="content"> සදහට ම පොරොන්දු වූ දයාව සිහි කරමින් සිය සේවක ඉශ්රායෙල් සෙනඟ හට, පිහිට වූ සේක.”</span></span> 
     </div> 
     <div class="p"> <span class="verse v55" data-usfm="LUK.1.55"><span class="content"> </span></span><span class="verse v56" data-usfm="LUK.1.56"><span class="label">56</span><span class="content">මරිය තුමී, එලිසබෙත් සමඟ තෙමසක් පමණ නැවතී සිට සිය නිවෙසට පෙරළා ගියා ය.</span></span> 
     </div> 
     <div class="s1"> <span class="heading"><b>ස්නාවක ජොහන්ගේ උපත</b></span> 
     </div> 
     <div class="p"> <span class="verse v56" data-usfm="LUK.1.56"><span class="content"> </span></span><span class="verse v57" data-usfm="LUK.1.57"><span class="label">57</span><span class="content">නියම කාලය පැමිණි විට එලිසබෙත් තොමෝ පුත්‍රයෙකු ලැබුවා ය. </span></span><span class="verse v58" data-usfm="LUK.1.58"><span class="label">58</span><span class="content">ඇගේ අසල්වැසියෝ ද නෑයෝ ද සමිඳාණන් වහන්සේ ඈ කෙරෙහි මහා දයානුකම්පාවක් දැක්වූ බැව් අසා ඇය සමඟ ප්‍රීති වූ හ. </span></span><span class="verse v59" data-usfm="LUK.1.59"><span class="label">59</span><span class="content">තවද, අට වන දා චර්මඡේදන පිළිවෙත පිණිස ඔව්හු දරුවා ගෙනැවිත් සිය පියාගේ නාමය අනුව ඔහුට සෙකරියස් යයි නම් තබන්නට සැරසුණහ.</span><span class="content"> </span></span><span class="verse v60" data-usfm="LUK.1.60"><span class="label">60</span><span class="content">එහෙත්, ඔහුගේ මව කතා කරමින්, “එසේ නොවේ; ඔහුට ජොහන් යන නාමය තැබිය යුතු ය”යි කීවා ය. </span></span><span class="verse v61" data-usfm="LUK.1.61"><span class="label">61</span><span class="content">“ඔබේ නෑයන් අතර ඒ නාමය ඇත්තෙක් නැතැ”යි ඔව්හු ඈට කී හ. </span></span><span class="verse v62" data-usfm="LUK.1.62"><span class="label">62</span><span class="content">ඔහුගේ පියා ඔහුට කුමන නමක් තබන්න කැමැති දැ යි දැනගන්නා පිණිස ඔව්හු ඔහුට සංඥා කළහ. </span></span><span class="verse v63" data-usfm="LUK.1.63"><span class="label">63</span><span class="content">ඔහු ලියන ලෑල්ලක් ඉල්ලාගෙන, “ඔහුගේ නම ජොහන් ය”යි ලිවී ය. සියල්ලෝම මවිත වූ හ. </span></span><span class="verse v64" data-usfm="LUK.1.64"><span class="label">64</span><span class="content">එකෙණෙහි ම ඔහුගේ කතා ශක්තිය ලැබිණි; ඔහු දෙවියන් වහන්සේ පසසමින් කතා කෙළේ ය. </span></span><span class="verse v65" data-usfm="LUK.1.65"><span class="label">65</span><span class="content">අසල්වැසි සියල්ලන් කෙරෙහි බිය පැමිණියේ ය. මෙ‍පවත් සියල්ල ජුදයේ කඳු රට පුරා පතළ විය. </span></span><span class="verse v66" data-usfm="LUK.1.66"><span class="label">66</span><span class="content">ඒ ඇසූ හැම දෙන ම ඒ සියල්ල සිය සිත්හි තබාගෙන, “ඉතින් මේ දරුවා කෙබඳු කෙනෙක් වන්නේ දැ”යි ඇසූ හ. මක්නිසා ද, සමිඳාණන් වහන්සේගේ හස්තය ඔහු කෙරෙහි විය.</span></span> 
     </div> 
     <div class="s1"> <span class="heading"><b>සෙකරියස්ගේ ප්‍රශංසා ගීතය</b></span> 
     </div> 
     <div class="p"> <span class="verse v66" data-usfm="LUK.1.66"><span class="content"> </span></span><span class="verse v67" data-usfm="LUK.1.67"><span class="label">67</span><span class="content">ජොහන්ගේ පිය වූ සෙකරියස් ශුද්ධාත්මයාණන්ගෙන් පූර්ණ ව දිවැස් වැකි පවසමින් මෙ‍සේ කී ය:</span></span> 
     </div> 
     <div class="q"> <span class="verse v67" data-usfm="LUK.1.67"><span class="content"> </span></span><span class="verse v68" data-usfm="LUK.1.68"><span class="label">68</span><span class="content">“ඉශ්රායෙල්හි දෙවි සමිඳාණන්, සිය සෙනඟ වෙත බලා කරුණාවෙන්, විමුක්තිය සලසා දුන් බැවින්, එතුමන් හට තුති පැසසුම් වේ වා!</span></span> 
     </div> 
     <div class="q"> <span class="verse v68" data-usfm="LUK.1.68"><span class="content"> </span></span><span class="verse v69" data-usfm="LUK.1.69"><span class="label">69</span><span class="content">සිය දාසයා වූ දාවිත්ගේ වංශයෙන් අප හට, බලවත් මිදුම්කාරයෙකු එතුමාණෝ එවූ සේක.</span></span> 
     </div> 
     <div class="q"> <span class="verse v69" data-usfm="LUK.1.69"><span class="content"> </span></span><span class="verse v70" data-usfm="LUK.1.70"><span class="label">70</span><span class="content">එසේ වූයේ, පෙර ශුද්ධ දිවැසිවරුන්ගේ මුවින් පැවසූ ලෙස ය.</span></span> 
     </div> 
     <div class="q"> <span class="verse v70" data-usfm="LUK.1.70"><span class="content"> </span></span><span class="verse v71" data-usfm="LUK.1.71"><span class="label">71</span><span class="content">රුපුන්ගෙන් හා අපට වෙර බැන්දවුන්ගෙන්, අප මුදාලන පිණිස, එතුමාණෝ එය කළ සේක;</span></span> 
     </div> 
     <div class="q"> <span class="verse v71" data-usfm="LUK.1.71"><span class="content"> </span></span><span class="verse v72" data-usfm="LUK.1.72"><span class="label">72</span><span class="content">මෙ‍සේ, අප පියවරුන්ට කළ දයා-පොරොන්දුව ඉටු කර, සිය ශුද්ධ ගිවිසුම සිහි කළ සේක.</span></span> 
     </div> 
     <div class="q"> <span class="verse v72" data-usfm="LUK.1.72"><span class="content"> </span></span><span class="verse v73" data-usfm="LUK.1.73"><span class="label">73</span><span class="content">එය, අප පිය ආබ්‍රහම්ට එතුමන් දිවුළ දිවුරුම ය.</span></span> 
     </div> 
     <div class="q"> <span class="verse v73" data-usfm="LUK.1.73"><span class="content"> </span></span><span class="verse v74" data-usfm="LUK.1.74"><span class="label">74</span><span class="content">මෙ‍සේ කෙළේ, අප සතුරන්ගෙන් මිදීම ලබමින්, නොබිය ව එතුමන්ගේ සේවයේ යෙදෙමින්,</span></span> 
     </div> 
     <div class="q"> <span class="verse v74" data-usfm="LUK.1.74"><span class="content"> </span></span><span class="verse v75" data-usfm="LUK.1.75"><span class="label">75</span><span class="content">එතුමන් අබිමුවෙහි බැතියෙන් හා දැහැමින්, දිවි ඇති තෙක් විසීමට ය.</span></span> 
     </div> 
     <div class="q"> <span class="verse v75" data-usfm="LUK.1.75"><span class="content"> </span></span><span class="verse v76" data-usfm="LUK.1.76"><span class="label">76</span><span class="content"> </span><span class="content"> ළදරුව, ඔබ සමිඳුන්ට පෙරටුව යමින්, එතුමන් මඟ පිළියෙළ කරන බැවින්, ‘මෙ‍හෙසුරු දිවැසිවර’ යන නම ඔබට දෙනු ඇත.</span></span> 
     </div> 
     <div class="q"> <span class="verse v76" data-usfm="LUK.1.76"><span class="content"> </span></span><span class="verse v77" data-usfm="LUK.1.77"><span class="label">77</span><span class="content">එතුමන්ගේ සෙනඟට පව් කමාවෙන් ලැබෙන ගැළවීම, ඔබ ඔවුන්ට දන්වන්නෙහි ය.</span></span> 
     </div> 
     <div class="q"> <span class="verse v77" data-usfm="LUK.1.77"><span class="content"> </span></span><span class="verse v78" data-usfm="LUK.1.78"><span class="label">78</span><span class="content">අප දෙවිඳාණෝ මෘදු ය, දයාවන්ත ය.</span></span> 
     </div> 
     <div class="q"> <span class="verse v78" data-usfm="LUK.1.78"><span class="content">අප කෙරෙහි අහසින් ළහිරු රැස් උදා කරවන සේක.</span></span> 
     </div> 
     <div class="q"> <span class="verse v78" data-usfm="LUK.1.78"><span class="content"> </span></span><span class="verse v79" data-usfm="LUK.1.79"><span class="label">79</span><span class="content"> </span><span class="content">අඳුරේ හා මරණ සෙවණේ සිටින්නවුන් කෙරෙහි, එලෙසින් එළිය උදා කරවමින් සෙත් මඟ යාමට අපට මඟපෙන්වන සේක.”</span></span> 
     </div> 
     <div class="p"> <span class="verse v79" data-usfm="LUK.1.79"><span class="content"> </span></span><span class="verse v80" data-usfm="LUK.1.80"><span class="label">80</span><span class="content">දරුවා වැඩී, ආත්මානුභාවයෙන් බලවත් ව තමන් ඉශ්රායෙල්ට ප්‍රකාශවන දිනය දක්වා පාළුකරයෙහි සිටියේ ය.</span></span> 
     </div> 
    </div> 
   </div> 
  </div>
 </body>
</html>