<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch15" data-usfm="LUK.15">  
     <div class="s1"> <span class="heading"><b>නැති වුණු බැටළුවා පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 18:12-14</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.15.1"><span class="label">1</span><span class="content"> </span><span class="content"> එක් දිනක් සියලු අයකැමියෝ ද පව්කාරයෝ ද ජේසුස් වහන්සේට සවන් දෙන පිණිස උන් වහන්සේ සමීපයට ආහ. </span></span><span class="verse v2" data-usfm="LUK.15.2"><span class="label">2</span><span class="content">පරිසිවරු ද විනයධරයෝ ද කතා කොට, “මොහු පව්කාරයන් පිළිගෙන ඔවුන් සමඟ කන්නේ ය, බොන්නේ ය”යි මැසිවිලි කීවෝ ය.</span></span> 
     </div> 
     <div class="p"> <span class="verse v2" data-usfm="LUK.15.2"><span class="content"> </span></span><span class="verse v3" data-usfm="LUK.15.3"><span class="label">3</span><span class="content">එවිට උන් වහන්සේ ඔවුන්ට මේ උපමාව වදාළ සේක: </span></span><span class="verse v4" data-usfm="LUK.15.4"><span class="label">4</span><span class="content">“ඔබ අතුරෙන් බැටළුවන් සියයක් ඇති කවර මනුෂ්‍යයෙක්, උන්ගෙන් එකෙකු නැති වුවහොත්, අනූ නව දෙනා පාළුකරයෙහි හැරදමා, නැති වූ එකා පසුපස්සේ ගොස්, ඌ සම්බ වන තුරු සොයන්නේ නැද් ද? </span></span><span class="verse v5" data-usfm="LUK.15.5"><span class="label">5</span><span class="content">ඒ බැටළුවා සම්බ වූ විට ඔහු ප්‍රීති වෙමින්, ඌ කර තබාගෙන, </span></span><span class="verse v6" data-usfm="LUK.15.6"><span class="label">6</span><span class="content">ගෙදර අවුත් මිතුරන් ද අසල්වැසියන් ද කැඳවා, ‘මා සමඟ ප්‍රීති වන්න, මාගේ නැති වූ බැටළුවා සම්බ වී ය’යි ඔවුන්ට කියයි. </span></span><span class="verse v7" data-usfm="LUK.15.7"><span class="label">7</span><span class="content">එලෙස ම පසුතැවී සිත් හරවා ගැනීමට වුවමනා ව නැතැ යි සිතන සිල්වතුන් අනූ නව දෙනෙකුට වඩා පසුතැවී සිත හරවා ගන්න එක පව්කාරයකු ගැන ස්වර්ගයෙහි ප්‍රීතිය ඇති වන්නේ ය යි මම ඔබට කියමි.”</span></span> 
     </div> 
     <div class="s1"> <span class="heading"><b>නැති වුණු කාසිය පිළිබඳ උපමාව</b></span> 
     </div> 
     <div class="p"> <span class="verse v7" data-usfm="LUK.15.7"><span class="content"> </span></span><span class="verse v8" data-usfm="LUK.15.8"><span class="label">8</span><span class="content">තවද උන් වහන්සේ මෙ‍සේ වදාළ සේක: “රිදී කාසි දසයක් ඇති කවර ස්ත්‍රියක හෝ ඉන් එකක් නැති වුවහොත් පහනක් දල්වා, ගෙය අතුගා, එය සම්බ වන තුරු අස්සක් මුල්ලක් නෑර ඕනෑකමින් සොයන්නේ නැද් ද? </span></span><span class="verse v9" data-usfm="LUK.15.9"><span class="label">9</span><span class="content">එය සම්බ වූ විට ඈ මිතුරන් ද අසල්වැසියන් ද කැඳවා, ‘මා සමඟ ප්‍රීති වන්න; මාගේ නැති වූ රිදී කාසිය සම්බ වී ය’යි ඔවුන්ට කියන්නී ය. </span></span><span class="verse v10" data-usfm="LUK.15.10"><span class="label">10</span><span class="content">එලෙස ම පසුතැවී සිත හරවා ගන්නා වූ එක පව්කාරයකු ගැන දෙවියන් වහන්සේගේ දූතයන් අතර ප්‍රීතිය ඇති වන්නේ ය යි මම ඔබට කියමි.”</span></span> 
     </div> 
     <div class="s1"> <span class="heading"><b>නැති වුණු පුත්‍රයා පිළිබඳ උපමාව</b></span> 
     </div> 
     <div class="p"> <span class="verse v10" data-usfm="LUK.15.10"><span class="content"> </span></span><span class="verse v11" data-usfm="LUK.15.11"><span class="label">11</span><span class="content">තවද උන් වහන්සේ මෙ‍සේ වදාළ සේක: “එක් මනුෂ්‍යයෙකුට පුත්‍රයෝ දෙදෙනෙක් සිටියෝ ය. </span></span><span class="verse v12" data-usfm="LUK.15.12"><span class="label">12</span><span class="content">ඔවුන්ගෙන් බාලයා, ‘පියාණෙනි, ඔබගේ දේපළවලින් මට අයිති කොටස දුන මැනවැ’යි පියාට කී ය. එවිට ඔහු තමාගේ දේපළ ඔවුන් අතර බෙදා දුන්නේ ය. </span></span><span class="verse v13" data-usfm="LUK.15.13"><span class="label">13</span><span class="content">නොබෝ දිනකට පසු බාල පුත්‍රයා සියල්ල එකතු කොටගෙන, දුර රටකට ගොස්, එහිදී දුරාචාරයෙහි යෙදෙමින්, තමාගේ සම්පත නාස්ති කරදැමී ය. </span></span><span class="verse v14" data-usfm="LUK.15.14"><span class="label">14</span><span class="content">සියල්ල වියදම් කළ පසු, ඒ රටේ මහත් සාගතයක් ඇති වූයෙන් ඔහුට අග හිඟකම් දැනෙන්න විය. </span></span><span class="verse v15" data-usfm="LUK.15.15"><span class="label">15</span><span class="content">එවිට ඔහු ගොස් ඒ රටේ පුරවැසියෙකුට අතවැසි වී ය; ඒ පුරවැසියා ඌරන් බලන පිණිස තමාගේ ගොවිපළට ඔහු යැවී ය. </span></span><span class="verse v16" data-usfm="LUK.15.16"><span class="label">16</span><span class="content">ඌරන් කන කරල්වලින් වුව ද තමාගේ කුස පුරවාගන්න ඔහු කැමැති විය. කිසිවෙක් ඔහුට කිසිවක් නොදුන්නෝ ය. </span></span><span class="verse v17" data-usfm="LUK.15.17"><span class="label">17</span><span class="content">එවිට ඔහු හරි සිහි කල්පනාවට පැමිණ; මාගේ පියාගේ කුලීකාරයන් එපමණ දෙනෙකුට ඕනෑ පමණටත් වඩා කෑම තිබේ. එහෙත් මම මෙ‍හි සාගින්නෙන් නසිමි! </span></span><span class="verse v18" data-usfm="LUK.15.18"><span class="label">18</span><span class="content">මම නැඟිට මාගේ පියාණන් වෙත ගොස්, ‘පියාණෙනි, දෙවියන් වහන්සේට විරුද්ධ ව ද ඔබට විරුද්ධ ව ද පව් කෙළෙමි. </span></span><span class="verse v19" data-usfm="LUK.15.19"><span class="label">19</span><span class="content">මින් මතු ඔබගේ පුත්‍රයා යයි කියනු ලබන්න නොවටිමි. ඔබගේ කුලීකාරයන්ගෙන් එකෙකු මෙ‍න් මා තබාගත මැනවැ යි ඔහුට කියන්නෙමි’යි සිතා, </span></span><span class="verse v20" data-usfm="LUK.15.20"><span class="label">20</span><span class="content">පිටත් ව, තම පියා වෙත ගියේ ය. ඔහුගේ පියා දුරතියා ම ඔහු දැක, අනුකම්පාවෙන් ඇලළී දුව ගොස්, දෑතින් ඔහුගේ ගෙළ වැළඳ, සිපගත්තේ ය. </span></span><span class="verse v21" data-usfm="LUK.15.21"><span class="label">21</span><span class="content">එවිට පුත්‍රයා ඔහුට කතා කොට, ‘පියාණෙනි, දෙවියන් වහන්සේට විරුද්ධ ව ද ඔබට විරුද්ධ ව ද මම පව් කෙළෙමි. මින් මතු ඔබගේ පුත්‍රයා යයි කියනු ලබන්නට නොවටිමි’යි කී ය. </span></span><span class="verse v22" data-usfm="LUK.15.22"><span class="label">22</span><span class="content">එහෙත් පියා සිය මෙ‍හෙකරුවන් කැඳවා, ‘වහා හොඳ ම සළුව ගෙනැවිත් මොහුට අඳවන්න; මොහුගේ ඇඟිල්ලෙහි මුදුවක් පළඳවා පාදවල වහන් ද දමන්න; </span></span><span class="verse v23" data-usfm="LUK.15.23"><span class="label">23</span><span class="content">තර කළ වස්සා ගෙනැවිත් මරන්න; අපි කා බී ප්‍රීති ප්‍රමෝද වෙමු. </span></span><span class="verse v24" data-usfm="LUK.15.24"><span class="label">24</span><span class="content">මන්ද, මේ මාගේ පුත්‍රයා මැරී සිට යළි ජීවත් ව සිටියි; නැතිවී සිට සම්බ වී ය’යි කී ය. එවිට ඔව්හු ප්‍රීති ප්‍රමෝද වන්න පටන්ගත්හ.</span></span> 
     </div> 
     <div class="p"> <span class="verse v24" data-usfm="LUK.15.24"><span class="content"> </span></span><span class="verse v25" data-usfm="LUK.15.25"><span class="label">25</span><span class="content">ඔහුගේ වැඩිමල් පුත්‍රයා ගොවිපළට ගොස් සිටියේ ය. ඔහු පෙරළා එන්නේ ගෙදරට ළං වූ කල, නැටුම් ගැයුම් වැයුම් හඬ අසා, </span></span><span class="verse v26" data-usfm="LUK.15.26"><span class="label">26</span><span class="content">දාසයන්ගෙන් එක් කෙනෙකුට අඬගසා, ‘මෙ‍හි තේරුම කිමෙ‍ක් දැ’යි විචාළේ ය. </span></span><span class="verse v27" data-usfm="LUK.15.27"><span class="label">27</span><span class="content">ඔහු ද, ‘ඔබේ සහෝදරයා ඇවිත් සිටියි; ඔබේ පියා ඔහු සුවසේ ආපසු ලත් බැවින්, තර කළ වස්සා මැරෙව්වේ ය’යි කී ය. </span></span><span class="verse v28" data-usfm="LUK.15.28"><span class="label">28</span><span class="content">එහෙත් ඔහු කිපී, ගෙට ඇතුළු වන්නට වත් නොකැමැති විය. එබැවින් ඔහුගේ පියා පිටතට අවුත්, ඇතුළට එන මෙ‍න් ඔහුගෙන් ඉල්ලා සිටියේ ය. </span></span><span class="verse v29" data-usfm="LUK.15.29"><span class="label">29</span><span class="content">ඔහු උත්තර දෙමින්, ‘මෙ‍පමණ අවුරුදු ගණනක් මුළුල්ලේ මම ඔබට සේවය කරමින් සිටියෙමි; කවදාවත් ඔබගේ නියමයන් කඩ නොකෙළෙමි. එසේ වුවත් මාගේ මිතුරන් සමඟ ප්‍රීති වන්නට ඔබ එක එළු පැටවෙකු පමණ වත් කිසි කලක මට නුදුන්නෙහි ය. </span></span><span class="verse v30" data-usfm="LUK.15.30"><span class="label">30</span><span class="content">එහෙත්, ඔබගේ මුළු වත්කම පරස්ත්‍රීන් සමඟ නැති නාස්ති කළ මේ ඔබගේ පුතා ආ හැටියේ ම, ඔහු නිසා තර කළ වස්සා මැරෙව්වෙහි ය’යි පියාට කී ය. </span></span><span class="verse v31" data-usfm="LUK.15.31"><span class="label">31</span><span class="content">ඔහු ද පිළිතුරු දෙමින්, ‘පුතේ, ඔබ නිතොර ම මා සමඟ ය, මා සතු සියල්ල ඔබ සතු ය. </span></span><span class="verse v32" data-usfm="LUK.15.32"><span class="label">32</span><span class="content">අප ප්‍රීති සන්තෝෂ විය යුතු ම ය. මන්ද, මේ ඔබේ මල්ලී මැරී සිටි නමුත් නැවත ජීවත් ව සිටි’ “යි; නැති වී සිටි නමුත් නැවත සම්බ වී ය’යි කීයේ ය.</span></span> 
     </div> 
    </div> 
   </div> 
  </div>
 </body>
</html>