<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch14" data-usfm="LUK.14">  
     <div class="s1"> <span class="heading"><b>දිය උදර රෝගියෙකුට සුවය</b></span> 
     </div> 
     <div class="p"> <span class="content"> </span><span class="verse v1" data-usfm="LUK.14.1"><span class="label">1</span><span class="content">සබත් දිනක උන් වහන්සේ නායක පරිසිවරයෙකුගේ ගෙදරට කෑම පිණිස වැඩිය සේක. හැම දෙන ම උන් වහන්සේ දෙස සෝදිසියෙන් බලා සිටියහ. </span></span><span class="verse v2" data-usfm="LUK.14.2"><span class="label">2</span><span class="content">දිය උදර රෝගයෙන් පෙළෙන මිනිසෙක් උන් වහන්සේ ඉදිරියෙහි සිටියේ ය. </span></span><span class="verse v3" data-usfm="LUK.14.3"><span class="label">3</span><span class="content">ජේසුස් වහන්සේ කතා කරමින්, “සබත් දිනයේ දී සුව කිරීම යුතු ද අයුතු දැ”යි විනයධරයන් හා පරිසිවරුන්ගෙන් ප්‍රශ්න කළ සේක. </span></span><span class="verse v4" data-usfm="LUK.14.4"><span class="label">4</span><span class="content">ඔව්හු නිහඬ ව සිටියහ. උන් වහන්සේ රෝගියා අතින් ගෙන ඔහුට සුවය දී යන්නට හැරිය සේක. </span></span><span class="verse v5" data-usfm="LUK.14.5"><span class="label">5</span><span class="content"> පසුව උන් වහන්සේ ඔවුන්ට කතා කරමින්, “යමෙකුට අයත් කොටළුවෙකු</span><span class="content"> හෝ ගොනෙකු හෝ සබත් දවසේ දී ළිඳේ වැටුණොත් එවේලේ ම ඌ ගොඩට අදින්නේ නැද්දැ”යි ඇසූ සේක. </span></span><span class="verse v6" data-usfm="LUK.14.6"><span class="label">6</span><span class="content">පිළිතුරක් දෙන්නට ඔව්හු අපොහොසත් වූ හ.</span></span> 
     </div> 
     <div class="s1"> <span class="heading"><b>ආගන්තුක සත්කාරය පිළිබඳ අනුශාසනා</b></span> 
     </div> 
     <div class="p"> <span class="verse v6" data-usfm="LUK.14.6"><span class="content"> </span></span><span class="verse v7" data-usfm="LUK.14.7"><span class="label">7</span><span class="content">ආරාධනා ලත් අය ප්‍රධාන ආසන ලබාගන්නට සොයන බව දැක, උන් වහන්සේ ඔවුන්ට මේ උපමාව කියමින්, </span></span><span class="verse v8" data-usfm="LUK.14.8"><span class="label">8</span><span class="content"> “යමෙකුගේ විවාහ මඟුලකට කැඳවීමක් ඔබට ලැබුණොත් ප්‍රධාන ආසනයේ හිඳ නොගන්න. </span></span><span class="verse v9" data-usfm="LUK.14.9"><span class="label">9</span><span class="content">යම් හෙයකින් ඔබට වඩා උසස් කෙනෙකු ද කැඳවනු ලැබුවොත්, ඔබ දෙදෙනා ම කැඳවූ තැනැත්තා අවුත්, ‘ඔය ස්ථානය මොහුට දෙන්නැ’යි ඔබට කීවොත්, ලජ්ජාවෙන් යුක්ත ව පහත් ම ස්ථානයට යන්නට සිදු වේ. </span></span><span class="verse v10" data-usfm="LUK.14.10"><span class="label">10</span><span class="content">එහෙත්, ඔබ කැඳවනු ලැබූ කල ගොස් පහත් ම ස්ථානයෙහි හිඳගන්න; එවිට ඔබ කැඳවූ තැනැත්තේ අවුත්, ‘මිත්‍රය, ඉහළ තැනකට එන්නැ’යි ඔබට කීවොත් ඔබ සමඟ කෑමට හිඳින සියල්ලන් ඉදිරියෙහි ඔබ ගෞරව ලබන්නෙහි ය. </span></span><span class="verse v11" data-usfm="LUK.14.11"><span class="label">11</span><span class="content"> තමා ම උසස් කරගන්න හැම දෙනා ම පහත් කරනු ලබති; තමා ම පහත් කරගන්නා උසස් කරනු ලැබේ ය”යි වදාළ සේක.</span></span> 
     </div> 
     <div class="p"> <span class="verse v11" data-usfm="LUK.14.11"><span class="content"> </span></span><span class="verse v12" data-usfm="LUK.14.12"><span class="label">12</span><span class="content">උන් වහන්සේ තමන්ට ආරාධනා කළ තැනැත්තාට කතා කොට, “ඔබ රෑ කෑමක් හෝ දවල් කෑමක් හෝ පිළියෙළ කරන කල, ඔබේ මිතුරන්, සහෝදරයන්, නෑයන් හෝ පොහොසත් අසල්වාසීන් හෝ නොකැඳවන්න; එසේ කළොත් ඔවුන් ද එසේ ම ඔබත් කැඳවනු ඇත. එයින් ඔබට එහි විපාකය ලැබෙයි. </span></span><span class="verse v13" data-usfm="LUK.14.13"><span class="label">13</span><span class="content">එහෙත් ඔබ භෝජන සංග්‍රහයක් පිළියෙළ කරන කල, දිළිඳුන් ද අබ්බගාතයන් ද කොරුන් ද අන්ධයන් ද කැඳවන්න. </span></span><span class="verse v14" data-usfm="LUK.14.14"><span class="label">14</span><span class="content">ඔබට ප්‍රතිවිපාකයක් දෙන්නට ඔවුන්ට නොහැකි බැවින් ඔබ භාග්‍යවන්ත වන්නෙහි ය. ධර්මිෂ්ඨයන්ගේ පුනරුජ්ජීවනයේ දී ඔබට ප්‍රතිවිපාකයක් ලැබෙන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>මහා මංගල භෝජනය පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:1-10</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="LUK.14.14"><span class="content"> </span></span><span class="verse v15" data-usfm="LUK.14.15"><span class="label">15</span><span class="content">එහි සිටි අයගෙන් කෙනෙක් එවදන් අසා, “දෙවියන් වහන්සේගේ රාජ්‍යයෙහි දී ආහාර වළඳන තැනැත්තේ භාග්‍යවන්තයෙකැ”යි ජේසුස් වහන්සේට කී ය. </span></span><span class="verse v16" data-usfm="LUK.14.16"><span class="label">16</span><span class="content">එහෙත් උන් වහන්සේ කතා කරමින් මෙ‍සේ වදාළ සේක: “එක් මිනිසෙක් මහා මංගල භෝජනයක් පිළියෙළ කොට බොහෝ දෙනෙකු කැඳැවී ය. </span></span><span class="verse v17" data-usfm="LUK.14.17"><span class="label">17</span><span class="content">භෝජන වේලාව පැමිණෙත් ම, ‘එන්න, දැන් සියල්ල සූදානම් ව ඇතැ’යි කැඳවනු ලැබූවන්ට කියනු පිණිස ඔහු සිය දාසයා යැවී ය. </span></span><span class="verse v18" data-usfm="LUK.14.18"><span class="label">18</span><span class="content">එහෙත්, ඔව්හු සියල්ලෝ ම නෑවිත් සිටීමට එකහෙළා කරුණු කියන්නට පටන් ගත්හ. පළමුවැන්නා, ‘මම කෙතක් මිළ දී ගතිමි, එය බලන්නට යාම අවශ්‍ය ම ය. මට කමා වන මෙ‍න් ඉල්ලමි’යි ඔහුට කී ය. </span></span><span class="verse v19" data-usfm="LUK.14.19"><span class="label">19</span><span class="content">තව කෙනෙක්, ‘මම ගොන් පස් බානක් මිළ දී ගතිමි; ඔවුන් වැඩට හොඳ ද කියා අත්හදා බලන්න යමි; මට කමා වන මෙ‍න් ඉල්ලමි’යි ඔහුට කී ය. </span></span><span class="verse v20" data-usfm="LUK.14.20"><span class="label">20</span><span class="content">තවත් කෙනෙක්, ‘මම ස්ත්‍රියක විවාහ කර ගතිමි; එබැවින් එන්න නොහැකි ය’යි කී ය. </span></span><span class="verse v21" data-usfm="LUK.14.21"><span class="label">21</span><span class="content">ඒ දාසයා පෙරළා පැමිණ සිය ස්වාමියාට එපවත් දැන්වී ය. එවිට ගෘහපතියා කෝප ව, ‘වහා ම නුවර වීදිවලට ද පටු මාවත්වලට ද යව, දිළිඳුන් ද අබ්බගාතයන් ද අන්ධයන් ද කොරුන් ද මෙ‍හි ගෙනෙව’යි සිය දාසයාට කී ය. </span></span><span class="verse v22" data-usfm="LUK.14.22"><span class="label">22</span><span class="content">දාසයා ද, ‘ස්වාමීනි ඔබ අණ කළ ලෙස කෙළෙමි. එහෙත් තවත් ඉඩකඩ ඇතැ’යි කී ය. </span></span><span class="verse v23" data-usfm="LUK.14.23"><span class="label">23</span><span class="content">එවිට ස්වාමියා දාසයාට කතා කොට, ‘මහ මාවත්වලට ද දෙවටවලට ද යව, මාගේ ගෙය පිරී යන තරම් සෙනඟට එන්නට බල කරව, ‘යි කී ය. </span></span><span class="verse v24" data-usfm="LUK.14.24"><span class="label">24</span><span class="content">මම ඔබට කියමි, ආරාධිතයන් අතුරෙන් එකෙක් වත් මාගේ මංගල භෝජනයේ රස නොබලන්නේ ය.”</span></span> 
     </div> 
     <div class="s1"> <span class="heading"><b>ශ්‍රාවකයෙකු වීමේ බාරදූරකම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:37-38</b></span><span class="heading"><b>)</b></span> 
     </div> 
     <div class="p"> <span class="verse v24" data-usfm="LUK.14.24"><span class="content"> </span></span><span class="verse v25" data-usfm="LUK.14.25"><span class="label">25</span><span class="content">තවද මහා ජනකායක් ජේසුස් වහන්සේ සමඟ ගමන් ගත්හ. උන් වහන්සේ හැරී ඔවුන්ට මෙ‍සේ වදාළ සේක: </span></span><span class="verse v26" data-usfm="LUK.14.26"><span class="label">26</span><span class="content"> “මා වෙත එන තැනැත්තේ මට වඩා තම පියාට ද මවට ද භාර්යාවට ද දරුවන්ට ද සහෝදරයන්ට ද සහෝදරියන්ට ද තමාගේ ම ජීවිතයට වුව ද ප්‍රේම කරන්නේ නම්, ඔහුට මාගේ ශ්‍රාවකයෙකු විය නොහැකි ය. </span></span><span class="verse v27" data-usfm="LUK.14.27"><span class="label">27</span><span class="content"> කුරුසිය දරා ගෙන, මා අනුව නොඑන තැනැත්තාට මාගේ ශ්‍රාවකයෙකු විය නොහැකි ය. </span></span><span class="verse v28" data-usfm="LUK.14.28"><span class="label">28</span><span class="content">ඔබ අතුරෙන් යමෙක් මුර අටල්ලක් ගොඩනැඟීමට අදහස් කරයි නම්, එය නිම කරලීමට කොතරම් වියහියදම් ඇද්දැ යි පළමුකොට හිඳ ගණන් නො බලන්නේ ද? </span></span><span class="verse v29" data-usfm="LUK.14.29"><span class="label">29</span><span class="content">එසේ නොකළොත්, අත්තිවාරම දමා ඒ අටල්ල නිමකරන්නට නොහැකි වූ විට, එය දකින සියල්ලන්, </span></span><span class="verse v30" data-usfm="LUK.14.30"><span class="label">30</span><span class="content">‘මේ මිනිසා ගොඩනඟන්නට පටන්ගත් නමුත් නිම කරන්නට ඔහුට බැරි වී යයි කියා සරදම් කරනු ඇත. </span></span><span class="verse v31" data-usfm="LUK.14.31"><span class="label">31</span><span class="content">තවද, තමන්ට විරුද්ධ ව විසි දහසක් රැගෙන යුද පිණිස එන රජෙකුට මුහුණ පෑමට දස දහසක් රැගෙන යා හැකි දැ යි පළමුකොට හිඳ නොවිමසන කිසි යම් රජෙක් ඇද් ද? </span></span><span class="verse v32" data-usfm="LUK.14.32"><span class="label">32</span><span class="content">එසේ කළ නොහැකි නම්, ඔහු ඒ රජ දුර සිටිය දී ම, රාජ දූතයන් යවා, සාම ගිවිසුමක් ඉල්ලා සිටිනු ඇත. </span></span><span class="verse v33" data-usfm="LUK.14.33"><span class="label">33</span><span class="content">එමෙ‍න් ම ඔබ අතුරෙන් තමන් සතු සියල්ල අත් නොහරින කිසිවෙකුට මාගේ ශ්‍රාවකයෙකු වන්නට බැරි ය.”</span></span> 
     </div> 
     <div class="s1"> <span class="heading"><b>වැඩකට නැති ලුණු</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 5:13</b></span><span class="heading"><b>;</b></span><span class="heading"><b>මාක් 9:50</b></span><span class="heading"><b>)</b></span> 
     </div> 
     <div class="p"> <span class="verse v33" data-usfm="LUK.14.33"><span class="content"> </span></span><span class="verse v34" data-usfm="LUK.14.34"><span class="label">34</span><span class="content">“ලුණු හොඳ දෙයකි; එහෙත් ලුණෙහි වුව ද, ලුණු ගතිය නැති වුවහොත්, එයට ලුණු රස කවන්නේ කුමකින් ද? </span></span><span class="verse v35" data-usfm="LUK.14.35"><span class="label">35</span><span class="content">පසට වත්, කසළ ගොඩට වත් එයින් වැඩක් නැත; මිනිස්සු ඒවා ඉවත දමති. සවන් ඇත්තෝ සවන් දෙත්වා!”</span></span> 
     </div> 
    </div> 
   </div> 
  </div>
 </body>
</html>