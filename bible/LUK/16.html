<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch16" data-usfm="LUK.16">  
     <div class="s1"> <span class="heading"><b>වංචනික ගබඩාකාරයා පිළිබඳ උපමාව</b></span> 
     </div> 
     <div class="p"> <span class="content"> </span><span class="verse v1" data-usfm="LUK.16.1"><span class="label">1</span><span class="content">ජේසුස් වහන්සේ සිය ශ්‍රාවකයන්ට මෙ‍සේ වදාළ සේක: “එක් ධනවතෙකුට ගබඩාකාරයෙක් සිටියේ ය. ඒ ගබඩාකාරයා ඔහුගේ වස්තුව නාස්ති කරති යි ඔහුට පැමිණිලි ලැබිණ. </span></span><span class="verse v2" data-usfm="LUK.16.2"><span class="label">2</span><span class="content">එවිට ඔහු ඒ ගබඩාකරු කැඳවා, ‘ඔබ ගැන මට ආරංචි වන මේ කාරණය කුමක් ද? ඔබේ ගබඩාකාර නිලය පිළිබඳ අය වැය මට භාර දෙන්න; මින්පසු ඔබට ගබඩාකාර නිලය දැරිය නොහැකි ය’යි කී ය. </span></span><span class="verse v3" data-usfm="LUK.16.3"><span class="label">3</span><span class="content">ගබඩාකාරයා ද, ‘මාගේ ස්වාමියා ගබඩාකාර නිලයෙන් මා අස්කරන්නට යන නිසා මම කුමක් කරම් ද? බිම් කෙටීමට මට ශක්තිය නැත; හිඟාකෑමට ලජ්ජා වෙමි. </span></span><span class="verse v4" data-usfm="LUK.16.4"><span class="label">4</span><span class="content">ගබඩාකාර නිලයෙන් මා අස් කළ විට මිනිසුන්ගේ ගෙවල ඉඳුම්හිටුම් ලබාගැනීමට කළ යුතු දේ මම දනිමි’යි සිතින් සිතාගත්තේ ය. </span></span><span class="verse v5" data-usfm="LUK.16.5"><span class="label">5</span><span class="content">මෙ‍සේ ඔහු තම ස්වාමියාගේ ණයකාරයන් එක් එක්කෙනා බැගින් කැඳවා, පළමුවැනියාට කතා කොට, ‘මාගේ ස්වාමියාට ඔබ කොපමණ ණය දැ’යි ඇසී ය. </span></span><span class="verse v6" data-usfm="LUK.16.6"><span class="label">6</span><span class="content">‘තෙල් පීප්ප සියයකැ’යි ඔහු කීවේ ය. ගබඩාකාරයා කතා කොට, ‘ඔබේ බිල ගෙන වහා ම හිඳගෙන පණසක් කියා ලියන්නැ’යි ඔහුට කී ය. </span></span><span class="verse v7" data-usfm="LUK.16.7"><span class="label">7</span><span class="content">තවත් කෙනෙකුගෙන්, ‘ඔබ කොපමණ ණය දැ’යි ඇසී ය. ‘තිරිඟු බුසල් දහස කැ’යි ඔහු කී ය. ‘ඔබ බිල ගෙන අට සියයක් කියා ලියන්නැ’යි ඔහුට කී ය. </span></span><span class="verse v8" data-usfm="LUK.16.8"><span class="label">8</span><span class="content">ඒ වංචනික ගබඩාකාරයා එතරම් ශූර නුවණින් ක්‍රියා කළ නිසා ඔහුගේ ස්වාමියා ඔහුට ප්‍රශංසා කෙළේ ය. මන්ද, ආලෝකයේ පුත්‍රයන්ට වඩා මේ ලෝකයේ පුත්‍රයෝ, සිය කටයුතු සම්බන්ධයෙන් ශූර නුවණ ඇත්තෝ ය.</span></span> 
     </div> 
     <div class="p"> <span class="verse v8" data-usfm="LUK.16.8"><span class="content"> </span></span><span class="verse v9" data-usfm="LUK.16.9"><span class="label">9</span><span class="content">“එබැවින් මම ඔබට කියමි, ලෞකික වස්තුවෙන් මිතුරන් සපයාගන්න; වස්තුව නිම ව ගිය කල ඔවුන් ඔබ සදාතන විමානවලට පිළිගනු ඇත. </span></span><span class="verse v10" data-usfm="LUK.16.10"><span class="label">10</span><span class="content">අල්ප දේ ගැන විශ්වාසී තැනැත්තේ මහත් දේ ගැනත් විශ්වාසී වෙයි. අල්ප දේ ගැන වංචනික තැනැත්තේ මහත් දේ ගැනත් වංචනික වෙයි. </span></span><span class="verse v11" data-usfm="LUK.16.11"><span class="label">11</span><span class="content">එබැවින් ඔබ ලෞකික වස්තුව ගැන විශ්වාස ව නොසිටියාහු නම් සැබෑ වස්තුව ඔබට භාර දෙන්නෝ කවුරු ද? </span></span><span class="verse v12" data-usfm="LUK.16.12"><span class="label">12</span><span class="content">අන් සතු දේ ගැන ඔබ විශ්වාස ව නොසිටියහු නම් ඔබට අයිති වන්න යන දේ ඔබට දෙන්නෝ කවුරු ද? </span></span><span class="verse v13" data-usfm="LUK.16.13"><span class="label">13</span><span class="content"> ස්වාමිවරුන් දෙදෙනෙකුට සේවය කරන්න කිසි සේවකයෙකුට නුපුළුවන; මන්ද, ඔහු එක් කෙනෙකුට වෛර කරන්නේ ය; අනෙක් අයට ප්‍රේම කරන්නේ ය. නොහොත් එක් කෙනෙකුට ලැදි වන්නේ ය; අනික් අය හෙළා දකින්නේ ය. දෙවියන් වහන්සේට හා වස්තුවට එකවිට ම සේවය කරන්නට ඔබට බැරි ය.”</span></span> 
     </div> 
     <div class="s1"> <span class="heading"><b>ව්‍යවස්ථාවලිය හා ස්වර්ග රාජ්‍යය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 11:12-13</b></span><span class="heading"><b>;</b></span><span class="heading"><b>5:31-32</b></span><span class="heading"><b>;</b></span><span class="heading"><b>මාක් 10:11-12</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="LUK.16.13"><span class="content"> </span></span><span class="verse v14" data-usfm="LUK.16.14"><span class="label">14</span><span class="content">පරිසිවරු ධනලෝභී අය වූ හෙයින් මෙ‍වදන් අසා උන් වහන්සේට සරදම් කළහ. </span></span><span class="verse v15" data-usfm="LUK.16.15"><span class="label">15</span><span class="content">එවිට උන් වහන්සේ මෙ‍සේ වදාළ සේක. “ඔබ නම් මිනිසුන් ඉදිරියෙහි ඔබගේ ම දමිටුකම ගැන පාරට්ටු කරගන්නා අය ය; එහෙත් දෙවියන් වහන්සේ ඔබගේ සිත් දන්නා සේක. මනුෂ්‍යයන් විශිෂ්ට යයි සලකනු ලබන දෙය දෙවියන් වහන්සේ ඉදිරියෙහි පිළිකුලකි. </span></span><span class="verse v16" data-usfm="LUK.16.16"><span class="label">16</span><span class="content"> ව්‍යවස්ථාවලිය හා දිවැසාවලිය ජොහන්ගේ කාලය දක්වා විය. එතැන් සිට දෙවියන් වහන්සේගේ රාජ්‍යයේ සුබ අස්න දේශනා කරනු ලැබේ. සියල්ලෝ ම බලවත් ඕනෑකමින් ඊට ඇතුළු වෙති.</span></span> 
     </div> 
     <div class="p"> <span class="verse v16" data-usfm="LUK.16.16"><span class="content"> </span></span><span class="verse v17" data-usfm="LUK.16.17"><span class="label">17</span><span class="content"> </span><span class="content"> එහෙත්, ව්‍යවස්ථාවලියෙන් බින්දු මාත්‍රයක් වත් අහෝසි වී යාමට වඩා අහස හා පොළොව පහවී යාම පහසු ය.</span></span> 
     </div> 
     <div class="p"> <span class="verse v17" data-usfm="LUK.16.17"><span class="content"> </span></span><span class="verse v18" data-usfm="LUK.16.18"><span class="label">18</span><span class="content"> </span><span class="content"> “සිය බිරිඳ දික්කසාද කොට, අන් ස්ත්‍රියක පාවාගන්නා කවරෙක් වුව ද කාමමිථ්‍යාචාරය කරයි. පුරුෂයකු විසින් දික්කසාද කරන ලද ස්ත්‍රියක පාවාගන්න තැනැත්තේ ද කාමමිථ්‍යාචාරය කරයි.”</span></span> 
     </div> 
     <div class="s1"> <span class="heading"><b>ධනපතියා සහ ලාසරස්</b></span> 
     </div> 
     <div class="p"> <span class="verse v18" data-usfm="LUK.16.18"><span class="content"> </span></span><span class="verse v19" data-usfm="LUK.16.19"><span class="label">19</span><span class="content">“අගනා නීල-රක්ත වස්ත්‍ර හා සිනිඳු සේද රෙදි හැඳගත්, හැමදා සැප විහරණයෙන් කල් යැවූ එක් ධනපතියෙක් වී ය. </span></span><span class="verse v20" data-usfm="LUK.16.20"><span class="label">20</span><span class="content">ඔහුගේ නිවසේ දොරටුව ළඟ ඇඟ පුරාම වණ තිබූ ලාසරස් නම් එක් හිඟන්නෙක් ගෙනවුත් තබන ලදී. </span></span><span class="verse v21" data-usfm="LUK.16.21"><span class="label">21</span><span class="content">ඔහු ධනපතියාගේ කෑම මේසයෙන් වැටෙන කැබැලිවලින් වුව ද සාගිනි නිවා ගැනීමට සතුටු විය. බල්ලෝ පවා ඔහුගේ වණ ලෙව කෑවෝ ය. </span></span><span class="verse v22" data-usfm="LUK.16.22"><span class="label">22</span><span class="content">ඒ හිඟන්නා මියගිය පසු දේව දූතයන් විසින් ඔහු ආබ්‍රහම් ළඟට ගෙන යන ලද්දේ ය. ධනපතියාත් මැරී භූමිදාන කරන ලද්දේ ය. </span></span><span class="verse v23" data-usfm="LUK.16.23"><span class="label">23</span><span class="content">ඔහු ආත්ම භවනෙහි වධ විඳිමින් ඇස් ඔසවා ආබ්‍රහම් ද ඔහුගේ තුරුල්ලේ හුන් ලාසරස් ද දුරින් දැක, </span></span><span class="verse v24" data-usfm="LUK.16.24"><span class="label">24</span><span class="content">මොරගසා, ‘ආබ්‍රහම් පිය තුමෙ‍නි, මට කරුණා කොට, තම ඇඟිලි තුඩ දියේ ගල්වා, මාගේ දිව තෙමාලන පිණිස ලාසරස් එවනු මැනව: මන්ද, මම මේ ගිනි ජාලාවෙහි දහ දුක් විඳිමි’යි කී ය. </span></span><span class="verse v25" data-usfm="LUK.16.25"><span class="label">25</span><span class="content">එහෙත් ආබ්‍රහම් පිළිතුරු දෙමින්, ‘පුත්‍රය, ඔබ ජීවත් ව සිටිය දී, හැම සැපත ම ඔබට තිබුණු බව ද එලෙස ම හැම විපත ම ලාසරස්ට තිබුණු බව ද සිහි කරන්න. එහෙත් දැන් ඔහු මෙ‍හි සැනසිලි ලබයි; ඔබ දහ දුක් විඳින්නෙහි ය. </span></span><span class="verse v26" data-usfm="LUK.16.26"><span class="label">26</span><span class="content">එපමණකුත් නොවේ. මොබින් ඔබ වෙත යාමට වත් ඔබින් අප වෙත ඒමට වත් කැමැති වූවන්ට එය කළ නොහැකි වන සේ ඔබ හා අප හා අතර පරතරයක් පිහිටුවා ඇතැ’යි කී ය. </span></span><span class="verse v27" data-usfm="LUK.16.27"><span class="label">27</span><span class="content">එවිට ධනවතා, ‘එසේ නම් පිය තුමෙ‍නි, මාගේ සහෝදරයෝ පස් දෙනෙක් සිටිති; </span></span><span class="verse v28" data-usfm="LUK.16.28"><span class="label">28</span><span class="content">ඔවුන් ද මේ වධ වේදනා ඇති ස්ථානයට නොපැමිණෙන පිණිස, ඔවුන්ට අවවාද දෙන්නට ලාසරස් මාගේ පියාගේ ගෙදරට යවන මෙ‍න් ඉල්ලමි’යි කී ය. </span></span><span class="verse v29" data-usfm="LUK.16.29"><span class="label">29</span><span class="content">එහෙත්, ආබ්‍රහම් කතා කොට: ‘මෝසෙස් සහ දිවැසිවරයෝ ඔවුන්ට සිටිති. ඔව්හු ඔවුන්ට සවන් දෙත් වා’යි කී ය. </span></span><span class="verse v30" data-usfm="LUK.16.30"><span class="label">30</span><span class="content">ඔහු කතා කොට, ‘එසේ නොවේ, ආබ්‍රහම් පිය තුමෙ‍නි, මළවුන් කෙරෙන් එකකු ඔවුන් වෙත ගියොත් ඔවුන් පසුතැවී සිත් හරවා ගනු ඇතැ’යි කී ය. </span></span><span class="verse v31" data-usfm="LUK.16.31"><span class="label">31</span><span class="content">ආබ්‍රහම් පිළිතුරු දෙමින්, ‘ඔව්හු මෝසෙස්ටත් දිවැසිවරයන්ටත් සවන් නොදෙත් නම්, මළවුන්ගෙන් උත්ථානයට පැමිණියෙකු වුව ද ඔව්හු විශ්වාස නොකරති’යි ඔහුට කී ය.”</span></span> 
     </div> 
    </div> 
   </div> 
  </div>
 </body>
</html>