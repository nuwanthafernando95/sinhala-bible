<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch3" data-usfm="LUK.3">  
     <div class="s1"> <span class="heading"><b>ස්නාවක ජොහන්ගේ දේශනාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 3:1-12</b></span><span class="heading"><b>;</b></span><span class="heading"><b>මාක් 1:1-8</b></span><span class="heading"><b>;</b></span><span class="heading"><b>ජොහ 1:19-28</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.3.1"><span class="label">1</span><span class="content">තිබේරියස් අධිරාජයා රජ පැමිණි පසළොස් වන අවුරුද්දෙහි පොන්තියස් පිලාත් ජුදයට ආණ්ඩුකාරයා ව ද හෙරොද් ගලීලයට යුවරජ ව ද ඔහුගේ සහෝදර පිලිප් ඉතුරයටත්, ත්‍රිකොනියටත් යුවරජ ව ද ලුසානියස් අබිලේනියට යුවරජ ව ද අන්නස් හා කායාපස් උත්තම පූජකවරයන් ව ද සිටි සමයෙහි, </span></span><span class="verse v2" data-usfm="LUK.3.2"><span class="label">2</span><span class="content">දෙවියන් වහන්සේගේ පණිවුඩය පාළුකරයෙහි සෙකරියස්ගේ පුත් ජොහන් වෙත පැමිණියේ ය. </span></span><span class="verse v3" data-usfm="LUK.3.3"><span class="label">3</span><span class="content">තවද, ඔහු ජොර්දාන් ගඟ අවට පෙදෙස මුළුල්ලෙහි සැරිසරමින්, පව් කමාව පිණිස පසුතැවී සිත් හරවා ගෙන බව්තීස්ම-ස්නාපනය</span><span class="content"> ලබන්නැ යි ප්‍රකාශ කෙළේ ය. </span></span><span class="verse v4" data-usfm="LUK.3.4"><span class="label">4</span><span class="content"> එපවත් </span><span class="bk"><span class="content">දිවැසිවර යෙසායාගේ ලියවිලිවල මෙ‍සේ ලියා ඇත</span></span><span class="content">:</span></span> 
     </div> 
     <div class="q"> <span class="verse v4" data-usfm="LUK.3.4"><span class="content">“සමිඳුන්ගේ මඟ පිළියෙළ කරන්න, එතුමන් හට ඇද නැති මාවත් සාදන්න.</span></span> 
     </div> 
     <div class="q"> <span class="verse v4" data-usfm="LUK.3.4"><span class="content"> </span></span><span class="verse v5" data-usfm="LUK.3.5"><span class="label">5</span><span class="content">සියලු කඳුරැළි පුරවනු ලැබේ;</span></span> 
     </div> 
     <div class="q"> <span class="verse v5" data-usfm="LUK.3.5"><span class="content"> </span></span><span class="verse v6" data-usfm="LUK.3.6"><span class="label">6</span><span class="content">සියලු කඳු හා හෙල් සමතලා කරනු ලැබේ;</span></span> 
     </div> 
     <div class="q"> <span class="verse v6" data-usfm="LUK.3.6"><span class="content">සියලු වංගු ඇද හරිනු ලැබේ;</span></span> 
     </div> 
     <div class="q2"> <span class="verse v6" data-usfm="LUK.3.6"><span class="content">රළු මාවත් මට්ටම් කරනු ලැබේ.</span></span> 
     </div> 
     <div class="q2"> <span class="verse v6" data-usfm="LUK.3.6"><span class="content">දෙවියන් කෙරෙන් වන විමුත් මඟ මනු සත දකිනු ඇතැ යි</span></span> 
     </div> 
     <div class="m"> <span class="verse v6" data-usfm="LUK.3.6"><span class="content">පාළුකරයෙහි මොරගා කියන හඬෙකි.”</span></span> 
     </div> 
     <div class="p"> <span class="verse v6" data-usfm="LUK.3.6"><span class="content"> </span></span><span class="verse v7" data-usfm="LUK.3.7"><span class="label">7</span><span class="content"> </span><span class="content"> එකල ඔහු තමාගෙන් බව්තීස්ම-ස්නාපනය ලබන්ට ආ ජනතාවට කතා කොට, “එම්බා පොළොං වංශය, එන්න තිබෙන උදහසින් පලා යන්න නුඹලාට අවවාද කෙළේ කවරෙක් ද? </span></span><span class="verse v8" data-usfm="LUK.3.8"><span class="label">8</span><span class="content">එබැවින් ආබ්‍රහම් අපේ පියාණෝ යයි සිතින් කියාගන්න පටන් නොගෙන පසුතැවී සිත් හරවා ගත් බව දැක්වෙන ලෙස හැසිරෙන්න; මන්ද, මේ ගල්වලින් ආබ්‍රහම්ට දරු පරපුරක් උපදවා දෙන්නට දෙවියන් වහන්සේට හැකි යයි මම ඔබට කියමි.</span><span class="content"> </span></span><span class="verse v9" data-usfm="LUK.3.9"><span class="label">9</span><span class="content"> තවද, දැනටමත් පොරොව ගස් මුල්වලට එල්ල කර ඇත. එබැවින් හොඳ පල නොදරන සියලු ගස් කපා ගින්නෙහි හෙළනු ඇතැ”යි කී ය.</span></span> 
     </div> 
     <div class="p"> <span class="verse v9" data-usfm="LUK.3.9"><span class="content"> </span></span><span class="verse v10" data-usfm="LUK.3.10"><span class="label">10</span><span class="content">එවිට ජනකාය, “එසේ නම් අප කුමක් කළ යුතු දැ”යි ඔහුගෙන් ඇසූ හ. </span></span><span class="verse v11" data-usfm="LUK.3.11"><span class="label">11</span><span class="content">ඔහු උත්තර දෙමින්, “අඳන දෙකක් ඇති අය නැති අයට දෙත් වා; කෑම ඇති අය කෑම නැති අයට දෙත් වා”යි කී ය. </span></span><span class="verse v12" data-usfm="LUK.3.12"><span class="label">12</span><span class="content"> අයකැමියෝ ද බව්තීස්ම-ස්නාපනය ලබන්ට අවුත්, “ගුරුදේවයිනි, අප කුමක් කළ යුතු දැ”යි ඔහුගෙන් ඇසූ හ. </span></span><span class="verse v13" data-usfm="LUK.3.13"><span class="label">13</span><span class="content">“නියමිත පමණට වැඩියෙන් අය බදු නොගන්නැ”යි ඔහු ඔවුන්ට කී ය. </span></span><span class="verse v14" data-usfm="LUK.3.14"><span class="label">14</span><span class="content">හේවායෝ ද, “ඉතින් අප කළ යුත්තේ කුමක් දැ”යි ඇසූ හ. “කිසිවෙකුගෙන් බලහත්කාරයෙන් වත් බොරු චෝදනා නැඟීමෙ‍න් වත් කිසිවක් පැහැර නොගන්න. ඔබට ලැබෙන වැටුපෙන් සෑහී සිටින්නැ”යි ඔහු ඔවුන්ට කී ය.</span></span> 
     </div> 
     <div class="p"> <span class="verse v14" data-usfm="LUK.3.14"><span class="content"> </span></span><span class="verse v15" data-usfm="LUK.3.15"><span class="label">15</span><span class="content">“මේ ක්‍රිස්තුවරයා විය හැකි දැ”යි සෙනඟ අපේක්ෂාවෙන් බලා සිටිය දීත්, හැම දෙන ජොහන් ගැන විවාද කරමින් සිටිය දීත්, </span></span><span class="verse v16" data-usfm="LUK.3.16"><span class="label">16</span><span class="content">ජොහන් සියල්ලන්ට පිළිතුරු දෙමින්, “මම නම්, ඔබ වතුරෙන් බව්තීස්ම-ස්නාපනය කරමි; එහෙත් මට වඩා ආනුභාව සම්පන්න උතුමෙ‍ක් එන්නේ ය; එතුමන්ගේ පාවහන් පටි මුදන්ට වත් මම නොවටිමි; එතුමාණෝ ශුද්ධාත්මයාණන්ගෙන් ද ගින්නෙන් ද ඔබ බව්තීස්ම-ස්නාපනය කරවන සේක. </span></span><span class="verse v17" data-usfm="LUK.3.17"><span class="label">17</span><span class="content">කමත හොඳ හැටි පිරිසිදු කරන පිණිසත්, ධාන්‍ය පොළා සිය අටුවෙහි රැස් කරන පිණිසත්, උන් වහන්සේගේ අතෙහි කුල්ල ඇත; එහෙත් බොල් නොනිවෙන ගින්නෙන් දවනු ලැබේ ය”යි කී ය.</span></span> 
     </div> 
     <div class="p"> <span class="verse v17" data-usfm="LUK.3.17"><span class="content"> </span></span><span class="verse v18" data-usfm="LUK.3.18"><span class="label">18</span><span class="content">මෙ‍සේ තවත් බොහෝ අනුශාසනා මඟින් ඔහු සමූහයාට සුබ අස්න දේශනා කෙළේ ය. </span></span><span class="verse v19" data-usfm="LUK.3.19"><span class="label">19</span><span class="content"> එහෙත්, හෙරොද් යුවරජු සිය සොහොයුරාගේ බිරිඳ වූ හෙරොදියස් විවාහ කරගත් නිසා ද ඔහු කළ සියලු දුෂ්ටකම් නිසා ද ජොහන් ඔහුට තරවටු කෙළේ ය. </span></span><span class="verse v20" data-usfm="LUK.3.20"><span class="label">20</span><span class="content">ඒ නිසා හෙරොද් ඔහු හිරගෙට යැවී ය. එසේ කිරීමෙ‍න් ඔහු අනිත් සියල්ලටත් වඩා දරුණු දුෂ්ටකමක් කෙළේ ය.</span></span> 
     </div> 
     <div class="s1"> <span class="heading"><b>ජේසුස් වහන්සේගේ බව්තීස්ම-ස්නාපනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 3:13-17</b></span><span class="heading"><b>;</b></span><span class="heading"><b>මාක් 1:9-11</b></span><span class="heading"><b>)</b></span> 
     </div> 
     <div class="p"> <span class="verse v20" data-usfm="LUK.3.20"><span class="content"> </span></span><span class="verse v21" data-usfm="LUK.3.21"><span class="label">21</span><span class="content">තවද මුළු සෙනඟ බව්තීස්ම-ස්නාපනය ලැබූ විට, ජේසුස් වහන්සේත් බව්තීස්ම-ස්නාපනය ලබා යාච්ඤා කරමින් සිටිය දී ස්වර්ගය විවර වී, </span></span><span class="verse v22" data-usfm="LUK.3.22"><span class="label">22</span><span class="content"> ශුද්ධාත්මයාණෝ පරෙවියෙකුගේ රූපාකාරයෙන් උන් වහන්සේ කෙරෙහි පහළ වූ සේක. එවිට: “ඔබ මාගේ ප්‍රියාදර පුත්‍රයාණෝ ය; ඔබ කෙරෙහි ඉතා ප්‍රසන්න වී සිටිමි”යි අහසින් හඬක් නික්මිණි.</span></span> 
     </div> 
     <div class="s1"> <span class="heading"><b>ජේසුස් වහන්සේගේ වංශාවලිය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 1:1-17</b></span><span class="heading"><b>)</b></span> 
     </div> 
     <div class="p"> <span class="verse v22" data-usfm="LUK.3.22"><span class="content"> </span></span><span class="verse v23" data-usfm="LUK.3.23"><span class="label">23</span><span class="content">ජේසුස් වහන්සේ සිය සේවය අරඹන විට අවුරුදු තිහක් පමණ වයස් ව සිටි සේක. උන් වහන්සේ ජෝසෙප්ගේ පුත්‍රයා යයි ඔව්හු සිතූ හ. ජෝසෙප් හේලීගේ පුත්‍රයා ය, </span></span><span class="verse v24" data-usfm="LUK.3.24"><span class="label">24</span><span class="content">ඔහු මත්තාත්ගේ පුත්‍රයා ය, ඔහු ලෙවීගේ පුත්‍රයා ය, ඔහු මෙ‍ල්කීගේ පුත්‍රයා ය, ඔහු ජන්නයිගේ පුත්‍රයා ය, ඔහු ජෝසෙප්ගේ පුත්‍රයා ය, </span></span><span class="verse v25" data-usfm="LUK.3.25"><span class="label">25</span><span class="content">ඔහු මත්තාතියස්ගේ පුත්‍රයා ය, ඔහු ආමොස්ගේ පුත්‍රයා ය, ඔහු නාහුම්ගේ පුත්‍රයා ය, ඔහු එස්ලීගේ පුත්‍රයා ය, ඔහු නග්ගයිගේ පුත්‍රයා ය, </span></span><span class="verse v26" data-usfm="LUK.3.26"><span class="label">26</span><span class="content">ඔහු මායත්ගේ පුත්‍රයා ය, ඔහු මත්තාතියස්ගේ පුත්‍රයා ය, ඔහු සෙමෙ‍යින්ගේ පුත්‍රයා ය, ඔහු ජෝසෙප්ගේ පුත්‍රයා ය, ඔහු ජෝදාගේ පුත්‍රයා ය, </span></span><span class="verse v27" data-usfm="LUK.3.27"><span class="label">27</span><span class="content">ඔහු ජොවානන්ගේ පුත්‍රයා ය, ඔහු රෙසාගේ පුත්‍රයා ය, ඔහු සෙරුබ්බාබෙල්ගේ පුත්‍රයා ය, ඔහු ෂෙයල්තියෙල්ගේ පුත්‍රයා ය, ඔහු නේරයිගේ පුත්‍රයා ය, </span></span><span class="verse v28" data-usfm="LUK.3.28"><span class="label">28</span><span class="content">ඔහු මෙ‍ල්කිගේ පුත්‍රයා ය, ඔහු අද්දිගේ පුත්‍රයා ය, ඔහු කෝසම්ගේ පුත්‍රයා ය, ඔහු එල්මාදම්ගේ පුත්‍රයා ය, ඔහු ඒර්ගේ පුත්‍රයා ය, </span></span><span class="verse v29" data-usfm="LUK.3.29"><span class="label">29</span><span class="content">ඔහු ජෝෂුවාගේ පුත්‍රයා ය, ඔහු එළියේශර්ගේ පුත්‍රයා ය, ඔහු ජෝරයිම්ගේ පුත්‍රයා ය, ඔහු මත්තාත්ගේ පුත්‍රයා ය, ඔහු ලෙවීගේ පුත්‍රයා ය, </span></span><span class="verse v30" data-usfm="LUK.3.30"><span class="label">30</span><span class="content">ඔහු සිමියොන්ගේ පුත්‍රයා ය, ඔහු ජූදාගේ පුත්‍රයා ය, ඔහු ජෝසෙප්ගේ පුත්‍රයා ය, ඔහු ජෝනාම්ගේ පුත්‍රයා ය, ඔහු එලියාකිම්ගේ පුත්‍රයා ය, </span></span><span class="verse v31" data-usfm="LUK.3.31"><span class="label">31</span><span class="content">ඔහු මෙ‍ලියාගේ පුත්‍රයා ය, ඔහු මෙ‍න්නාගේ පුත්‍රයා ය, ඔහු මත්තතාගේ පුත්‍රයා ය, ඔහු නාතන්ගේ පුත්‍රයා ය, ඔහු දාවිත්ගේ පුත්‍රයා ය, </span></span><span class="verse v32" data-usfm="LUK.3.32"><span class="label">32</span><span class="content">ඔහු ජෙස්සේගේ පුත්‍රයා ය, ඔහු ඕබෙද්ගේ පුත්‍රයා ය, ඔහු බෝවස්ගේ පුත්‍රයා ය, ඔහු සල්මොන්ගේ පුත්‍රයා ය, ඔහු නාෂොන්ගේ පුත්‍රයා ය, </span></span><span class="verse v33" data-usfm="LUK.3.33"><span class="label">33</span><span class="content">ඔහු අම්මිනාදාබ්ගේ පුත්‍රයා ය, ඔහු අද්මික්ගේ පුත්‍රයා ය, ඔහු අර්නීගේ පුත්‍රයා ය, ඔහු හෙස්රෝම්ගේ පුත්‍රයා ය, ඔහු පෙරෙෂ්ගේ පුත්‍රයා ය, ඔහු ජූදාගේ පුත්‍රයා ය, </span></span><span class="verse v34" data-usfm="LUK.3.34"><span class="label">34</span><span class="content">ඔහු ජාකොබ්ගේ පුත්‍රයා ය, ඔහු ඊසාක්ගේ පුත්‍රයා ය, ඔහු ආබ්‍රහම්ගේ පුත්‍රයා ය, ඔහු තේරාගේ පුත්‍රයා ය, ඔහු නාහෝර්ගේ පුත්‍රයා ය, </span></span><span class="verse v35" data-usfm="LUK.3.35"><span class="label">35</span><span class="content">ඔහු සෙරුග්ගේ පුත්‍රයා ය, ඔහු රෙව්ගේ පුත්‍රයා ය, ඔහු පලගේගේ පුත්‍රයා ය, ඔහු ඒබර්ගේ පුත්‍රයා ය, ඔහු ෂෙලාගේ පුත්‍රයා ය, ඔහු කායිනන්ගේ පුත්‍රයා ය. </span></span><span class="verse v36" data-usfm="LUK.3.36"><span class="label">36</span><span class="content">ඔහු අර්පක්සද්ගේ පුත්‍රයා ය, ඔහු ෂෙම්ගේ පුත්‍රයා ය, ඔහු නෝවාගේ පුත්‍රයා ය, ඔහු ලාමෙ‍ක්ගේ පුත්‍රයා ය, </span></span><span class="verse v37" data-usfm="LUK.3.37"><span class="label">37</span><span class="content">ඔහු මෙ‍තුසෙලාගේ පුත්‍රයා ය, </span></span><span class="verse v38" data-usfm="LUK.3.38"><span class="label">38</span><span class="content">ඔහු ඒනොක්ගේ පුත්‍රයා ය, ඔහු ජාරෙද්ගේ පුත්‍රයා ය, ඔහු මාලෙලෙයීල්ගේ පුත්‍රයා ය, ඔහු කේනාන්ගේ පුත්‍රයා ය, ඔහු ඒනොෂ්ගේ පුත්‍රයා ය, ඔහු සෙත්ගේ පුත්‍රයා ය, ඔහු ආදම්ගේ පුත්‍රයා ය, ඔහු දෙවියන් වහන්සේගේ පුත්‍රයා ය.</span></span> 
     </div> 
    </div> 
   </div> 
  </div>
 </body>
</html>