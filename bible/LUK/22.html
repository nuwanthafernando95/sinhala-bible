<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch22" data-usfm="LUK.22">  
     <div class="s1"> <span class="heading"><b>ජේසුස් වහන්සේ නැසීමට කුමන්ත්‍රණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:1-5-14-16</b></span><span class="heading"><b>;</b></span><span class="heading"><b>මාක් 14:1-2-10-11</b></span><span class="heading"><b>;</b></span><span class="heading"><b>ජොහ 11:45-53</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.22.1"><span class="label">1</span><span class="content"> </span><span class="content"> පාස්කුව නම් වූ නුමුහුන් රොටි මංගල්‍යය ළං විය. </span></span><span class="verse v2" data-usfm="LUK.22.2"><span class="label">2</span><span class="content">නායක පූජකයෝ ද විනයධරයෝ ද උන් වහන්සේ නැසීමට උපා සෙවූ හ; එසේ කෙළේ ඔවුන් ජනතාවට භයින් සිටි බැවිනි.</span></span> 
     </div> 
     <div class="p"> <span class="verse v2" data-usfm="LUK.22.2"><span class="content"> </span></span><span class="verse v3" data-usfm="LUK.22.3"><span class="label">3</span><span class="content">ඒ අතර දොළොස් දෙනාගෙන් කෙනෙක් වූ ඉස්කාරියොත් නම් ජූදස්ගේ සිතට සාතන් ඇතුළු විය. </span></span><span class="verse v4" data-usfm="LUK.22.4"><span class="label">4</span><span class="content">ඔහු ගොස් උන් වහන්සේ පාවා දෙන්නේ කෙසේ ද කියා නායක පූජකයන් හා දේව මාලිගාවේ මුර සෙබළුන් සමඟ කතා කර ගත්තේ ය. </span></span><span class="verse v5" data-usfm="LUK.22.5"><span class="label">5</span><span class="content">ඔව්හු ඉතා සතුටු ව ඔහුට මුදල් දීමට පොරොන්දු වූ හ. </span></span><span class="verse v6" data-usfm="LUK.22.6"><span class="label">6</span><span class="content">ඔහු ඊට එකඟ වී, සෙනඟ නැති වේලාවක උන් වහන්සේ ඔවුන් අතට පාවා දෙනු පිණිස සුදුසු අවස්ථාවක් සෙවී ය.</span></span> 
     </div> 
     <div class="s1"> <span class="heading"><b>පාස්කු මංගල්‍යය සඳහා සූදානම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:17-25</b></span><span class="heading"><b>;</b></span><span class="heading"><b>මාක් 14:12-21</b></span><span class="heading"><b>;</b></span><span class="heading"><b>ජොහ 13:21-30</b></span><span class="heading"><b>)</b></span> 
     </div> 
     <div class="p"> <span class="verse v6" data-usfm="LUK.22.6"><span class="content"> </span></span><span class="verse v7" data-usfm="LUK.22.7"><span class="label">7</span><span class="content">පාස්කු බැටළුවා පූජා කළ යුතු නුමුහුන් රොටි මංගල්‍යය පවත්වන දවස පැමිණියේ ය. </span></span><span class="verse v8" data-usfm="LUK.22.8"><span class="label">8</span><span class="content">එවිට උන් වහන්සේ පේදුරු ද ජොහන් ද යවමින්, “ඔබ ගොස් අප විසින් පාස්කු භෝජනය වළඳන පිණිස පිළියෙළ කරන්නැ”යි වදාළ සේක. </span></span><span class="verse v9" data-usfm="LUK.22.9"><span class="label">9</span><span class="content">“කොතැන පිළියෙළ කරනවාට ඔබ වහන්සේ කැමැති සේක් දැ”යි ඔව්හු ඇසූ හ. </span></span><span class="verse v10" data-usfm="LUK.22.10"><span class="label">10</span><span class="content">උන් වහන්සේ, “ඔබ නුවරට ඇතුළු වූ විට, වතුර කළයක් ගෙන යන මිනිසෙක් ඔබට හමු වන්නේ ය; ඔහු පස්සේ ගොස් ඔහු යන ගෙදරට ඇතුළු වී, </span></span><span class="verse v11" data-usfm="LUK.22.11"><span class="label">11</span><span class="content">ගෘහ මූලිකයාට කතා කොට, ‘මා විසින් මාගේ ශ්‍රාවකයන් සමඟ පාස්කු භෝජනය වැළඳීම සඳහා වෙන් කර ඇති කාමරය කොයි ද කියා ගුරුදේවයාණෝ අසන සේකැ’යි කියන්න. </span></span><span class="verse v12" data-usfm="LUK.22.12"><span class="label">12</span><span class="content">සූදානම් ව ඇති ලොකු උඩුමහල් කාමරයක් ඔහු ඔබට පෙන්වනු ඇත. එහි පිළියෙළ කරන්නැ”යි වදාළ සේක. </span></span><span class="verse v13" data-usfm="LUK.22.13"><span class="label">13</span><span class="content">ඔව්හු ගොස්, උන් වහන්සේ වදාළ ලෙස ම සියල්ල සම්බවූයෙන්, පාස්කු භෝජනය පිළියෙළ කළහ.</span></span> 
     </div> 
     <div class="s1"> <span class="heading"><b>අන්තිම රාත්‍රි භෝජනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:26-30</b></span><span class="heading"><b>;</b></span><span class="heading"><b>මාක් 14:22-26</b></span><span class="heading"><b>;</b></span><span class="heading"><b>1 කොරි 11:23-25</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="LUK.22.13"><span class="content"> </span></span><span class="verse v14" data-usfm="LUK.22.14"><span class="label">14</span><span class="content">නියම වේලාව පැමිණි කල, උන් වහන්සේ කෑමට හිඳගත් සේක. ප්‍රේරිතයෝ ද උන් වහන්සේ සමඟ හිඳගත්හ. </span></span><span class="verse v15" data-usfm="LUK.22.15"><span class="label">15</span><span class="content">උන් වහන්සේ ඔවුන්ට කතා කොට, “මා වද විඳීමට පළමුවෙන්, මේ පාස්කු භෝජනය ඔබ සමඟ වළඳන්නට අතිශයින් ආශා වීමි. </span></span><span class="verse v16" data-usfm="LUK.22.16"><span class="label">16</span><span class="content">ඒ මන්දැ යි මම ඔබට කියමි, දෙවියන් වහන්සේගේ රාජ්‍යයේ දී එය මුදුන්පත් වනතුරු මම එය තවත් නොවළඳමි”යි වදාළ සේක. </span></span><span class="verse v17" data-usfm="LUK.22.17"><span class="label">17</span><span class="content">උන් වහන්සේ කුසලානක් ගනිමින්, තුති පුදා, “මෙ‍ය ගෙන ඔබ අතරෙහි බෙදාගන්න. </span></span><span class="verse v18" data-usfm="LUK.22.18"><span class="label">18</span><span class="content">මන්ද, මම ඔබට කියමි, මෙ‍තැන් පටන්, දෙවියන් වහන්සේගේ රාජ්‍යය පැමිණෙන තුරු, මම මිදියුස පානය නො කරන්නෙමි”යි වදාළ සේක. </span></span><span class="verse v19" data-usfm="LUK.22.19"><span class="label">19</span><span class="content">උන් වහන්සේ රොටි ගෙන තුති පුදා, ඒවා කඩා, ඔවුන්ට දී, “ඔබ උදෙසා දෙනු ලබන මාගේ ශරීරය මේ ය; මා සිහි කිරීම පිණිස මෙ‍ය කරන්නැ”යි වදාළ සේක. </span></span><span class="verse v20" data-usfm="LUK.22.20"><span class="label">20</span><span class="content"> එලෙස ම භෝජනයෙන් පසු කුසලාන දී, “මේ කුසලාන ඔබ උදෙසා වගුරුවනු ලබන මාගේ රුධිරයෙන් කළ නව ගිවිසුම ය. </span></span><span class="verse v21" data-usfm="LUK.22.21"><span class="label">21</span><span class="content"> එහෙත්, දැන් මා පාවා දෙන්නාගේ අත මා ළඟින් ම මේසය මත තිබේ. </span></span><span class="verse v22" data-usfm="LUK.22.22"><span class="label">22</span><span class="content">මන්ද, මනුෂ්‍ය-පුත්‍රයාණෝ නියමිත ගමන යන සේක් ම ය. එහෙත්, ඔහු පාවා දෙන ඒ මනුෂ්‍යයාට වන විපතක මහතැ”යි උන් වහන්සේ වදාළ සේක. </span></span><span class="verse v23" data-usfm="LUK.22.23"><span class="label">23</span><span class="content">එවිට එය කරන්නට යන්නේ ඔවුන්ගෙන් කවරෙක් දැ යි ඔව්හු තම තමන් අතර විමසන්නට පටන්ගත්හ.</span></span> 
     </div> 
     <div class="s1"> <span class="heading"><b>ශ්‍රේෂ්ඨතම තැනැත්තා පිළිබඳ ප්‍රශ්නය</b></span> 
     </div> 
     <div class="p"> <span class="verse v23" data-usfm="LUK.22.23"><span class="content"> </span></span><span class="verse v24" data-usfm="LUK.22.24"><span class="label">24</span><span class="content"> </span><span class="content"> තමන් අතරෙන් ශ්‍රේෂ්ඨතම ලෙස සැලකිය යුත්තේ කවරෙක් දැ යි ශ්‍රාවකයන් අතර විවාදයක් ඇති විය. </span></span><span class="verse v25" data-usfm="LUK.22.25"><span class="label">25</span><span class="content">උන් වහන්සේ ඔවුන්ට මෙ‍සේ වදාළ සේක: “විජාතීන්ගේ රජවරු වැසියන් කෙරෙහි අධිපති බලය පාන්නාහ; ඔවුන් කෙරෙහි බලය පවත්වන්නෝ ජාති හිතෛෂීහු යයි කියනු ලබති. </span></span><span class="verse v26" data-usfm="LUK.22.26"><span class="label">26</span><span class="content">එහෙත් ඔබ අතර එය එසේ නොවේ. ඔබ අතර ශ්‍රේෂ්ඨ තැනැත්තා ඉතා සුළු තැනැත්තා මෙ‍න් ද නායකයා සේවකයා මෙ‍න් ද වේ වා; </span></span><span class="verse v27" data-usfm="LUK.22.27"><span class="label">27</span><span class="content"> වඩා උතුම් කවරේ ද, කෑමට හිඳින තැනැත්තා ද, නැතහොත් සේවකයා ද? කෑමට හිඳින තැනැත්තේ නොවේ ද? එහෙත්, මම නම්, ඔබ මැද සේවකයා මෙ‍න් වෙමි. </span></span><span class="verse v28" data-usfm="LUK.22.28"><span class="label">28</span><span class="content">මාගේ පරීක්ෂාවල දී මා සමඟ සිටි අය ඔබ ම ය. </span></span><span class="verse v29" data-usfm="LUK.22.29"><span class="label">29</span><span class="content">එබැවින් මාගේ පියාණන් වහන්සේ මට රාජ්‍යය පවරා දුන් සේ ම, </span></span><span class="verse v30" data-usfm="LUK.22.30"><span class="label">30</span><span class="content"> මාගේ රාජ්‍යයෙහි මාගේ මේසයේ දී කන බොන පිණිස ද සිහසුන් අරා ඉශ්රායෙල් ගෝත්‍ර දොළොස කෙරෙහි විනිශ්චය කරන පිණිස ද වරය මමත් ඔබට පවරා දෙමි.”</span></span> 
     </div> 
     <div class="s1"> <span class="heading"><b>පේදුරුගේ අපලාපය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:31-35</b></span><span class="heading"><b>;</b></span><span class="heading"><b>මාක් 14:27-31</b></span><span class="heading"><b>;</b></span><span class="heading"><b>ජොහ 13:36-38</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="LUK.22.30"><span class="content"> </span></span><span class="verse v31" data-usfm="LUK.22.31"><span class="label">31</span><span class="content">“සීමොන්, සීමොන්, මෙ‍ය අසන්න. තිරිඟු පොළන්නාක් මෙ‍න් ඔබ සියලු දෙන පොළාලන්නට සාතන් අවසර ලබා ඇත. </span></span><span class="verse v32" data-usfm="LUK.22.32"><span class="label">32</span><span class="content">එහෙත්, ඔබේ ඇදහිල්ල නොබිඳෙන පිණිස ඔබ උදෙසා මම යාච්ඤා කෙළෙමි. ඔබ යළිත් හැරුණු පසු, ඔබේ සහෝදරයන් ධෛර්යවත් කරන්නැ”යි වදාළ සේක. </span></span><span class="verse v33" data-usfm="LUK.22.33"><span class="label">33</span><span class="content">ඔහු උත්තර දෙමින්, “ස්වාමීනි, ඔබ හා සමඟ හිරේ යාමට හා මරණයට වුව ද මම සූදානම් ව සිටිමි”යි උන් වහන්සේට කී ය. </span></span><span class="verse v34" data-usfm="LUK.22.34"><span class="label">34</span><span class="content">ජේසුස් වහන්සේ කතා කරමින්, “පේදුරු, මම මෙ‍ය ඔබට කියමි, ඔබ මා නොදන්නා බව තුන් වරක් කියන තුරු, අද රෑ කුකුළා නොහඬළන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>පසුම්බිය, මල්ල සහ කඩුව</b></span> 
     </div> 
     <div class="p"> <span class="verse v34" data-usfm="LUK.22.34"><span class="content"> </span></span><span class="verse v35" data-usfm="LUK.22.35"><span class="label">35</span><span class="content"> </span><span class="content"> උන් වහන්සේ ඔවුන්ට වදාරමින්, “පසුම්බියක් වත්, මල්ලක් වත්, පා වහන් වත් නැති ව මා ඔබ යැවූ කල කිසිවක් හිඟ වී දැ”යි ඇසූ සේක. ඔව්හු උත්තර දෙමින්, “නැතැ”යි කී හ. </span></span><span class="verse v36" data-usfm="LUK.22.36"><span class="label">36</span><span class="content">උන් වහන්සේ ඔවුන්ට කතා කොට, “එහෙත් දැන් පසුම්බියක් ඇති තැනැත්තා එය ගනී වා, එසේ ම මල්ලක් ද ගනී වා, කඩුවක් නැති තැනැත්තා තම සළුව විකුණා, කඩුවක් මිළ දී ගනී වා. </span></span><span class="verse v37" data-usfm="LUK.22.37"><span class="label">37</span><span class="content"> මම මෙ‍ය ඔබට කියමි, ‘උන් වහන්සේ අපරාධකරුවන් සමඟ ගණන් ගනු ලැබී ය’යි ලියා තිබෙන ඒ කීම මා තුළින් මුදුන් පත් විය යුතු ය; මා ගැන ලියා ඇති දෙය සම්පූර්ණ වන්නේ ම ය”යි වදාළ සේක. </span></span><span class="verse v38" data-usfm="LUK.22.38"><span class="label">38</span><span class="content">ඔව්හු කතා කරමින්, “ස්වාමීනි, බැලුව මැනව, කඩු දෙකක් මෙ‍හි ඇතැ”යි කී හ. උන් වහන්සේ ද: “ඔය ඇති”යි වදාළ සේක.</span></span> 
     </div> 
     <div class="s1"> <span class="heading"><b>ඔලීව කන්දෙහි යාච්ඤාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:36-46</b></span><span class="heading"><b>;</b></span><span class="heading"><b>මාක් 14:32-42</b></span><span class="heading"><b>)</b></span> 
     </div> 
     <div class="p"> <span class="verse v38" data-usfm="LUK.22.38"><span class="content"> </span></span><span class="verse v39" data-usfm="LUK.22.39"><span class="label">39</span><span class="content">එවිට ජේසුස් වහන්සේ පිටත් ව සිරිත් පරිදි ඔලීව කන්දට වැඩිය සේක; ශ්‍රාවකයෝ ද උන් වහන්සේ පසුපස්සේ ගියහ. </span></span><span class="verse v40" data-usfm="LUK.22.40"><span class="label">40</span><span class="content">උන් වහන්සේ එහි පැමිණි පසු කතා කොට, “ඔබ පරීක්ෂාවට නොවැටෙන ලෙස යාච්ඤා කරන්නැ”යි වදාළ සේක. </span></span><span class="verse v41" data-usfm="LUK.22.41"><span class="label">41</span><span class="content">ගලක් ගසන තරම් දුරක් උන් වහන්සේ ඔවුන්ගෙන් ඈත් වී, දණින් හිඳ යාච්ඤා කරමින්, </span></span><span class="verse v42" data-usfm="LUK.22.42"><span class="label">42</span><span class="content">“පියාණෙනි, ඔබ කැමැති සේක් නම්, මේ කුසලාන මාගෙන් පහ කළ මැනව. එහෙත්, මාගේ කැමැත්ත නොව ඔබේ කැමැත්ත වේ වා”යි වදාළ සේක. </span></span><span class="verse v43" data-usfm="LUK.22.43"><span class="label">43</span><span class="content">එකල දේව දූතයෙක් ස්වර්ගයෙන් පහළ වී, උන් වහන්සේ ශක්තිමත් කෙළේ ය. </span></span><span class="verse v44" data-usfm="LUK.22.44"><span class="label">44</span><span class="content">උන් වහන්සේ දැඩි සිත් වේදනාවෙන් පෙළුණු සේක්, වඩාත් ඕනෑකමින් යාච්ඤා කළ සේක. උන් වහන්සේගේ ඩාදිය ලේ බින්දු මෙ‍න් බිම වැටිණි. </span></span><span class="verse v45" data-usfm="LUK.22.45"><span class="label">45</span><span class="content">උන් වහන්සේ යාච්ඤා කරමින් සිට නැඟිට, ශ්‍රාවකයන් වෙත අවුත්, ඔවුන් ශෝකය නිසා නිඳා හිඳිනු දැක, </span></span><span class="verse v46" data-usfm="LUK.22.46"><span class="label">46</span><span class="content">“ඔබ නිඳා ඉන්නේ මන් ද? පරීක්ෂාවට නොවැටෙන පිණිස නැඟිට යාච්ඤා කරන්නැ”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ පාවා දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:47-56</b></span><span class="heading"><b>;</b></span><span class="heading"><b>මාක් 14:43-50</b></span><span class="heading"><b>;</b></span><span class="heading"><b>ජොහ 18:3-11</b></span><span class="heading"><b>)</b></span> 
     </div> 
     <div class="p"> <span class="verse v46" data-usfm="LUK.22.46"><span class="content"> </span></span><span class="verse v47" data-usfm="LUK.22.47"><span class="label">47</span><span class="content">උන් වහන්සේ මෙ‍වදන් පවසත් ම සමූහයක් පැමිණියහ. දොළොස් දෙනාගෙන් එක් කෙනෙක් වූ ජූදස් නමැත්තා ඔවුන්ට පෙරටුව අවුත්, ජේසුස් වහන්සේ සිඹින පිණිස උන් වහන්සේ වෙතට ළං විය. </span></span><span class="verse v48" data-usfm="LUK.22.48"><span class="label">48</span><span class="content">ජේසුස් වහන්සේ ද “ජූදස්, ඔබ සිඹීමකින් මනුෂ්‍ය-පුත්‍රයාණන් පාවා දෙන්නෙහි දැ”යි ඇසූ සේක. </span></span><span class="verse v49" data-usfm="LUK.22.49"><span class="label">49</span><span class="content">උන් වහන්සේ සමඟ සිටි අය සිදු වන්න යන දෙය දැක, “ස්වාමීනි, කඩු පහරක් දෙමු දැ”යි උන් වහන්සේගෙන් ඇසූ හ. </span></span><span class="verse v50" data-usfm="LUK.22.50"><span class="label">50</span><span class="content">ඔවුන්ගෙන් එක් කෙනෙක් උත්තම පූජකයාගේ දාසයාට ගසා, ඔහුගේ දකුණු කන කපා දැමී ය. </span></span><span class="verse v51" data-usfm="LUK.22.51"><span class="label">51</span><span class="content">එහෙත් ජේසුස් වහන්සේ, “ඔය ඇති, නවතින්න,” කියා ඔහුගේ කන අතගා සුව කළ සේක. </span></span><span class="verse v52" data-usfm="LUK.22.52"><span class="label">52</span><span class="content">ජේසුස් වහන්සේ තමන්ට විරුද්ධ ව ආ නායක පූජකයන්ට ද දේව මාලිගාවේ මුර සෙබළුන්ට ද ප්‍රජා මූලිකයන්ට ද කතා කොට, “ඔබ සොරෙකු හා සටනට මෙ‍න් කඩු මුගුරු රැගෙන ආවාහු ද? </span></span><span class="verse v53" data-usfm="LUK.22.53"><span class="label">53</span><span class="content"> දිනපතා මා දේව මාලිගාවෙහි ඔබ හා සමඟ සිටිය දී ඔබ මට විරුද්ධ ව අත් එසෙව්වේ නැත. එහෙත් මෙ‍ය ඔබගේ අවස්ථාව ය. අන්ධකාරය රජ කරන මොහොත ය”යි වදාළ සේක.</span></span> 
     </div> 
     <div class="s1"> <span class="heading"><b>පේදුරුගේ අපලාපය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:57-58-69-75</b></span><span class="heading"><b>;</b></span><span class="heading"><b>මාක් 14:53-54-66-72</b></span><span class="heading"><b>;</b></span><span class="heading"><b>ජොහ 18:12-18-25-27</b></span><span class="heading"><b>)</b></span> 
     </div> 
     <div class="p"> <span class="verse v53" data-usfm="LUK.22.53"><span class="content"> </span></span><span class="verse v54" data-usfm="LUK.22.54"><span class="label">54</span><span class="content">ඔව්හු ජේසුස් වහන්සේ අල්ලාගෙන උත්තම පූජකයාගේ මැදුරට ගෙන ගියහ. පේදුරු ද ඈතින් පසුපස්සේ ගියේ ය. </span></span><span class="verse v55" data-usfm="LUK.22.55"><span class="label">55</span><span class="content">ඔවුන් මළුව මැද ගිනි මැලයක් ගසා එක් ව හිඳගෙන සිටිය දී, පේදුරු ඔවුන් මැද හිඳගත්තේ ය. </span></span><span class="verse v56" data-usfm="LUK.22.56"><span class="label">56</span><span class="content">එවිට එක් සේවිකාවක් ඔහු ගිනි මැලය ළඟ සිටිනු දැක, ඔහු දෙස හොඳට බලා, “මේ මිනිසාත් ඔහු සමඟ සිටියේ ය”යි කීවා ය. </span></span><span class="verse v57" data-usfm="LUK.22.57"><span class="label">57</span><span class="content">“ස්ත්‍රිය, නැත. මම ඔහු නාඳුනමි”යි පේදුරු කී ය. </span></span><span class="verse v58" data-usfm="LUK.22.58"><span class="label">58</span><span class="content">මඳ වේලාවකට පසු තවත් කෙනෙක් ඔහු දැක, “ඔබත් ඔවුන්ගෙන් එක් කෙනෙක් ය”යි කී ය. පේදුරු පිළිතුරු දෙමින්, “නැත, නැත, එසේ නොවේ ය”යි කී ය. </span></span><span class="verse v59" data-usfm="LUK.22.59"><span class="label">59</span><span class="content">පැයකට පමණ පසු තවත් කෙනෙක් කතා කොට, “ඇත්තෙන් ම මොහුත් ඔහු සමඟ සිටියේ ය. මන්ද, මොහු ගලීලයෙකැ”යි තරයේ ම කියා සිටියේ ය. </span></span><span class="verse v60" data-usfm="LUK.22.60"><span class="label">60</span><span class="content">පේදුරු ද, “ඔබ කියන දේ මට නොතේරේ” යයි කී ය. එකෙණෙහි ම, ඔහු කතා කරද්දී ම, කුකුළෙක් හැඬලී ය. </span></span><span class="verse v61" data-usfm="LUK.22.61"><span class="label">61</span><span class="content">සමිඳාණන් වහන්සේ හැරී පේදුරු දෙස බැලූ සේක. පේදුරු ද, “අද කුකුළා හඬලන්නට පළමුවෙන් ‘ඔහු නාඳුනමි’යි තුන් වරක් ඔබ මා ගැන කියන්නෙහි ය”යි සමිඳාණන් වහන්සේ ඔහුට පැවසූ කීම සිහි කොට, </span></span><span class="verse v62" data-usfm="LUK.22.62"><span class="label">62</span><span class="content">පිටතට ගොස්, දැඩි දුකින් හැඬී ය.</span></span> 
     </div> 
     <div class="s1"> <span class="heading"><b>නිගා කිරීම හා පහර දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:67-68</b></span><span class="heading"><b>;</b></span><span class="heading"><b>මාක් 14:65</b></span><span class="heading"><b>)</b></span> 
     </div> 
     <div class="p"> <span class="verse v62" data-usfm="LUK.22.62"><span class="content"> </span></span><span class="verse v63" data-usfm="LUK.22.63"><span class="label">63</span><span class="content">එකල ජේසුස් වහන්සේ අල්ලාගෙන සිටි මනුෂ්‍යයෝ උන් වහන්සේට කවට කම් කරමින් පහර දුන්හ. </span></span><span class="verse v64" data-usfm="LUK.22.64"><span class="label">64</span><span class="content">ඔව්හු ජේසුස් වහන්සේගේ ඇස් වසා බැඳ, “ඔබට ගැසුවේ කවරෙක් ද කියා දිවැසින් කියන්නැ”යි උන් වහන්සේට කී හ. </span></span><span class="verse v65" data-usfm="LUK.22.65"><span class="label">65</span><span class="content">ඔව්හු තවත් බොහෝ දේ උන් වහන්සේට විරුද්ධ ව කියමින්, අපහාස කළහ.</span></span> 
     </div> 
     <div class="s1"> <span class="heading"><b>ජේසුස් වහන්සේ ශ්‍රේෂ්ඨාධිකරණය ඉදිරියෙහි</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 26:59-66</b></span><span class="heading"><b>;</b></span><span class="heading"><b>මාක් 14:55-64</b></span><span class="heading"><b>;</b></span><span class="heading"><b>ජොහ 18:19-24</b></span><span class="heading"><b>)</b></span> 
     </div> 
     <div class="p"> <span class="verse v65" data-usfm="LUK.22.65"><span class="content"> </span></span><span class="verse v66" data-usfm="LUK.22.66"><span class="label">66</span><span class="content">පහන් වූ කෙණෙහි ම, නායක පූජකයන් ද විනයධරයන් ද ඇතුළු ප්‍රජා මූලිකයන්ගේ සංගමය රැස් ව, සිය ශ්‍රේෂ්ඨාධිකරණය ඉදිරියට උන් වහන්සේ ගෙන ගොස්, </span></span><span class="verse v67" data-usfm="LUK.22.67"><span class="label">67</span><span class="content">“ඔබ ක්‍රිස්තුස් ද? අපට කියන්නැ”යි කී හ. උන් වහන්සේ පිළිතුරු දෙමින්, “මා ඔබට කීවත් ඔබ විශ්වාස කරන්නේ නැත; </span></span><span class="verse v68" data-usfm="LUK.22.68"><span class="label">68</span><span class="content">මා ඔබගෙන් ඇසුවත් ඔබ පිළිතුරු දෙන්නේ නැත. </span></span><span class="verse v69" data-usfm="LUK.22.69"><span class="label">69</span><span class="content">එහෙත් මෙ‍තැන් පටන් මනුෂ්‍ය-පුත්‍රයාණන් දෙවියන් වහන්සේගේ බලපරාක්‍රමයේ දකුණු පස වැඩහිඳිනු ඇතැ”යි ඔවුන්ට වදාළ සේක. </span></span><span class="verse v70" data-usfm="LUK.22.70"><span class="label">70</span><span class="content">ඔව්හු සියල්ලෝ, “එසේ නම් ඔබ දෙවියන් වහන්සේගේ පුත්‍රයාණෝ දැ”යි ඇසූ හ. උන් වහන්සේ ද, “මා එසේ බැව් පවසන්නේ ඔබ ම ය”යි වදාළ සේක. </span></span><span class="verse v71" data-usfm="LUK.22.71"><span class="label">71</span><span class="content">ඔව්හු ද, “වෙන සාක්කියක් අපට කුමට ද? මෙ‍ය ඔහුගේ ම කටින් කියනවා අපගේ ම කණින් ඇසීමු”යි කී හ.</span></span> 
     </div> 
    </div> 
   </div> 
  </div>
 </body>
</html>