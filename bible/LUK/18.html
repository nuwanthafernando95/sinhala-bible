<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch18" data-usfm="LUK.18">  
     <div class="s1"> <span class="heading"><b>වැන්දඹුව හා විනිශ්චයකාරයා පිළිබඳ උපමාව</b></span> 
     </div> 
     <div class="p"> <span class="content"> </span><span class="verse v1" data-usfm="LUK.18.1"><span class="label">1</span><span class="content">තවද ඔවුන් අධෛර්ය නොවී නොකඩවා යාච්ඤාවෙහි යෙදිය යුතු බව දක්වන පිණිස උන් වහන්සේ ඔවුන්ට මේ උපමාව වදාළ සේක: </span></span><span class="verse v2" data-usfm="LUK.18.2"><span class="label">2</span><span class="content">“එක් නුවරක දෙවියන්ට බිය නැති, මිනිසුන්ට ගරු නොකරන විනිශ්චයකාරයෙක් වී ය. </span></span><span class="verse v3" data-usfm="LUK.18.3"><span class="label">3</span><span class="content">එම නුවර වැන්දඹුවක් ද වූවා ය; ඈ නොයෙක් වර ඔහු වෙත ගොස්, ‘මාගේ විරුද්ධකාරයා මට කළ අයුක්තියට, යුක්තිය ඉෂ්ට කළ මැනවැ’යි කීවා ය. </span></span><span class="verse v4" data-usfm="LUK.18.4"><span class="label">4</span><span class="content">ඔහු කලක් ඒ ඉල්ලීම නොසලකා හැරියේ ය. පසුව ඔහු තමාට ම මෙ‍සේ කියාගත්තේ ය, ‘මා දෙවියන් වහන්සේට ගරුබිය නොපෑවත්, මනුෂ්‍යයන්ට ගරු සරු නොකළත්, </span></span><span class="verse v5" data-usfm="LUK.18.5"><span class="label">5</span><span class="content">මේ වැන්දඹුවගේ, කරදරය නිසා ඈ නිතර පැමිණ මා නොවෙහෙසන පිණිස, ඈට යුක්තිය ඉටු කර දෙමි’යි කීයේ ය.” </span></span><span class="verse v6" data-usfm="LUK.18.6"><span class="label">6</span><span class="content">තවද, සමිඳාණන් වහන්සේ කතා කොට, “මේ අධාර්මික විනිශ්චයකාරයා කියන දේ අසන්න. </span></span><span class="verse v7" data-usfm="LUK.18.7"><span class="label">7</span><span class="content">දෙවියන් වහන්සේත්, දිවා රෑ දෙක්හි තමන් හට අයැදින, තමන් තෝරාගත් අය ගැන යුක්තිය ඉටු නොකරන සේක් ද? උන් වහන්සේ ඔවුන් ගැන බොහෝ නොඉවසන සේක් ද? </span></span><span class="verse v8" data-usfm="LUK.18.8"><span class="label">8</span><span class="content">උන් වහන්සේ ඔවුන්ට වහා ම යුක්තිය ඉටු කරන සේකැ යි, මම ඔබට කියමි. එසේ වුව ද, මනුෂ්‍ය-පුත්‍රයාණන් වඩිනා කල මිහි පිට ඇදහිල්ල ඇති අය උන් වහන්සේට සම්බ වනු ඇද්දැ”යි ඇසූ සේක.</span></span> 
     </div> 
     <div class="s1"> <span class="heading"><b>පරිසිවරයා සහ අයකැමියා පිළිබඳ උපමාව</b></span> 
     </div> 
     <div class="p"> <span class="verse v8" data-usfm="LUK.18.8"><span class="content"> </span></span><span class="verse v9" data-usfm="LUK.18.9"><span class="label">9</span><span class="content">තමා සිල්වත් යයි සිතමින්, අන් හැම දෙන හෙළා දුටු ඇතැම් අයට උන් වහන්සේ මේ උපමාව ද වදාළ සේක. </span></span><span class="verse v10" data-usfm="LUK.18.10"><span class="label">10</span><span class="content">“මිනිසුන් දෙදෙනෙක් යාච්ඤාව පිණිස දේව මාලිගාවට නැඟී ගියහ; එක් කෙනෙක් පරිසිවරයෙකි; අනික් තැනැත්තා අයකැමියෙකි. </span></span><span class="verse v11" data-usfm="LUK.18.11"><span class="label">11</span><span class="content">පරිසිවරයා නැඟී සිට පසෙකට වී තනියම යාච්ඤා කරමින්, ‘දෙවියන් වහන්ස, මා අන් මිනිසුන් මෙ‍න් වස්තු ලෝභී, වංචනික, කාමමිථ්‍යාචාරී තැනැත්තකු නොවන බැවින් ඔබට තුති පුදමි. මම මේ අයකැමියා වැන්නෙක් ද නොවෙමි. </span></span><span class="verse v12" data-usfm="LUK.18.12"><span class="label">12</span><span class="content">සතියකට දෙවරක් උපවාස කරමි; මා උපයන සියල්ලෙන් දහයෙන් කොටස දෙමි’යි කී ය. </span></span><span class="verse v13" data-usfm="LUK.18.13"><span class="label">13</span><span class="content">එහෙත් අයකැමියා ඈතින් සිට ස්වර්ගය දෙස ඇස් ඔසවා බලන්නට වත් නොසිතා, තමාගේ ළයට ගසාගනිමින්, ‘දෙවියන් වහන්ස, පව්කාර වූ මා හට කරුණා කළ මැනවැ’යි කී ය. </span></span><span class="verse v14" data-usfm="LUK.18.14"><span class="label">14</span><span class="content"> මෙ‍ය මම ඔබට කියමි; දමිටු යයි ගණන් ගනු ලැබ ගෙදර ගියේ පරිසිවරයා නොව, මේ අයකැමියා ය. තමා ම උසස් කරගන්නා හැම දෙන ම පහත් කරනු ලබති; තමා ම පහත් කරගන්නා උසස් කරනු ලබන්නේ ය.”</span></span> 
     </div> 
     <div class="s1"> <span class="heading"><b>ළදරුවන්ට ආශීර්වාද කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 19:13-15</b></span><span class="heading"><b>;</b></span><span class="heading"><b>මාක් 10:13-16</b></span><span class="heading"><b>)</b></span> 
     </div> 
     <div class="p"> <span class="verse v14" data-usfm="LUK.18.14"><span class="content"> </span></span><span class="verse v15" data-usfm="LUK.18.15"><span class="label">15</span><span class="content">සමහරු උන් වහන්සේගේ අත්, ඔවුන් පිට තබවා ගනු පිණිස, තම ළදරුවන් පවා උන් වහන්සේ වෙත ගෙනාවෝ ය. ශ්‍රාවකයෝ ඒ දැක ඔවුන්ට තරවටු කළහ. </span></span><span class="verse v16" data-usfm="LUK.18.16"><span class="label">16</span><span class="content">එහෙත් ජේසුස් වහන්සේ ඔවුන් තමන් වෙත කැඳවා, “ළදරුවන්ට මා වෙත එන්නට ඉඩ දෙන්න; ඔවුන් නොවළක්වන්න; මන්ද, දෙවියන් වහන්සේගේ රාජ්‍යය මෙ‍බඳුවන්ගේ ය. </span></span><span class="verse v17" data-usfm="LUK.18.17"><span class="label">17</span><span class="content">ඇත්තෙන් ම මම ඔබට කියමි, යමෙක් දෙවියන් වහන්සේගේ රාජ්‍යය ළදරුවෙකු මෙ‍න් නොපිළිගන්නේ ද, ඔහු කිසි සේත් එහි ඇතුළු නොවන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>ධනවත් ප්‍රධානියා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 19:16-30</b></span><span class="heading"><b>;</b></span><span class="heading"><b>මාක් 10:17-31</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="LUK.18.17"><span class="content"> </span></span><span class="verse v18" data-usfm="LUK.18.18"><span class="label">18</span><span class="content">එවිට එක් ප්‍රධානියෙක් උන් වහන්සේට කතා කොට, “යහපත් ගුරුදේවයෙනි, සදාතන ජීවනය උරුම කර ගන්නා පිණිස මා කුමක් කළ යුතු දැ”යි ඇසී ය. </span></span><span class="verse v19" data-usfm="LUK.18.19"><span class="label">19</span><span class="content">ජේසුස් වහන්සේ පිළිතුරු දෙමින්, “මා ‘යහපත් ය’යි ඔබ කියන්නේ මන් ද? හුදෙක් දෙවියන් වහන්සේ මිස අන් කිසිවෙක් යහපත් නොවේ. </span></span><span class="verse v20" data-usfm="LUK.18.20"><span class="label">20</span><span class="content"> කාමමිථ්‍යාචාරය නොකරන්න, මිනී නොමරන්න, සොරකම් නොකරන්න. බොරු සාක්ෂි නොකියන්න, නුඹේ පියාට ද මවට ද ගෞරව කරන්න යන ආඥා ඔබ දන්නෙහි ය”යි ඔහුට වදාළ සේක. </span></span><span class="verse v21" data-usfm="LUK.18.21"><span class="label">21</span><span class="content">“මේ සියල්ලක් ම මාගේ යොවුන් වියේ පටන් රක්ෂා කෙළෙමි”යි ඔහු කී ය. </span></span><span class="verse v22" data-usfm="LUK.18.22"><span class="label">22</span><span class="content">ජේසුස් වහන්සේ ඒ අසා, “ඔබට තව එක අඩුපාඩුවක් ඇත. ඔබ සතු සියල්ල විකුණන්න, විකුණා දිළිඳුන්ට දෙන්න, එවිට ස්වර්ගයෙහි ඔබට සම්පත් ඇති වන්නේ ය; එන්න, මා අනුගාමී වන්නැ”යි ඔහුට වදාළ සේක. </span></span><span class="verse v23" data-usfm="LUK.18.23"><span class="label">23</span><span class="content">එහෙත් ඔහු ඒ කීම අසා අතිශයින් ශෝක විය; එසේ වූයේ ඔහු බොහෝ ධනවත් ව සිටි බැවිනි.</span></span> 
     </div> 
     <div class="p"> <span class="verse v23" data-usfm="LUK.18.23"><span class="content"> </span></span><span class="verse v24" data-usfm="LUK.18.24"><span class="label">24</span><span class="content">ජේසුස් වහන්සේ ඒ දැක, “ධනවතුන්ට දෙවියන් වහන්සේගේ රාජ්‍යයට ඇතුළු වීම කොතරම් දුෂ්කර ද! </span></span><span class="verse v25" data-usfm="LUK.18.25"><span class="label">25</span><span class="content">ධනවතෙකු දෙවියන් වහන්සේගේ රාජ්‍යයට ඇතුළු වීමට වඩා ඔටුවෙකුට ඉදිකටු මලින් රිංගා යාම පහසු ය”යි වදාළ සේක. </span></span><span class="verse v26" data-usfm="LUK.18.26"><span class="label">26</span><span class="content">ඒ ඇසූ අය, “එසේ නම් ගැළවීම ලැබිය හැක්කේ කවරෙකුට දැ”යි ඇසූ හ. ජේසුස් වහන්සේ පිළිතුරු දෙමින්, </span></span><span class="verse v27" data-usfm="LUK.18.27"><span class="label">27</span><span class="content">“මනුෂ්‍යයන්ට නොහැකි දේ දෙවියන් වහන්සේට හැකි ය”යි වදාළ සේක.</span></span> 
     </div> 
     <div class="p"> <span class="verse v27" data-usfm="LUK.18.27"><span class="content"> </span></span><span class="verse v28" data-usfm="LUK.18.28"><span class="label">28</span><span class="content">එවිට පේදුරු කතා කොට, “අපි නම් අප සතු සියල්ල අත්හැර ඔබ වහන්සේ අනුව ආවෙමු”යි කී ය. </span></span><span class="verse v29" data-usfm="LUK.18.29"><span class="label">29</span><span class="content">උන් වහන්සේ කතා කරමින්, “ඇත්තෙන් ම මම ඔබට කියමි, දෙවියන් වහන්සේගේ රාජ්‍යය නිසා ගේදොර හෝ භාර්යාව හෝ සොහොයුරන් හෝ දෙමව්පියන් හෝ දූදරුවන් හෝ අත්හළ කවරෙක් වුව ද, </span></span><span class="verse v30" data-usfm="LUK.18.30"><span class="label">30</span><span class="content">මේ යුගයේ දී ම ඊට බොහෝ වැඩියෙන් ද එන යුගයේ දී සදාතන ජීවනය ද ලබන්නේ ම ය”යි වදාළ සේක.</span></span> 
     </div> 
     <div class="s1"> <span class="heading"><b>මරණය සහ පුනරුජ්ජීවනය ගැන තෙ වන වරටත් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 20:17-19</b></span><span class="heading"><b>;</b></span><span class="heading"><b>මාක් 10:32-34</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="LUK.18.30"><span class="content"> </span></span><span class="verse v31" data-usfm="LUK.18.31"><span class="label">31</span><span class="content">උන් වහන්සේ දොළොස් දෙනා තමන් වෙත කැඳවා ඔවුන්ට කතා කරමින්, “මෙ‍න්න, දැන් අපි ජෙරුසලමට යම්හ; මනුෂ්‍ය-පුත්‍රයාණන් ගැන දිවැසිවරයන් විසින් ලියා ඇති සියල්ල ඉෂ්ට වන්නේ ම ය. </span></span><span class="verse v32" data-usfm="LUK.18.32"><span class="label">32</span><span class="content">කුමක්නිසා ද උන් වහන්සේ විජාතීන්ට පාවා දෙනු ලබන සේක. ඔව්හු උන් වහන්සේට සරදම් කර, අපහාස කර, කෙළ ගසන්නාහ. </span></span><span class="verse v33" data-usfm="LUK.18.33"><span class="label">33</span><span class="content">ඔව්හු උන් වහන්සේ කසවලින් තළා මරන්නෝ ය. එහෙත් තුන්වනදා නැවත උත්ථාන වන සේකැ”යි වදාළ සේක. </span></span><span class="verse v34" data-usfm="LUK.18.34"><span class="label">34</span><span class="content">මේ දේවලින් කිසිවක් ඔවුන්ට අවබෝධ නො වී ය. උන් වහන්සේ පැවසූ දෙය නොවැටහෙන සේ එය ඔවුන් කෙරෙන් සැඟවී තිබිණි.</span></span> 
     </div> 
     <div class="s1"> <span class="heading"><b>ජෙරිකෝවේ අන්ධයෙකුට පෙනීම දීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 20:29-34</b></span><span class="heading"><b>;</b></span><span class="heading"><b>මාක් 10:46-52</b></span><span class="heading"><b>)</b></span> 
     </div> 
     <div class="p"> <span class="verse v34" data-usfm="LUK.18.34"><span class="content"> </span></span><span class="verse v35" data-usfm="LUK.18.35"><span class="label">35</span><span class="content">ජේසුස් වහන්සේ ජෙරිකෝවට සමීප වූ කල, එක් අන්ධයෙක් සිඟමින් පාර අයිනේ ඉඳගෙන සිටියේ ය. </span></span><span class="verse v36" data-usfm="LUK.18.36"><span class="label">36</span><span class="content">ජනකායක් ඒ ළඟින් යනවා ඔහුට ඇසී, “ඒ කුමක් දැ”යි විමසී ය. </span></span><span class="verse v37" data-usfm="LUK.18.37"><span class="label">37</span><span class="content">එවිට ඔව්හු නාසරෙත්හි ජේසුස් වහන්සේ ඒ ළඟින් යන බව ඔහුට කී හ. </span></span><span class="verse v38" data-usfm="LUK.18.38"><span class="label">38</span><span class="content">ඔහු ද, “ජේසුස් වහන්ස, දාවිත්ගේ පුත්‍රය, මට අනුකම්පා කළ මැනවැ”යි මොරගැසී ය. </span></span><span class="verse v39" data-usfm="LUK.18.39"><span class="label">39</span><span class="content">ඉදිරියෙන් ගිය අය නිශ්ශබ්ද වන ලෙස ඔහුට සැර කළහ. එහෙත් ඔහු ශබ්ද නඟා: “දාවිත්ගේ පුත්‍රය, මට අනුකම්පා කළ මැනවැ”යි වැඩි වැඩියෙන් මොරගැසී ය. </span></span><span class="verse v40" data-usfm="LUK.18.40"><span class="label">40</span><span class="content">ජේසුස් වහන්සේ නැවතී, ඔහු තමන් ළඟට ගෙනෙන්න අණ කළ සේක. ඔහු ළඟට ආ කල, </span></span><span class="verse v41" data-usfm="LUK.18.41"><span class="label">41</span><span class="content">“මා ඔබට කුමක් කර දෙනවාට කැමැත්තෙහි දැ”යි ඔහුගෙන් ඇසූ සේක. “ස්වාමීනි මාගේ පෙනීම මට ලබා දුන මැනවැ”යි ඔහු කී ය. ජේසුස් වහන්සේ කතා කරමින්, </span></span><span class="verse v42" data-usfm="LUK.18.42"><span class="label">42</span><span class="content">“පෙනීම ලබන්න, ඔබේ ඇදහිල්ල ඔබ සුව කෙළේ ය”යි වදාළ සේක. </span></span><span class="verse v43" data-usfm="LUK.18.43"><span class="label">43</span><span class="content">එකෙණෙහි ම ඔහු ඇස් පෙනීම ලබා දෙවියන් වහන්සේට ප්‍රශංසා කරමින්, උන් වහන්සේ පසුපස්සේ ගියේ ය. මුළු ජනතාව තමන් දුටු දේ ගැන දෙවියන් වහන්සේට ප්‍රශංසා කළහ.</span></span> 
     </div> 
    </div> 
   </div> 
  </div>
 </body>
</html>