<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch17" data-usfm="LUK.17">  
     <div class="s1"> <span class="heading"><b>ජේසුස් වහන්සේගේ තවත් දේශනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 18:6-7-21-22</b></span><span class="heading"><b>;</b></span><span class="heading"><b>මාක් 9:42</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.17.1"><span class="label">1</span><span class="content">උන් වහන්සේ ශ්‍රාවකයන්ට කතා කරමින්, “මිනිසුන් පාපයට පමුණුවන හේතුන් ඇති වීම නියත ය. එහෙත් යමෙකු නිසා ඒ හේතු පැමිණේ ද, ඔහුට වන විපතක මහත! </span></span><span class="verse v2" data-usfm="LUK.17.2"><span class="label">2</span><span class="content">මේ කුඩා අයගෙන් කෙනෙකුගේ වැටීමට යමෙක් හේතු වනු ඇද්ද, ඔහුගේ ගෙළ වටා ඇඹරුම් ගලක් එල්ලා මුහුදේ හෙළනු ලැබීම ඔහුට ඊට වඩා යහපති. </span></span><span class="verse v3" data-usfm="LUK.17.3"><span class="label">3</span><span class="content"> කපරිස්සම් වන්න; ඔබේ සහෝදරයා පව්ළොත් ඔහුට තරවටු කරන්න; ඔහු පසුතැවී සිත් හරවා ගනී නම් ඔහුට කමා වන්න. </span></span><span class="verse v4" data-usfm="LUK.17.4"><span class="label">4</span><span class="content">දවසකට සත් වරක් ඔබට විරුද්ධ ව පව් කොට, සත් වරක් ඔබ වෙතට හැරී, ‘මම පසුතැවී සිත හරවා ගතිමි’යි කීවොත්, ඒත් ඔහුට කමා වන්නැ”යි වදාළ සේක.</span></span> 
     </div> 
     <div class="p"> <span class="verse v4" data-usfm="LUK.17.4"><span class="content"> </span></span><span class="verse v5" data-usfm="LUK.17.5"><span class="label">5</span><span class="content">එවිට ප්‍රේරිතයෝ කතා කොට, “අපේ ඇදහිල්ල වැඩි කළ මැනවැ”යි සමිඳාණන් වහන්සේට කී හ. </span></span><span class="verse v6" data-usfm="LUK.17.6"><span class="label">6</span><span class="content">සමිඳාණන් වහන්සේ කතා කොට, “අබ ඇටයක් පමණ ඇදහිල්ල ඇති ව, මේ ඇඹිල්ල ගහට, ‘ඉදිරී ගොස්, මුහුදේ පැලවෙව’යි කියන්නහු නම්, එය ඔබට කීකරු වනු ඇත. </span></span><span class="verse v7" data-usfm="LUK.17.7"><span class="label">7</span><span class="content">එහෙත්, ඔබ අතරෙන් යමෙකුට සීසාන හෝ බැටළුවන් බලන හෝ දාසයෙක් සිටී නම් කෙතේ සිට ආ කල, ‘වහාම ඇවිත් කෑමට ඉඳ ගන්නැ’යි කියන්නෙහි ද? </span></span><span class="verse v8" data-usfm="LUK.17.8"><span class="label">8</span><span class="content">එසේ නොව, ‘මට කෑම බීම පිළියෙළ කොට, ඇඳගෙන ලෑස්ති වී, කා බී නිම වන තුරු මට උපස්ථාන කරන්න; ඉන්පසු ඔබ කන්න බොන්නැ’යි කියන්නේ නැද් ද? </span></span><span class="verse v9" data-usfm="LUK.17.9"><span class="label">9</span><span class="content">ඒ දාසයා තමාට අණ කළ දේ කළ බැවින් ස්වාමියා ඔහුට ස්තුති කරයි ද? නැත. </span></span><span class="verse v10" data-usfm="LUK.17.10"><span class="label">10</span><span class="content">එසේ ම ඔබත් ඔබට අණ කළ සියල්ල කළ පසු, ‘අපි දාසයෝ ය, ස්තුතියක් අපට හිමි නැත, කළ යුතු දෙය පමණක් අපි කෙළෙමු’යි කියන්නැ”යි වදාළ සේක.</span></span> 
     </div> 
     <div class="s1"> <span class="heading"><b>ලාදුරු රෝගීන් දස දෙනාට සුවය</b></span> 
     </div> 
     <div class="p"> <span class="verse v10" data-usfm="LUK.17.10"><span class="content"> </span></span><span class="verse v11" data-usfm="LUK.17.11"><span class="label">11</span><span class="content">ජේසුස් වහන්සේ ජෙරුසලම බලා යද්දී, සමාරිය හා ගලීලය මැදින් ගමන් ගත් සේක. </span></span><span class="verse v12" data-usfm="LUK.17.12"><span class="label">12</span><span class="content">උන් වහන්සේ එක් ගමකට ඇතුළු වූ කල, ලාදුරු රෝගීහු දස දෙනෙක් උන් වහන්සේට හමු වූ හ. </span></span><span class="verse v13" data-usfm="LUK.17.13"><span class="label">13</span><span class="content">ඔව්හු දුරින් සිට, “ජේසුස් වහන්ස, ආචාරීනි, අපට කරුණා කළ මැනවැ”යි හඬ නඟා කී හ. </span></span><span class="verse v14" data-usfm="LUK.17.14"><span class="label">14</span><span class="content"> උන් වහන්සේ ඔවුන් දැක, “ඔබ ගොස් පූජකවරුන් අබිමුවෙහි පෙනී සිටින්නැ”යි වදාළ සේක. </span></span><span class="verse v15" data-usfm="LUK.17.15"><span class="label">15</span><span class="content">ඔව්හු එසේ යද්දී පවිත්‍ර වූ හ. ඔවුන්ගෙන් එක් කෙනෙක් තමා සුව වූ බව දැක, මහ හඬින් දෙවියන් වහන්සේට ගෞරව කරමින් පෙරළා අවුත්, </span></span><span class="verse v16" data-usfm="LUK.17.16"><span class="label">16</span><span class="content">උන් වහන්සේගේ පාමුල වැඳ වැටී උන් වහන්සේට ස්තුති කෙළේ ය. ඔහු වනාහි සමාරීය ජාතිකයෙකි. </span></span><span class="verse v17" data-usfm="LUK.17.17"><span class="label">17</span><span class="content">ජේසුස් වහන්සේ කතා කරමින්, “දහ දෙනෙක් ම පවිත්‍ර වූවා නොවේ ද? අනෙක් නව දෙනා කොහේ ද? </span></span><span class="verse v18" data-usfm="LUK.17.18"><span class="label">18</span><span class="content">මේ විජාතිකයා හැර, දෙවියන් වහන්සේට ගෞරව කරන පිණිස වෙන කිසිවෙක් හැරී ආවේ නැද් ද” කියා, </span></span><span class="verse v19" data-usfm="LUK.17.19"><span class="label">19</span><span class="content">ඔහුට කතා කොට, “නැඟිට යන්න, ඔබේ ඇදහිල්ල ඔබ සුව කෙළේ ය”යි වදාළ සේක.</span></span> 
     </div> 
     <div class="s1"> <span class="heading"><b>දෙවියන් වහන්සේගේ රාජ්‍යයේ උදාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:23-28-37-41</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="LUK.17.19"><span class="content"> </span></span><span class="verse v20" data-usfm="LUK.17.20"><span class="label">20</span><span class="content">“දෙවියන් වහන්සේගේ රාජ්‍යය කවර කලෙක පහළ වන්නේ දැ”යි පරිසිවරුන් ඇසූ බැවින්, උන් වහන්සේ ඔවුන්ට උත්තර දෙමින්, “දෙවියන් වහන්සේගේ රාජ්‍යය ඇසට පෙනෙන අයුරින් නොපැමිණෙයි. </span></span><span class="verse v21" data-usfm="LUK.17.21"><span class="label">21</span><span class="content">මෙ‍න්න මෙ‍තැන ය, අන්න අතැන යයි කිසිවෙකුට කිව නොහැකි ය; මන්ද, දෙවියන් වහන්සේගේ රාජ්‍යය ඔබ අතරෙහි</span><span class="content"> ය”යි වදාළ සේක.</span></span> 
     </div> 
     <div class="p"> <span class="verse v21" data-usfm="LUK.17.21"><span class="content"> </span></span><span class="verse v22" data-usfm="LUK.17.22"><span class="label">22</span><span class="content">උන් වහන්සේ ශ්‍රාවකයන්ට මෙ‍සේ වදාළ සේක: “මනුෂ්‍ය-පුත්‍රයාණන් වැඩ සිටින දවස්වලින් එකක් වුව ද දැකීමට ඔබ ආශාවන කාලයක් පැමිණෙයි; එහෙත් ඔබ එය නොදක්නාහු ය. </span></span><span class="verse v23" data-usfm="LUK.17.23"><span class="label">23</span><span class="content">‘අන්න, එතැන ය! මෙ‍න්න මෙ‍තැන ය!’යි ඔවුන් කියන කල, පිටත් වී එය පසුපස්සේ නොයන්න. </span></span><span class="verse v24" data-usfm="LUK.17.24"><span class="label">24</span><span class="content">අහසෙහි එක් දිශාවකින් පහළ වන විදුලිය අහසේ අනෙක් දිශාව දක්වා බබළන්නාක් මෙ‍න්, මනුෂ්‍ය-පුත්‍රයාණෝ පහළ වන දවසේ දී බබළන සේක. </span></span><span class="verse v25" data-usfm="LUK.17.25"><span class="label">25</span><span class="content">එහෙත් පළමුකොට එතුමාණෝ බොහෝ දුක් විඳ මේ පරම්පරාව විසින් ප්‍රතික්ෂේප කරනු ලැබිය යුත්තාහ. </span></span><span class="verse v26" data-usfm="LUK.17.26"><span class="label">26</span><span class="content"> තවද නෝවාගේ දවස්වල දී වූ ලෙස ම, මනුෂ්‍ය-පුත්‍රයාණන්ගේ දවස්වල දී ද වන්නේ ය. </span></span><span class="verse v27" data-usfm="LUK.17.27"><span class="label">27</span><span class="content"> නෝවා නැවට පිවිසුණු දිනය දක්වා මිනිස්සු කමින්, බොමින්, ආවාහ විවාහ වෙමින් කල් යැවූ හ. එවිට ජල ගැල්ම පැමිණ ඔවුන් සියල්ලන් විනාශ කර දැමී ය. </span></span><span class="verse v28" data-usfm="LUK.17.28"><span class="label">28</span><span class="content"> ලොත්ගේ දවස්වල දී ද එසේ ම විය; ඔව්හු කමින්, බොමින්, වෙළහෙළඳාම් කරමින්, වවමින්, ගෙවල් සාදමින් කල් යැවූ හ: </span></span><span class="verse v29" data-usfm="LUK.17.29"><span class="label">29</span><span class="content">එහෙත් ලොත් සොදොම්හි සිට නික්ම ගිය දා, අහසින් ගිනි සහ ගෙන්දගම් වැසි වැස, සියල්ලන් විනාශ කර දැමී ය. </span></span><span class="verse v30" data-usfm="LUK.17.30"><span class="label">30</span><span class="content">මනුෂ්‍ය-පුත්‍රයාණන් ප්‍රකාශ වන දිනයේ දී ද ඒ අයුරින් ම වන්නේ ය. </span></span><span class="verse v31" data-usfm="LUK.17.31"><span class="label">31</span><span class="content"> ඒ දවසේ දී පියස්ස මත සිටින්නා ගෙයි තිබෙන තම බඩු බාහිරාදිය ගෙනයනු පිණිස බිමට නොබසීවා. එසේ ම කෙතේ සිටින්නා පෙරළා නොඒවා. </span></span><span class="verse v32" data-usfm="LUK.17.32"><span class="label">32</span><span class="content"> ලොත්ගේ භාර්යාව සිහි කරන්න. </span></span><span class="verse v33" data-usfm="LUK.17.33"><span class="label">33</span><span class="content"> සිය ජීවිතය රැකගන්නට සොයන්නා එය නැති කර ගන්නේ ය. සිය ජීවිතය නැති කරගන්නා එය රැක ගන්නේ ය. </span></span><span class="verse v34" data-usfm="LUK.17.34"><span class="label">34</span><span class="content">මෙ‍ය ඔබට කියමි, ඒ රැයේ දී මනුෂ්‍යයන් දෙදෙනෙක් එක යහනක සිටිති; එක් කෙනෙක් ගනු ලබන්නේ ය, අනෙකා හැර දමනු ලබන්නේ ය. </span></span><span class="verse v35" data-usfm="LUK.17.35"><span class="label">35</span><span class="content">ස්ත්‍රීහු දෙදෙනෙක් එකට ධාන්‍ය අඹරමින් සිටිති; එක තැනැත්තියක් ගනු ලබන්නී ය, අනෙක් තැනැත්තිය හැර දමනු ලබන්නී ය. </span></span><span class="verse v36" data-usfm="LUK.17.36"><span class="label">36</span><span class="content">මනුෂ්‍යයන් දෙදෙනෙක් කෙතෙහි සිටිති; එක් කෙනෙක් ගනු ලබන්නේ ය; අනෙකා හැර දමනු ලබන්නේ ය.” </span></span><span class="verse v37" data-usfm="LUK.17.37"><span class="label">37</span><span class="content">එවිට ඔව්හු උත්තර දෙමින්, “ස්වාමීනි, ඒ කොතැන්හි දැ”යි උන් වහන්සේගෙන් ඇසූ හ. උන් වහන්සේ උත්තර දෙමින්, “මළකුණ කොතැන ද, ගිජු ලිහිණියෝ එතැන රැස්වෙති”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>