<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch21" data-usfm="LUK.21">  
     <div class="s1"> <span class="heading"><b>වැන්දඹුවගේ පඬුර</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 12:41-44</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.21.1"><span class="label">1</span><span class="content">උන් වහන්සේ අවට බැලූ විට ධනවතුන් සිය පුදපඬුරු දේව මාලිගා ගබඩාවෙහි දමනු දුටු සේක. </span></span><span class="verse v2" data-usfm="LUK.21.2"><span class="label">2</span><span class="content">එක් දිළිඳු වැන්දඹු ස්ත්‍රියක් තඹ සල්ලි දෙකක් දමනු උන් වහන්සේ දැක, </span></span><span class="verse v3" data-usfm="LUK.21.3"><span class="label">3</span><span class="content">“ඇත්තෙන් ම මම ඔබට කියමි, මේ දිළිඳු වැන්දඹුව අනෙක් හැමට ම වඩා පඬුරු දැම්මා ය. </span></span><span class="verse v4" data-usfm="LUK.21.4"><span class="label">4</span><span class="content">මන්ද, ඔවුන් සියල්ලෝ ම තමන්ට තිබුණු වැඩිපුර දෙයින් ගබඩාවට පඬුරු දැමූ හ. එහෙත් මෑ, දුප්පත් ව සිටියදීත් තම දිවි පෙවෙත සඳහා වූ මුළු වත්කම ම පිදුවා ය”යි වදාළ සේක.</span></span> 
     </div> 
     <div class="s1"> <span class="heading"><b>දේව මාලිගාවේ විනාශය ගැන කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:1-2</b></span><span class="heading"><b>;</b></span><span class="heading"><b>මාක් 13:1-2</b></span><span class="heading"><b>)</b></span> 
     </div> 
     <div class="p"> <span class="verse v4" data-usfm="LUK.21.4"><span class="content"> </span></span><span class="verse v5" data-usfm="LUK.21.5"><span class="label">5</span><span class="content">සමහරුන් දේව මාලිගාව ගැන කතා කරමින්, එය මනහර ගලින් හා පූජා වස්තුවලින් ද සරසා තිබෙන නියාව පැවසූ විට උන් වහන්සේ කතා කොට, </span></span><span class="verse v6" data-usfm="LUK.21.6"><span class="label">6</span><span class="content">“ඔබට පෙනෙන මේ දෙය, ගලක් පිට ගලක් ඉතිරි නොවන සේ බිඳ දමනු ලබන කාලයක් පැමිණෙන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>පීඩාවල පෙර නිමිති</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:3-14</b></span><span class="heading"><b>;</b></span><span class="heading"><b>මාක් 13:3-13</b></span><span class="heading"><b>)</b></span> 
     </div> 
     <div class="p"> <span class="verse v6" data-usfm="LUK.21.6"><span class="content"> </span></span><span class="verse v7" data-usfm="LUK.21.7"><span class="label">7</span><span class="content">“ගුරුදේවයෙනි, ඒ දෙය කවර කලෙක වන්නේ ද? ඒ පිළිබඳ පෙර ලකුණු කවරේ දැ”යි ඔව්හු උන් වහන්සේගෙන් ඇසූ හ. </span></span><span class="verse v8" data-usfm="LUK.21.8"><span class="label">8</span><span class="content">උන් වහන්සේ කතා කොට, “මුළා නොවෙන්ට බලාගන්න; කුමක් නිසා ද මාගේ නාමයෙන් බොහෝ දෙනෙක් ඉදිරිපත් වී ‘ඒ මම ය, නියමිත මොහොත පැමිණ ඇතැ’යි කියන්නෝ ය; ඔවුන් අනුව නොයන්න. </span></span><span class="verse v9" data-usfm="LUK.21.9"><span class="label">9</span><span class="content">යුද්ධ සහ විප්ලව ගැන ආරංචි වන විට, භයින් ත්‍රස්ත නොවන්න; මන්ද, මේ දේවල් පළමුකොට සිදුවිය යුතු ය; එහෙත් අවසානය එකෙණෙහි ම නොපැමිණෙන්නේ ය”යි වදාළ සේක.</span></span> 
     </div> 
     <div class="p"> <span class="verse v9" data-usfm="LUK.21.9"><span class="content"> </span></span><span class="verse v10" data-usfm="LUK.21.10"><span class="label">10</span><span class="content">එවිට උන් වහන්සේ ඔවුන්ට කතා කොට, “ජාතියක් ජාතියකට විරුද්ධ ව ද රාජ්‍යයක් රාජ්‍යයකට විරුද්ධ ව ද නැඟිටිනු ඇත. </span></span><span class="verse v11" data-usfm="LUK.21.11"><span class="label">11</span><span class="content">මහා භූමිකම්පා ද නොයෙක් තැන්වල සාගත හා වසංගත ද වන්නේ ය; ත්‍රාසජනක දර්ශන ද පුදුම ලකුණු ද අහසෙහි වන්නේ ය. </span></span><span class="verse v12" data-usfm="LUK.21.12"><span class="label">12</span><span class="content">එහෙත් ඒ සියල්ලට පෙර, මාගේ නාමය නිසා ඔව්හු ඔබ අල්ලාගෙන, ධර්මශාලාවටත්, හිර ගෙවලටත් ඔබ පාවාදෙමින්, ඔබට පීඩා කරන්නෝ ය; ඔබ රජුන් හා ආණ්ඩුකාරයන් ඉදිරියට ගෙන යන්නෝ ය. </span></span><span class="verse v13" data-usfm="LUK.21.13"><span class="label">13</span><span class="content">ඔබට එය සාක්ෂි දැරීමේ අවස්ථාවක් වන්නේ ය. </span></span><span class="verse v14" data-usfm="LUK.21.14"><span class="label">14</span><span class="content"> ඔබ වගඋත්තර දිය යුත්තේ කෙසේ දැ යි කල් තියා සූදානම් නොවන්නට සිතට ගන්න. </span></span><span class="verse v15" data-usfm="LUK.21.15"><span class="label">15</span><span class="content">මන්ද, ඔබගේ විරුද්ධවාදීන් කිසිවෙකුට නොබිඳිය හැකි වූ ද නිෂ්ප්‍රභා කළ නොහැකි වූ ද වාග් චතුරතාවක් හා ප්‍රඥාවක් මම ඔබට දෙන්නෙමි. </span></span><span class="verse v16" data-usfm="LUK.21.16"><span class="label">16</span><span class="content">දෙමවුපියන්, සහෝදරයන් හා නෑ මිතුරන් විසින් ම ඔබ පාවා දෙනු ලබන්නහු ය; ඔව්හු ඔබගෙන් සමහරෙකු මරණයට පත් කරන්නෝ ය. </span></span><span class="verse v17" data-usfm="LUK.21.17"><span class="label">17</span><span class="content">මාගේ නාමය නිසා සියල්ලෝ ම ඔබට වෛර කරන්නෝ ය. </span></span><span class="verse v18" data-usfm="LUK.21.18"><span class="label">18</span><span class="content">එහෙත් ඔබගේ කෙස් ගහක් පමණ වත් නාස්ති නොවන්නේ ය. </span></span><span class="verse v19" data-usfm="LUK.21.19"><span class="label">19</span><span class="content">ස්ථීර ව සිටීමෙ‍න් ඔබ ජීවනය දිනා ගන්නහු ය.”</span></span> 
     </div> 
     <div class="s1"> <span class="heading"><b>ජෙරුසලමේ විනාශය කලින් කීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:15-21</b></span><span class="heading"><b>;</b></span><span class="heading"><b>මාක් 13:14-19</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="LUK.21.19"><span class="content"> </span></span><span class="verse v20" data-usfm="LUK.21.20"><span class="label">20</span><span class="content">“යම් කලෙක යුද හමුදා ජෙරුසලම වටලනු ඔබ දකින්නාහු ද, එකල එහි විනාශය ආසන්න බව දැනගන්න. </span></span><span class="verse v21" data-usfm="LUK.21.21"><span class="label">21</span><span class="content">එකල ජුදයෙහි වසන්නෝ කඳුකරයට පලා යත්වා; නගරය තුළ සිටින්නෝ පිටතට යත්වා; ගම්බද ව සිටින්නෝ නුවරට, ඇතුළු නොවෙත්වා. </span></span><span class="verse v22" data-usfm="LUK.21.22"><span class="label">22</span><span class="content"> මන්ද, ලියා ඇති සියල්ල සම්පූර්ණ වන පිණිස එය විනිශ්චය දවස වන්නේ ය. </span></span><span class="verse v23" data-usfm="LUK.21.23"><span class="label">23</span><span class="content">ඒ දවස්වල දී ගර්භණීන්ට ද කිරි දෙන මව්වරුන්ට ද වන විපතක මහත! මන්ද, දේශය පිට දැඩි ආපදා හා වේදනා ද මේ සෙනඟ කෙරෙහි දේව සාපය ද වන්නේ ය. </span></span><span class="verse v24" data-usfm="LUK.21.24"><span class="label">24</span><span class="content">ඔව්හු කඩු මුවහතින් වැටෙන්නෝ ය; සියලු විජාතීන්ගේ රටවලට වහලුන් මෙ‍න් ගෙනයනු ලබන්නෝ ය; විදේශීන්ගේ පාලන අවදිය නිම වනතෙක් ජෙරුසලම විජාතීන් විසින් මඬිනු ලබන්නී ය.”</span></span> 
     </div> 
     <div class="s1"> <span class="heading"><b>මනුෂ්‍ය-පුත්‍රයාණන්ගේ පුනරාගමනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:29-31</b></span><span class="heading"><b>;</b></span><span class="heading"><b>මාක් 13:24-27</b></span><span class="heading"><b>)</b></span> 
     </div> 
     <div class="p"> <span class="verse v24" data-usfm="LUK.21.24"><span class="content"> </span></span><span class="verse v25" data-usfm="LUK.21.25"><span class="label">25</span><span class="content"> </span><span class="content"> “හිරු, සඳ හා තාරකාවල ලකුණු පහළ වන්නේ ය. මුහුදේ හා රළ පතරෙහි ඝෝෂාවෙන් වන වියවුලින් ජාතීන් හට සිත් වේදනා වන්නේ ය. </span></span><span class="verse v26" data-usfm="LUK.21.26"><span class="label">26</span><span class="content">අහසේ බලවේගයන් සොලවනු ලබන බැවින්, ලෝකයට සිදුවන්න යන ආපදා ගැන බලා සිටීමෙ‍න් මිනිසුන්ගේ සිත් බියෙන් ක්ලාන්ත වන්නේ ය. </span></span><span class="verse v27" data-usfm="LUK.21.27"><span class="label">27</span><span class="content"> එකල මනුෂ්‍ය-පුත්‍රයාණන් බලපරාක්‍රමයෙන් ද මහා තේජශ්‍රීයෙන් ද වලාකුළක් මත වඩිනු ඔව්හු දකින්නෝ ය. </span></span><span class="verse v28" data-usfm="LUK.21.28"><span class="label">28</span><span class="content">මේ දේ සිදුවන්න පටන්ගන්නා කල ඔබේ විමුක්තිය ළං වේගන එන බැවින් නැඟී සිට හිස් ඔසවන්නැ”යි වදාළ සේක.</span></span> 
     </div> 
     <div class="s1"> <span class="heading"><b>අත්තික්කා ගසෙන් පාඩමක්</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:32-35</b></span><span class="heading"><b>;</b></span><span class="heading"><b>මාක් 13:28-31</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="LUK.21.28"><span class="content"> </span></span><span class="verse v29" data-usfm="LUK.21.29"><span class="label">29</span><span class="content">තවද ජේසුස් වහන්සේ ඔවුන්ට උපමාවක් වදාළ සේක. “අත්තික්කා ගස හෝ අන් කිසි ගසක් හෝ ගැන සිතන්න. </span></span><span class="verse v30" data-usfm="LUK.21.30"><span class="label">30</span><span class="content">ඒවා දලු ලන විට, එය දුටු හැටියේ ම ගිම්හානය දැන් ළං වී ඇතැ යි ඔබ දන්නහු ය. </span></span><span class="verse v31" data-usfm="LUK.21.31"><span class="label">31</span><span class="content">එලෙස ම, මේ දේ සිදුවනු දක්නා කල, දෙවියන් වහන්සේගේ රාජ්‍යය ළං වී ඇතැ යි දැනගන්න. </span></span><span class="verse v32" data-usfm="LUK.21.32"><span class="label">32</span><span class="content">ඇත්තෙන් ම මම ඔබට කියමි, මේ සියල්ල සිදුවන තුරු මේ පරම්පරාව පහ ව නොයන්නේ ය. </span></span><span class="verse v33" data-usfm="LUK.21.33"><span class="label">33</span><span class="content">අහසත්, පොළොවත් පහ ව යන්නේ ය. එහෙත් මාගේ කිසිදු වචනයක් පහ ව නොයන්නේ ම ය.”</span></span> 
     </div> 
     <div class="s1"> <span class="heading"><b>අවදි ව සිටීමට අවවාද</b></span> 
     </div> 
     <div class="p"> <span class="verse v33" data-usfm="LUK.21.33"><span class="content"> </span></span><span class="verse v34" data-usfm="LUK.21.34"><span class="label">34</span><span class="content">“ඒ දවස මලපතක් මෙ‍න් හදිසියෙන් ඔබ අසුකර නොගන්නා පිණිස කම්සැපෙන් ද බීමත්කමෙන් ද මේ ජීවිතයේ කරදරවලින් ද ඔබේ සිත් නොවෙහෙසෙන හැටියට බලාගන්න. </span></span><span class="verse v35" data-usfm="LUK.21.35"><span class="label">35</span><span class="content">මන්ද, එය මුළු පොළොවෙහි සකල ලෝක වාසීන් පිට පැමිණෙන්නේ ය. </span></span><span class="verse v36" data-usfm="LUK.21.36"><span class="label">36</span><span class="content">එබැවින් ඒ සිදුවන ආපදා සියල්ලෙන් ජයාන්විත ව ගැළවෙන පිණිස ද මනුෂ්‍ය-පුත්‍රයාණන් ඉදිරියෙහි පෙනී සිටින පිණිස ද අයැදිමින්, හැම වේලේ ම අවදි ව සිටින්න.”</span></span> 
     </div> 
     <div class="p"> <span class="verse v36" data-usfm="LUK.21.36"><span class="content"> </span></span><span class="verse v37" data-usfm="LUK.21.37"><span class="label">37</span><span class="content"> </span><span class="content"> දිවා භාගයෙහි උන් වහන්සේ දේව මාලිගාවෙහි අනුශාසනය කළ සේක. රාත්‍රියෙහි නුවරින් නික්ම ගොස්, ඔලීව නම් කන්දෙහි නැවතුණ සේක. </span></span><span class="verse v38" data-usfm="LUK.21.38"><span class="label">38</span><span class="content">මුළු ජනතාව දේව මාලිගාවෙහි දී උන් වහන්සේට සවන් දෙනු පිණිස අලුයම් වේලෙහි උන් වහන්සේ වෙත රැස්වූ හ.</span></span> 
     </div> 
    </div> 
   </div> 
  </div>
 </body>
</html>