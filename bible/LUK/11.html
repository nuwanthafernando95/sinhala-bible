<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch11" data-usfm="LUK.11">  
     <div class="s1"> <span class="heading"><b>යාච්ඤාව පිළිබඳ අනුශාසනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 6:9-13</b></span><span class="heading"><b>;</b></span><span class="heading"><b>7:7-11</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.11.1"><span class="label">1</span><span class="content">උන් වහන්සේ එක් තැනක යාච්ඤා කරමින් සිටි සේක. එය නිම වූ පසු උන් වහන්සේගේ ශ්‍රාවකයන්ගෙන් එක් තැනැත්තෙක් කතා කොට, “ස්වාමීනි, ජොහන් තම ගෝලයන්ට ඉගැන්වූ ලෙස, අපටත් යාච්ඤා කරන්නට ඉගැන්නුව මැනවැ”යි කීවේ ය. </span></span><span class="verse v2" data-usfm="LUK.11.2"><span class="label">2</span><span class="content">උන් වහන්සේ ඔවුන්ට මෙ‍සේ වදාළ සේක: “ඔබ යාච්ඤා කරන කල මෙ‍සේ කියන්න:</span></span> 
     </div> 
     <div class="q2"> <span class="verse v2" data-usfm="LUK.11.2"><span class="content">‘පියාණෙනි, ඔබ වහන්සේගේ නාමයට ගෞරව වේ වා, ඔබ වහන්සේගේ රාජ්‍යය පැමිණේ වා.</span></span> 
     </div> 
     <div class="q"> <span class="verse v2" data-usfm="LUK.11.2"><span class="content"> </span></span><span class="verse v3" data-usfm="LUK.11.3"><span class="label">3</span><span class="content">අපේ දිනපතා ආහාරය දිනෙන් දින අපට දුන මැනව.</span></span> 
     </div> 
     <div class="q"> <span class="verse v3" data-usfm="LUK.11.3"><span class="content"> </span></span><span class="verse v4" data-usfm="LUK.11.4"><span class="label">4</span><span class="content">අපේ පව් අපට කමා කළ මැනව;</span></span> 
     </div> 
     <div class="q2"> <span class="verse v4" data-usfm="LUK.11.4"><span class="content">මන්ද, අපට ණයගැති ව සිටින හැමට අප කමා වන බැවිනි.</span></span> 
     </div> 
     <div class="q2"> <span class="verse v4" data-usfm="LUK.11.4"><span class="content">අප පරීක්ෂාවට නොපමුණුවනු මැනව.’ “</span></span> 
     </div> 
     <div class="p"> <span class="verse v4" data-usfm="LUK.11.4"><span class="content"> </span></span><span class="verse v5" data-usfm="LUK.11.5"><span class="label">5</span><span class="content">තවද උන් වහන්සේ ඔවුන්ට කතා කරමින්, “ඔබ අතර මිතුරෙකු ඇති තැනැත්තෙක් මහ රෑ ඔහු වෙත ගොස්, ‘මිත්‍රය, මට රොටි තුනක් දෙන්න; </span></span><span class="verse v6" data-usfm="LUK.11.6"><span class="label">6</span><span class="content">ගමනක් යන මාගේ මිත්‍රයෙක් මා වෙත අවුත් සිටියි; ඔහුට දෙන්න කිසිවක් මා ළඟ නැතැ’යි කියන්නේ නම්, </span></span><span class="verse v7" data-usfm="LUK.11.7"><span class="label">7</span><span class="content">ගේ ඇතුළේ සිට ඒ මිතුරා, උත්තර දෙමින්, ‘මට කරදර නොකරන්න, දැන් දොර වසා තිබේ; මාගේ දරුවෝ ද මා සමඟ ඇඳේ නිඳා සිටිති; නැඟිට යමක් ඔබට දෙන්නට නොහැකි ය’යි කියයි ද? </span></span><span class="verse v8" data-usfm="LUK.11.8"><span class="label">8</span><span class="content">මම ඔබට මෙ‍ය කියමි, ඔහු සිය මිත්‍රකම සලකා නැඟිට ඔහු ඉල්ලන දේ ඔහුට නොදෙතත් ඔහුගේ ලජ්ජා නැති පෙරැත්තය නිසා නැඟිට, වුවමනා පමණ ඔහුට දෙනු ඇතැ”යි වදාළ සේක. </span></span><span class="verse v9" data-usfm="LUK.11.9"><span class="label">9</span><span class="content">“මම ද ඔබට කියමි, ඉල්ලන්න, ඔබට දෙනු ලැබේ; සොයන්න, ඔබට සම්බ වේ; තට්ටු කරන්න, ඔබට දොර අරිනු ලැබේ. </span></span><span class="verse v10" data-usfm="LUK.11.10"><span class="label">10</span><span class="content">මන්ද ඉල්ලන හැමට ලැබේ; සොයන්නාට සම්බ වේ; තට්ටුකරන්නාට දොර හරිනු ලැබේ. </span></span><span class="verse v11" data-usfm="LUK.11.11"><span class="label">11</span><span class="content">ඔබ අතරෙන් කවර පියෙක් තම පුත්‍රයා මාළුවකු ඉල්ලූ විට මාළුවා වෙනුවට සර්පයෙකු දෙයි ද? </span></span><span class="verse v12" data-usfm="LUK.11.12"><span class="label">12</span><span class="content">නොහොත් බිත්තරයක් ඉල්ලූ විට ඔහුට ගෝනුස්සකු දෙයි ද? </span></span><span class="verse v13" data-usfm="LUK.11.13"><span class="label">13</span><span class="content">මෙ‍සේ අයහපත් වූ ඔබ, ඔබේ දරුවන්ට යහපත් දේ දෙන්නට දන්නාහු නම්, ඊට කොපමණ වැඩියෙන්, ඔබේ ස්වර්ගීය පියාණන් වහන්සේ තමන් වහන්සේගෙන් ඉල්ලන්නන්ට ශුද්ධාත්මයාණන් නොදෙන සේක් ද?”</span></span> 
     </div> 
     <div class="s1"> <span class="heading"><b>ජේසුස් වහන්සේ සහ දුෂ්ටාත්මාධිපතියා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:22-30</b></span><span class="heading"><b>;</b></span><span class="heading"><b>මාක් 3:20-27</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="LUK.11.13"><span class="content"> </span></span><span class="verse v14" data-usfm="LUK.11.14"><span class="label">14</span><span class="content">වරක්, උන් වහන්සේ ගොළු දුෂ්ටාත්මයෙකු දුරු කරමින් සිටි සේක. දුෂ්ටාත්මය දුරුවෙත් ම ගොළු මිනිසා කතා කෙළේ ය. සමූහයෝ පුදුම වූ හ. </span></span><span class="verse v15" data-usfm="LUK.11.15"><span class="label">15</span><span class="content"> එහෙත් ඔවුන්ගෙන් සමහරෙක් කතා කොට, “මොහු දුෂ්ටාත්මයන් දුරු කරන්නේ දුෂ්ටාත්මාධිපති වූ බෙල්සෙබුල්ගේ අනුහසින් ය”යි කී හ. </span></span><span class="verse v16" data-usfm="LUK.11.16"><span class="label">16</span><span class="content"> අන් සමහරු උන් වහන්සේ වචනයකින් අල්ලාගන්න පිණිස, ස්වර්ගයෙන් හාස්කමක් උන් වහන්සේගෙන් ඉල්ලූ හ. </span></span><span class="verse v17" data-usfm="LUK.11.17"><span class="label">17</span><span class="content">උන් වහන්සේ ඔවුන්ගේ සිතුවිලි දැන මෙ‍සේ වදාළ සේක: “ඊට ම විරෝධී ව භේද වූ යම් රාජ්‍යයක් ඇද්ද එය පාළු වන්නේ ය, ඊට ම විරෝධී ව භේද වූ යම් ගෙදරක් ඇද්ද එය පිරිහී යන්නේ ය. </span></span><span class="verse v18" data-usfm="LUK.11.18"><span class="label">18</span><span class="content">සාතන් ඔහුට ම විරෝධී ව භේද ව සිටී නම් ඔහුගේ රාජ්‍යය පවතින්නේ කෙසේ ද? මා දුෂ්ටාත්මයන් දුරු කරන්නේ බෙල්සෙබුල්ගේ අනුහසින් යයි ඔබ කියන්නාහු ය. </span></span><span class="verse v19" data-usfm="LUK.11.19"><span class="label">19</span><span class="content">එහෙත් මම බෙල්සෙබුල්ගේ අනුහසින් දුෂ්ටාත්මයන් දුරු කරම් නම්, ඔබගේ අනුගාමිකයෝ කවරකුගේ අනුහසින් ඔවුන් දුරු කරද් ද? මෙ‍ලෙස ඔබේ අනුගාමිකයෝ ම ඔබේ තර්කය බිඳදමති. </span></span><span class="verse v20" data-usfm="LUK.11.20"><span class="label">20</span><span class="content">එහෙත් මම දෙවියන් වහන්සේගේ අනුහසින් දුෂ්ටාත්මයන් දුරු කරම් නම්, සැබැවින් ම දෙවියන් වහන්සේගේ රාජ්‍යය ඔබ කෙරෙහි උදා වී ඇත. </span></span><span class="verse v21" data-usfm="LUK.11.21"><span class="label">21</span><span class="content">අවිආයුධ ගත් බලවන්තයකු සිය නිවස රක්නා කල ඔහු සතු දේපළ සුරක්ෂිත ව ඇත. </span></span><span class="verse v22" data-usfm="LUK.11.22"><span class="label">22</span><span class="content">එහෙත් ඔහුට වඩා බලවන්තයෙක් අවුත් ඔහු මැඩපවත්වන්නේ නම්, ඔහු විශ්වාසය තැබූ ආයුධ පැහැරගෙන, කොල්ලකාගත් දේ බෙදාගන්නේ ය. </span></span><span class="verse v23" data-usfm="LUK.11.23"><span class="label">23</span><span class="content"> මාගේ පක්ෂයට නොවන්නා මට විපක්ෂ ය; මා සමඟ රැස් කිරීමට උදව් නොකරන්නා විසුරුවා දමන්නේ ය.”</span></span> 
     </div> 
     <div class="s1"> <span class="heading"><b>අශුද්ධාත්මය පෙරළා පැමිණීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:43-45</b></span><span class="heading"><b>)</b></span> 
     </div> 
     <div class="p"> <span class="verse v23" data-usfm="LUK.11.23"><span class="content"> </span></span><span class="verse v24" data-usfm="LUK.11.24"><span class="label">24</span><span class="content">“අශුද්ධාත්මය මිනිසකුගෙන් දුරු ව ගිය කල, ඔහු දිය නැති තැන්වල සැරිසරමින්, නවාතැනක් සොයන්නේ ය, එය නොලදහොත් ‘මා නික්ම ආ මාගේ නිවසට ආපසු යමි’යි කියන්නේ ය. </span></span><span class="verse v25" data-usfm="LUK.11.25"><span class="label">25</span><span class="content">ඔහු එහි පැමිණි කල, නිවස අතුගා අස්පස් කොට තිබෙනු දකියි. </span></span><span class="verse v26" data-usfm="LUK.11.26"><span class="label">26</span><span class="content">එවිට ඔහු ගොස් තමාට වඩා අශුද්ධ වූ තවත් ආත්මයන් සත් දෙනෙකු තමා කැටුව ගෙන එන්නේ ය. ඔව්හු ඒ නිවසට පිවිස එය අරක්ගනිති. එවිට ඒ පුද්ගලයාගේ දෙ වන තත්ත්වය පළමු තත්ත්වයට වඩා නපුරු වන්නේ ය.”</span></span> 
     </div> 
     <div class="s1"> <span class="heading"><b>සැබෑ සැපත</b></span> 
     </div> 
     <div class="p"> <span class="verse v26" data-usfm="LUK.11.26"><span class="content"> </span></span><span class="verse v27" data-usfm="LUK.11.27"><span class="label">27</span><span class="content">උන් වහන්සේ මෙ‍වදන් පවසද්දී, සමූහයා කෙරෙන් එක් ස්ත්‍රියක් හඬනඟා, “ඔබ දැරූ කුසය ද ඔබට කිරි දුන් පියයුරු ද භාග්‍යවන්ත ය”යි උන් වහන්සේට කීවා ය. </span></span><span class="verse v28" data-usfm="LUK.11.28"><span class="label">28</span><span class="content">උන් වහන්සේ ද, “එසේ ය, දෙවියන් වහන්සේගේ වචනය අසා එය පිළිපදින අය ඊටත් වඩා භාග්‍යවන්ත ය”යි වදාළ සේක.</span></span> 
     </div> 
     <div class="s1"> <span class="heading"><b>හාස්කමක් ඉල්ලීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:38-42</b></span><span class="heading"><b>;</b></span><span class="heading"><b>මාක් 8:12</b></span><span class="heading"><b>)</b></span> 
     </div> 
     <div class="p"> <span class="verse v28" data-usfm="LUK.11.28"><span class="content"> </span></span><span class="verse v29" data-usfm="LUK.11.29"><span class="label">29</span><span class="content"> </span><span class="content"> සමූහයා උන් වහන්සේ වෙත රැස් කකා එද්දී උන් වහන්සේ මෙ‍සේ වදාළ සේක: “මේ පරම්පරාව නපුරු එකකි; ඔව්හු හාස්කමක් සොයති. එහෙත් ජෝනා හැර වෙන හාස්කමක් ඔවුන්ට නොදෙනු ඇත. </span></span><span class="verse v30" data-usfm="LUK.11.30"><span class="label">30</span><span class="content"> ජෝනා නිනිවයේ වැසියන්ට යම්සේ ලකුණක් වී ද එසේ ම මනුෂ්‍ය-පුත්‍රයාණෝ මේ පරම්පරාවට ලකුණක් වන සේක. </span></span><span class="verse v31" data-usfm="LUK.11.31"><span class="label">31</span><span class="content"> දේව විනිශ්චය දවසේ දී, දකුණු දිශාවේ රැජින මේ පරම්පරාවේ මනුෂ්‍යයන්ට විරුද්ධ ව නැඟිට ඔවුන් වරදට පත් කරන්නී ය; ඈ සලමොන්ගේ ප්‍රඥාව අසනු වස් පොළොවේ සීමාන්තවල සිට පැමිණියා ය. බලන්න, සලමොන්ගේ ප්‍රඥාවට වඩා ශ්‍රේෂ්ඨ දෙයක් මෙ‍හි තිබේ. </span></span><span class="verse v32" data-usfm="LUK.11.32"><span class="label">32</span><span class="content"> නිනිවයේ මනුෂ්‍යයෝ විනිශ්චය දවසේ දී මේ පරම්පරාව සමඟ නැඟී සිට ඔවුන් වරදට පත් කරන්නෝ ය; මන්ද, ජෝනාගේ ධර්ම දේශනා අසා ඔව්හු පසුතැවී සිත් හරවා ගත්හ. බලන්න, ජෝනාට වඩා ශ්‍රේෂ්ඨ දෙයක් මෙ‍හි තිබේ.”</span></span> 
     </div> 
     <div class="s1"> <span class="heading"><b>සිරුරට පහන ඇස ය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 5:15</b></span><span class="heading"><b>;</b></span><span class="heading"><b>6:22-23</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="LUK.11.32"><span class="content"> </span></span><span class="verse v33" data-usfm="LUK.11.33"><span class="label">33</span><span class="content"> </span><span class="content"> “යමෙක් පහනක් දල්වා ඇතුළු වන අයට එළිය දෙන පිණිස පහන්රුක මත තබනු මිස මුල්ලක වත්, බඳුනක් යට වත් එය නොතබයි. </span></span><span class="verse v34" data-usfm="LUK.11.34"><span class="label">34</span><span class="content">ඔබේ සිරුරට පහන ඔබේ ඇස ය; ඇස් පෙනුම හොඳ නම් ඔබේ මුළු සිරුර ආලෝකවත් ය; ඇස් පෙනුම අඳුරු නම්, ඔබේ සිරුර අඳුරු වේ. </span></span><span class="verse v35" data-usfm="LUK.11.35"><span class="label">35</span><span class="content">එබැවින් ඔබ තුළ ඇති එළිය අඳුරු නොවන ලෙස බලාගන්න. </span></span><span class="verse v36" data-usfm="LUK.11.36"><span class="label">36</span><span class="content">එහෙයින් ඔබේ මුළු සිරුර කිසිදු අඳුරක් නැති ව බැබළේ නම්, දීප්තියෙන් දිළෙන පහනක් ඔබට එළිය දෙන්නාක් මෙ‍න්, එය සම්පූර්ණයෙන් ම එළිය වන්නේ ය.”</span></span> 
     </div> 
     <div class="s1"> <span class="heading"><b>පරිසිවරයන්ට හා විනයධරයන්ට තරවටු</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 23:1-36</b></span><span class="heading"><b>;</b></span><span class="heading"><b>මාක් 12:38-40</b></span><span class="heading"><b>;</b></span><span class="heading"><b>ලූක් 20:45-47</b></span><span class="heading"><b>)</b></span> 
     </div> 
     <div class="p"> <span class="verse v36" data-usfm="LUK.11.36"><span class="content"> </span></span><span class="verse v37" data-usfm="LUK.11.37"><span class="label">37</span><span class="content">උන් වහන්සේගේ දේශනාවෙන් පසු එක් පරිසිවරයෙක් තමා සමඟ කෑමට වඩින මෙ‍න් උන් වහන්සේට ආරාධනා කෙළේ ය. උන් වහන්සේ ඇතුළු ව කෑමට වැඩහුන් සේක. </span></span><span class="verse v38" data-usfm="LUK.11.38"><span class="label">38</span><span class="content">කෑම කන්නට පළමු ව උන් වහන්සේ අත් සේදීමේ පිළිවෙත ඉටු නොකළ බැව් දුටු පරිසිවරයා පුදුම විය. </span></span><span class="verse v39" data-usfm="LUK.11.39"><span class="label">39</span><span class="content">සමිඳාණන් වහන්සේ ඔහුට මෙ‍සේ වදාළ සේක: “පරිසිවරුනි, ඔබ කෝප්පයේ ද පිඟානේ ද පිටපැත්ත සෝදා පිරිසුදු කරන්නාහු ය; එහෙත් ඔබගේ ඇතුළත තණ්හාවෙන් ද දුෂ්ට චේතනාවෙන් ද පිරී ඇත. </span></span><span class="verse v40" data-usfm="LUK.11.40"><span class="label">40</span><span class="content">අඥානයෙනි, පිටපැත්ත මැවූ තැනැන් වහන්සේ ඇතුළු පැත්තත් නොමැවූ සේක් ද? </span></span><span class="verse v41" data-usfm="LUK.11.41"><span class="label">41</span><span class="content">එසේ නම් ඔබට ඇති දෙයින් දන් දෙන්න. එවිට සියල්ල ම ඔබට පිරිසුදු වන්නේ ය.</span></span> 
     </div> 
     <div class="p"> <span class="verse v41" data-usfm="LUK.11.41"><span class="content"> </span></span><span class="verse v42" data-usfm="LUK.11.42"><span class="label">42</span><span class="content"> </span><span class="content"> “පරිසිවරුනි, ඔබට වන විපතක මහත! ඔබ සුවඳතලාවලින් ද සුදුදුරුවලින් ද සියලු පලාවලින් ද දසයෙන් කොටස දෙන නමුත් යුක්ති ධර්මය ද දෙවියන් වහන්සේ කෙරෙහි ප්‍රේමය ද නොසලකා හරින්නාහු ය. ඔබ කළ යුතු ව තිබුණේ ඒ දේත් හැර නොදමා මේ දේත් ඉටු කිරීම ය. </span></span><span class="verse v43" data-usfm="LUK.11.43"><span class="label">43</span><span class="content">පරිසිවරුනි, ඔබට වන විපතක මහත! ඔබ ධර්මශාලාවල දී උසස් ආසන ද වෙළෙඳාම් පළවල දී ගෞරවාචාර ද ලැබීමට ආශා ඇත්තාහු ය. </span></span><span class="verse v44" data-usfm="LUK.11.44"><span class="label">44</span><span class="content">ඔබට වන විපතක මහත! ඔබ නොපෙනෙන සොහොන් ගෙවලට සමාන ය; ඒ මත ඇවිදින අය, නොදැන එසේ කරති.”</span></span> 
     </div> 
     <div class="p"> <span class="verse v44" data-usfm="LUK.11.44"><span class="content"> </span></span><span class="verse v45" data-usfm="LUK.11.45"><span class="label">45</span><span class="content">විනයධරයන්ගෙන් එක් තැනැත්තෙක් උත්තර දෙමින්, “ගුරුදේවයෙනි, ඔබ මෙ‍සේ කීමෙ‍න් අපටත් අපහාසයක්, කරන සේකැ”යි කී ය. </span></span><span class="verse v46" data-usfm="LUK.11.46"><span class="label">46</span><span class="content">උන් වහන්සේ ඔහුට මෙ‍සේ පිළිතුරු දුන් සේක: “විනයධරයෙනි, ඔබට වන විපතක මහත! ඉසිලිය නොහැකි බර ඔබ මිනිසුන් පිට පටවන්නාහු ය. එහෙත් ඒ බරට ඔබගේ එක ඇඟිල්ලක් වත් නොතබන්නාහු ය. </span></span><span class="verse v47" data-usfm="LUK.11.47"><span class="label">47</span><span class="content">ඔබට වන විපතක මහත! ඔබගේ පියවරුන් අතින් මැරුම්කෑ දිවැසිවරයන්ගේ සොහොන් කොත් ඔබ ගොඩනඟන්නාහු ය. </span></span><span class="verse v48" data-usfm="LUK.11.48"><span class="label">48</span><span class="content">එසේ කිරීමෙ‍න් ඔබගේ පියවරුන්ගේ ඒ ක්‍රියා ඔබ අනුමත කරන බව සහතික කරන්නාහු ය; ඔව්හු ඔවුන් මැරූ හ. ඔබ ඔවුන්ගේ සොහොන් කොත් ගොඩනඟන්නාහු ය. </span></span><span class="verse v49" data-usfm="LUK.11.49"><span class="label">49</span><span class="content">එහෙයින් දෙවියන් වහන්සේගේ ප්‍රඥාව පවසන ලෙස: ‘දිවැසිවරයන් ද ප්‍රේරිතයන් ද ඔවුන් වෙත යවන්නෙමි; මනුෂ්‍යයෝ ඔවුන්ගෙන් ඇතැමෙ‍කුට තළා පෙළා ඇතැමෙ‍කු මරාදමති.’ </span></span><span class="verse v50" data-usfm="LUK.11.50"><span class="label">50</span><span class="content">මෙ‍සේ ආබෙල්ගේ මරණයේ පටන්, පූජාසනය හා ශුද්ධස්ථානය අතර මරන ලද සෙකරියස්ගේ මරණය දක්වා, </span></span><span class="verse v51" data-usfm="LUK.11.51"><span class="label">51</span><span class="content"> ලෝකය මැවීමේ සිට වගුරුවන ලද සියලු දිවැසිවරයන්ගේ ලේ ගැන මේ පරම්පරාව වගකිව යුතු ය. එසේ ය, මේ පරම්පරාව ඒ ගැන වගකිව යුතු යයි මම ඔබට කියමි. </span></span><span class="verse v52" data-usfm="LUK.11.52"><span class="label">52</span><span class="content">විනයධරයෙනි, ඔබට වන විපතක මහත! විද්‍යාවේ යතුරු ඔබ ගෙන ගියාහු ය; එහෙත් ඔබ ම ඇතුළු නොවූවහු ය; ඇතුළු වන්නන් ද වළක්වාලූවහු ය.”</span></span> 
     </div> 
     <div class="p"> <span class="verse v52" data-usfm="LUK.11.52"><span class="content"> </span></span><span class="verse v53" data-usfm="LUK.11.53"><span class="label">53</span><span class="content">උන් වහන්සේ එතැනින් ආ කල්හි විනයධරයෝ ද පරිසිවරු ද උන් වහන්සේ කටවචනයෙන් අල්ලාගනු වස් මාන බලමින්, </span></span><span class="verse v54" data-usfm="LUK.11.54"><span class="label">54</span><span class="content">බොහෝ දේ ගැන, විවාදයට පොළඹවනු පිණිස උන් වහන්සේ අවුස්සාලීමට පටන්ගත්හ.</span></span> 
     </div> 
    </div> 
   </div> 
  </div>
 </body>
</html>