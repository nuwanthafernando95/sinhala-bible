<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch23" data-usfm="LUK.23">  
     <div class="s1"> <span class="heading"><b>ජේසුස් වහන්සේ පිලාත් ඉදිරියෙහි සිටීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:1-2-11-14</b></span><span class="heading"><b>;</b></span><span class="heading"><b>මාක් 15:1-5</b></span><span class="heading"><b>;</b></span><span class="heading"><b>ජොහ 18:28-38</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.23.1"><span class="label">1</span><span class="content">එවිට ඒ මුළු සමූහයා නැඟිට, උන් වහන්සේ පිලාත් ඉදිරියට ගෙන ගියහ. </span></span><span class="verse v2" data-usfm="LUK.23.2"><span class="label">2</span><span class="content">ඔව්හු උන් වහන්සේ ගැන චෝදනා කරන්නට පටන්ගෙන, “මොහු අපේ ජාතිය කැරලිගැසීමට පොළඹවන බවත්, අධිරාජයාට අයබදු දීම තහනම් කරන බවත්, තමා ක්‍රිස්තුස් නම් රජෙක් යයි කියාගන්න බවත් අපි දැනගතිමු”යි කී හ. </span></span><span class="verse v3" data-usfm="LUK.23.3"><span class="label">3</span><span class="content">පිලාත් කතා කරමින්, “ඔබ ජුදෙව්වරුන්ගේ රජු දැ”යි උන් වහන්සේගෙන් ඇසී ය. “එසේ කියන්නේ ඔබ ය”යි උන් වහන්සේ වදාළ සේක. </span></span><span class="verse v4" data-usfm="LUK.23.4"><span class="label">4</span><span class="content">එවිට පිලාත් නායක පූජකයන්ට ද සමූහයන්ට ද කතා කොට, “මේ මනුෂ්‍යයා අත කිසි වරදක් මට නොපෙනේ ය”යි කී ය. </span></span><span class="verse v5" data-usfm="LUK.23.5"><span class="label">5</span><span class="content">එහෙත් ඔව්හු පිළිතුරු දෙමින්, “මොහු ගලීලයේ සිට මෙ‍තැන දක්වා ජුදය මුළුල්ලෙහි උගන්වමින් සෙනඟ කළඹන්නේ ය”යි තරයේ ම කියා සිටියහ.</span></span> 
     </div> 
     <div class="s1"> <span class="heading"><b>ජේසුස් වහන්සේ උප රජ හෙරොද් ඉදිරියෙහි</b></span> 
     </div> 
     <div class="p"> <span class="verse v5" data-usfm="LUK.23.5"><span class="content"> </span></span><span class="verse v6" data-usfm="LUK.23.6"><span class="label">6</span><span class="content">පිලාත් ඒ අසා, “මේ මනුෂ්‍යයා ගලීලයෙක් දැ”යි විචාළේ ය. </span></span><span class="verse v7" data-usfm="LUK.23.7"><span class="label">7</span><span class="content">එවිට පිලාත් උන් වහන්සේ හෙරොද්ගේ ප්‍රදේශයට අයිති බව දැන, හෙරොද් ඒ දවස්වල ජෙරුසලමෙහි සිටි බැවින්, උන් වහන්සේ ඔහු වෙත යැවී ය. </span></span><span class="verse v8" data-usfm="LUK.23.8"><span class="label">8</span><span class="content">හෙරොද් ජේසුස් වහන්සේ දැක, ඉතා සන්තෝෂ විය. මන්ද, ඔහු උන් වහන්සේ ගැන අසා සිටි බැවින් බොහෝ කලෙක පටන් උන් වහන්සේ දකින්න ආශාවෙන් සිටියේ ය. උන් වහන්සේ යම් ආශ්චර්යයක් කරනු දැකීමට ද ඔහු බලාපොරොත්තු විය. </span></span><span class="verse v9" data-usfm="LUK.23.9"><span class="label">9</span><span class="content">ඔහු උන් වහන්සේගෙන් බොහෝ ප්‍රශ්න ඇසූ නමුත් උන් වහන්සේ කිසි පිළිතුරක් නුදුන් සේක. </span></span><span class="verse v10" data-usfm="LUK.23.10"><span class="label">10</span><span class="content">නායක පූජකයෝ ද විනයධරයෝ ද නැඟිට, උන් වහන්සේට තදින් වරද තැබූ හ. </span></span><span class="verse v11" data-usfm="LUK.23.11"><span class="label">11</span><span class="content">හෙරොද් තමාගේ සෙබළුන් සමඟ උන් වහන්සේ හෙළා දකිමින් සරදම් කොට, විචිත්‍ර වස්ත්‍රයක් හඳවා, උන් වහන්සේ පිලාත් වෙත පෙරළා යැවී ය. </span></span><span class="verse v12" data-usfm="LUK.23.12"><span class="label">12</span><span class="content">ඊට පෙර, කාලයක් ම මේ දෙදෙනා විරුද්ධවාදී ව සිටියත් ඒ දවසේ ම මිත්‍ර වූහ.</span></span> 
     </div> 
     <div class="s1"> <span class="heading"><b>ජේසුස් වහන්සේට මරණීය දණ්ඩනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:15-26</b></span><span class="heading"><b>;</b></span><span class="heading"><b>මාක් 15:6-15</b></span><span class="heading"><b>;</b></span><span class="heading"><b>ජොහ 18:39</b></span><span class="heading"><b>;</b></span><span class="heading"><b>19:16</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="LUK.23.12"><span class="content"> </span></span><span class="verse v13" data-usfm="LUK.23.13"><span class="label">13</span><span class="content">පිලාත් නායක පූජකයන් ද ප්‍රධානීන් ද සෙනඟ ද රැස් කරවා, </span></span><span class="verse v14" data-usfm="LUK.23.14"><span class="label">14</span><span class="content">ඔවුන්ට කියනුයේ, “ඔබ මේ මනුෂ්‍යයා සෙනඟ කැරලිගැසීමට පොළඹවන්නෙකැ යි කියා මා වෙත ගෙනාවහු ය. බලන්න, ඔබ ඉදිරියෙහි මා ඔහු විභාග කළ විට, ඔබ විසින් මොහුට විරුද්ධ ව කළ චෝදනාවලින් කිසිවක් ගැන ඔහු වරදකාරයෙකැ යි මට පෙනුණේ නැත; </span></span><span class="verse v15" data-usfm="LUK.23.15"><span class="label">15</span><span class="content">හෙරොද්ට ද පෙනුණේ නැත. හෙරොද් මොහු නැවත අප වෙත එවුයේ ඒ නිසා ය; බලන්න, මරණීය දණ්ඩනයට සුදුසු කිසිවක් ඔහු කර නැත. </span></span><span class="verse v16" data-usfm="LUK.23.16"><span class="label">16</span><span class="content">එබැවින් මම ඔහුට තළා නිදහස් කොට හරිමි”යි කී ය. </span></span><span class="verse v17" data-usfm="LUK.23.17"><span class="label">17</span><span class="content">එසේ</span><span class="content"> කීවේ පාස්කු මංගල්‍යයක දී එක මිනිසකු නිදහස් කර දීමට ඔහු බැඳී සිටි බැවිනි. </span></span><span class="verse v18" data-usfm="LUK.23.18"><span class="label">18</span><span class="content">එහෙත් සියල්ලෝ ම, “මොහු මරාදමන්න, බරබ්බස් අපට නිදහස් කර දෙන්නැ”යි එක හඬින් මොරගැසූ හ. </span></span><span class="verse v19" data-usfm="LUK.23.19"><span class="label">19</span><span class="content">බරබ්බස් වනාහි නගරයේ සිදුවූ කැරලිගැසීමක් ද මිනී මැරීමක් ද නිසා හිරගෙට යවනු ලැබූවෙකි. </span></span><span class="verse v20" data-usfm="LUK.23.20"><span class="label">20</span><span class="content">පිලාත් ජේසුස් වහන්සේ මුදා හැරීමට කැමැති ව නැවතත් ඔවුන්ට කතා කෙළේ ය. </span></span><span class="verse v21" data-usfm="LUK.23.21"><span class="label">21</span><span class="content">එහෙත් ඔව්හු, “මොහු කුරුසියෙහි ඇණ ගසන්න! කුරුසියෙහි ඇණ ගසන්න!” කියා මොරගැසූ හ. </span></span><span class="verse v22" data-usfm="LUK.23.22"><span class="label">22</span><span class="content">ඔහු තෙ වන වරටත් කතා කොට, “කිමෙ‍ක් ද? මොහු කවර අපරාධයක් කෙළේ ද? මොහු අත මරණීය දණ්ඩනයට සුදුසු කිසිවක් නැත. එබැවින් මොහුට තළා මුදා හරිමි”යි කී ය. </span></span><span class="verse v23" data-usfm="LUK.23.23"><span class="label">23</span><span class="content">එහෙත්, උන් වහන්සේ කුරුසියෙහි ඇණ ගසන ලෙස ම ඉල්ලා ඔව්හු වැඩි වැඩියෙන් මොරගැසූ හ. ඔවුන්ගේ උද්ඝෝෂණය සාර්ථක විය. </span></span><span class="verse v24" data-usfm="LUK.23.24"><span class="label">24</span><span class="content">පිලාත් ඔවුන්ගේ ඉල්ලීම පරිදි තීන්දුව දුන්නේ ය. </span></span><span class="verse v25" data-usfm="LUK.23.25"><span class="label">25</span><span class="content">තවද, ඔහු කැරලිගැසීම හා මිනී මැරීම නිසා හිර ගෙයි දමා සිටි, සෙනඟ ඉල්ලූ තැනැත්තා මුදා හැරියේ ය. එහෙත් ඔහු ජේසුස් වහන්සේ ඔවුන්ගේ හිතුමනාපයට පාවා දුන්නේ ය.</span></span> 
     </div> 
     <div class="s1"> <span class="heading"><b>කුරුසියෙහි ඇණ ගැසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:32-44</b></span><span class="heading"><b>;</b></span><span class="heading"><b>මාක් 15:21-32</b></span><span class="heading"><b>;</b></span><span class="heading"><b>ජොහ 19:17-27</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="LUK.23.25"><span class="content"> </span></span><span class="verse v26" data-usfm="LUK.23.26"><span class="label">26</span><span class="content">ඔව්හු උන් වහන්සේ ගෙන යන කල, පිටිසරින් පැමිණි සිරේනියේ සීමොන් නම් මනුෂ්‍යයෙකු අල්ලාගෙන, ජේසුස් වහන්සේ පසුපස්සෙන් කුරුසිය දරාගෙන යන පිණිස එය ඔහු පිට තැබූ හ. </span></span><span class="verse v27" data-usfm="LUK.23.27"><span class="label">27</span><span class="content">පොදු ජනයාගෙන් ද උන් වහන්සේ නිසා හඬා වැලපෙන ස්ත්‍රීන්ගෙන් ද යුක්ත වූ විශාල පිරිසක් උන් වහන්සේ පසුපස්සේ, ගමන් ගත්හ. </span></span><span class="verse v28" data-usfm="LUK.23.28"><span class="label">28</span><span class="content">ජේසුස් වහන්සේ ඔවුන් දෙසට හැරී, “ජෙරුසලමේ දූවරුනි, මා නිසා නොහඬන්න, ඔබ සහ ඔබේ දරුවන් නිසා ම හඬන්න. </span></span><span class="verse v29" data-usfm="LUK.23.29"><span class="label">29</span><span class="content">වඳ ස්ත්‍රීහු ද කිසි කලෙක දරුවන් නොදැරූ කුස ද කිරි නුදුන් පියයුරු ද භාග්‍යවන්ත යයි පවසන දවස් පැමිණෙන්නේ ය. </span></span><span class="verse v30" data-usfm="LUK.23.30"><span class="label">30</span><span class="content"> ඒ දවස්වල දී ඔව්හු කඳු අමතා, ‘අප පිට වැටෙන්න’ හෙල් අමතා, ‘අප වසාගන්නැ’යි කියන්න පටන්ගන්නෝ ය. </span></span><span class="verse v31" data-usfm="LUK.23.31"><span class="label">31</span><span class="content">මන්ද, ඔව්හු අමු ගසට මේ දේ කරත් නම්, වියළුණු ගසට කුමක් නො කරනු ඇද්දැ”යි වදාළ සේක.</span></span> 
     </div> 
     <div class="p"> <span class="verse v31" data-usfm="LUK.23.31"><span class="content"> </span></span><span class="verse v32" data-usfm="LUK.23.32"><span class="label">32</span><span class="content">මරණ දඬුවමට වරදකරුවන් වූ තවත් දෙදෙනෙක් ද උන් වහන්සේ සමඟ ගෙන යන ලදහ. </span></span><span class="verse v33" data-usfm="LUK.23.33"><span class="label">33</span><span class="content">ඔව්හු කපාලපිටිය නම් ස්ථානයට පැමිණ, එහි දී උන් වහන්සේ කුරුසියෙහි ඇණ ගැසූ හ. වරදකරුවන්ගෙන් එක් කෙනෙකු උන් වහන්සේගේ දකුණු පස ද, අනික් එක්කෙනා වම් පස ද කුරුසිවල ඇණ ගැසූ හ. </span></span><span class="verse v34" data-usfm="LUK.23.34"><span class="label">34</span><span class="content"> ජේසුස් වහන්සේ කතා කොට, “පියාණෙනි, ඔවුන්ට කමා වුව මැනව; ඔවුන් කරන දෙය ඔව්හු නොදනිති”යි වදාළ සේක. ඔව්හු උන් වහන්සේගේ වස්ත්‍ර බෙදාගැනීම පිණිස දාදු දැමූ හ. </span></span><span class="verse v35" data-usfm="LUK.23.35"><span class="label">35</span><span class="content"> සෙනඟ ද බලාගෙන සිටියහ. ප්‍රධානීහු උන් වහන්සේට ගැරහුම් කරමින්, “මොහු අනුන් ගැළවීය; මොහු දෙවියන් වහන්සේගේ ක්‍රිස්තුස් නම්, උන් වහන්සේගේ තෝරාගත් තැනැත්තේ නම්, තමා ම ගළවා ගනීවා”යි කී හ. </span></span><span class="verse v36" data-usfm="LUK.23.36"><span class="label">36</span><span class="content"> මුර සෙබළෝ ද උන් වහන්සේ ළඟට අවුත් උන් වහන්සේට කාඩි පිළිගන්වා, </span></span><span class="verse v37" data-usfm="LUK.23.37"><span class="label">37</span><span class="content">“ඔබ ජුදෙව්වරුන්ගේ රජු නම්, ඔබ ඔබ ම ගළවාගන්න” කියා සරදම් කළහ. </span></span><span class="verse v38" data-usfm="LUK.23.38"><span class="label">38</span><span class="content">“ජුදෙව්වරුන්ගේ රජ මොහු ය”යි කියා ලියන ලද පුවරු කඩක් උන් වහන්සේට ඉහළින් තබා තිබිණි.</span></span> 
     </div> 
     <div class="p"> <span class="verse v38" data-usfm="LUK.23.38"><span class="content"> </span></span><span class="verse v39" data-usfm="LUK.23.39"><span class="label">39</span><span class="content">එල්ලා සිටි වරදකරුවන්ගෙන් එක් කෙනෙක් උන් වහන්සේට අපහාස කරමින්, “ඔබ ක්‍රිස්තුස් නොවේ ද? ඔබ වත් ගළවාගෙන අප වත් ගළවා ගන්නැ”යි කී ය. </span></span><span class="verse v40" data-usfm="LUK.23.40"><span class="label">40</span><span class="content">අනෙකා ඔහුට තරවටු කරමින්, එම දඬුවමට පැමිණ සිටින ඔබ දෙවියන් වහන්සේට වත් බිය නැද් ද? </span></span><span class="verse v41" data-usfm="LUK.23.41"><span class="label">41</span><span class="content">අපට දඬුවම් ලැබීම සාධාරණ ය: අපට මේ ලැබෙන්නේ අපේ ක්‍රියාවලට සුදුසු විපාක හැටියට ය. එහෙත්, මේ තැනැත්තා කිසි ම වරදක් කර නැතැ”යි උත්තර දුන්නේ ය. </span></span><span class="verse v42" data-usfm="LUK.23.42"><span class="label">42</span><span class="content">තවද ඔහු, “ජේසුස් වහන්ස, ඔබ රාජශ්‍රීයෙන් වඩිනා කල මා සිහි කළ මැනවැ”යි කී ය. </span></span><span class="verse v43" data-usfm="LUK.23.43"><span class="label">43</span><span class="content">උන් වහන්සේ ද, කතා කරමින් “ඇත්තෙන් ම මම ඔබට කියමි, ඔබ මා සමඟ අද ම පාරාදීසයෙහි සිටින්නෙහි ය”යි වදාළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේගේ මරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:45-56</b></span><span class="heading"><b>;</b></span><span class="heading"><b>මාක් 15:33-41</b></span><span class="heading"><b>;</b></span><span class="heading"><b>ජොහ 19:28-30</b></span><span class="heading"><b>)</b></span> 
     </div> 
     <div class="p"> <span class="verse v43" data-usfm="LUK.23.43"><span class="content"> </span></span><span class="verse v44" data-usfm="LUK.23.44"><span class="label">44</span><span class="content">එය මද්දහන් වේලාව පමණ විය; රට පුරා අන්ධකාරයක් පහළ වී, එය සවස තුන දක්වා පැවතිණි. </span></span><span class="verse v45" data-usfm="LUK.23.45"><span class="label">45</span><span class="content"> හිරු අඳුරු විය; දේව මාලිගාවේ තිරය දෙකඩ ව ඉරී ගියේ ය. </span></span><span class="verse v46" data-usfm="LUK.23.46"><span class="label">46</span><span class="content"> ජේසුස් වහන්සේ මහ හඬින් මොරගසා, “පියාණෙනි, ඔබ හස්තයට මාගේ ආත්මය භාර දෙමි”යි වදාළ සේක. මෙ‍වදන් කියා උන් වහන්සේ අවසන් හුස්ම හෙළූ සේක. </span></span><span class="verse v47" data-usfm="LUK.23.47"><span class="label">47</span><span class="content">එවිට ශතාධිපතියා සිදු වූ දෙය දැක දෙවියන් වහන්සේට ප්‍රශංසා කරමින්, “සැබැවින් ම මේ මනුෂ්‍යයා නිදොස් කෙනෙකැ”යි කීවේ ය. </span></span><span class="verse v48" data-usfm="LUK.23.48"><span class="label">48</span><span class="content">මේ සිද්ධිය බැලීමට ආ සමූහයා සිදු වූ සියල්ල දැක, ළයට ගසාගනිමින් ආපසු ගියහ. </span></span><span class="verse v49" data-usfm="LUK.23.49"><span class="label">49</span><span class="content"> උන් වහන්සේ දැන හැඳින සිටි සියල්ලෝ ද ගලීලයේ සිට උන් වහන්සේ සමඟ ආ ස්ත්‍රීහු ද ඒ දේ නරඹමින් දුරින් සිටියහ.</span></span> 
     </div> 
     <div class="s1"> <span class="heading"><b>භූමදානය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 27:57-61</b></span><span class="heading"><b>;</b></span><span class="heading"><b>මාක් 15:42-47</b></span><span class="heading"><b>;</b></span><span class="heading"><b>ජොහ 19:38-42</b></span><span class="heading"><b>)</b></span> 
     </div> 
     <div class="p"> <span class="verse v49" data-usfm="LUK.23.49"><span class="content"> </span></span><span class="verse v50 v51" data-usfm="LUK.23.50+LUK.23.51"><span class="label">50-51</span><span class="content">ජුදෙව් නුවරක් වූ අරිමාතියෙන් පැමිණි ජෝසෙප් නම් මනුෂ්‍යයෙක් විය. ඔහු යහපත් දැහැමි තැනැත්තෙකි. ජුදා මන්ත්‍රණ සභාවෙහි ගරුතර සාමාජිකයෙකි. ඔහු ජුදෙව්වරුන්ගේ තීරණය හා ක්‍රියා කලාපය අනුමත නොකෙළේ ය; ඔහු දෙවියන් වහන්සේගේ රාජ්‍යය පිළිබඳ අපේක්ෂාවෙන් සිටියේ ය. </span></span><span class="verse v52" data-usfm="LUK.23.52"><span class="label">52</span><span class="content">ඔහු පිලාත් වෙත ගොස් ජේසුස් වහන්සේගේ මෘත දේහය ඉල්ලී ය. </span></span><span class="verse v53" data-usfm="LUK.23.53"><span class="label">53</span><span class="content">ඔහු එය පහතට ගෙන, සිහින් හණ රෙද්දකින් වෙළා, ඒ දක්වා කිසිවකු නොතැබූ, ගලක කණින ලද සොහොනක උන් වහන්සේ තැන්පත් කෙළේ ය. </span></span><span class="verse v54" data-usfm="LUK.23.54"><span class="label">54</span><span class="content">ඒ දවස සබත් දිනයට සූදානම් වීමේ දවස වන සිකුරාදා විය; </span></span><span class="verse v55" data-usfm="LUK.23.55"><span class="label">55</span><span class="content">ගලීලයේ සිට උන් වහන්සේ සමඟ ආ ස්ත්‍රීහු ගොස්, සොහොන් ගෙය ද උන් වහන්සේගේ මෘත දේහය තැන්පත් කළ අන්දම ද බලාගත්හ. </span></span><span class="verse v56" data-usfm="LUK.23.56"><span class="label">56</span><span class="content"> ඔව්හු ආපසු අවුත් සුගන්ධ ද්‍රව්‍ය හා විලේපන සූදානම් කළහ.</span></span> 
     </div> 
     <div class="p"> <span class="verse v56" data-usfm="LUK.23.56"><span class="content">ව්‍යවස්ථාවට අනුකූල ව ඔව්හු සබත් දවසේ නිවාඩු ගත්හ.</span></span> 
     </div> 
    </div> 
   </div> 
  </div>
 </body>
</html>