<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch19" data-usfm="LUK.19">  
     <div class="s1"> <span class="heading"><b>ජේසුස් වහන්සේ සහ සාකෙවුස්</b></span> 
     </div> 
     <div class="p"> <span class="content"> </span><span class="verse v1" data-usfm="LUK.19.1"><span class="label">1</span><span class="content">උන් වහන්සේ ජෙරිකෝවට පිවිස, ඒ මැදින් ගිය සේක. </span></span><span class="verse v2" data-usfm="LUK.19.2"><span class="label">2</span><span class="content">සාකෙවුස් නම් ධනවත් ප්‍රධාන අයකැමියෙක් එහි විය. </span></span><span class="verse v3" data-usfm="LUK.19.3"><span class="label">3</span><span class="content">ඔහු ජේසුස් වහන්සේ කවුරුන් දැ යි බැලීමට සෙවී ය. එහෙත් ඔහු මිටිකෙනෙකු වූයෙන් සමූහයා නිසා එය කළ නොහැකි විය. </span></span><span class="verse v4" data-usfm="LUK.19.4"><span class="label">4</span><span class="content">ජේසුස් වහන්සේ ඒ පාරෙන් යන්න සිටි බැවින්, ඔහු පෙරටුව දුව ගොස්, උන් වහන්සේ දක්නා පිණිස අත්තික්කා ගසකට නැංගේ ය. </span></span><span class="verse v5" data-usfm="LUK.19.5"><span class="label">5</span><span class="content">ජේසුස් වහන්සේ ඒ ස්ථානයට පැමිණ, උඩ බලා, ඔහුට කතා කොට, “සාකෙවුස්, වහා ම බිමට බසින්න, අද මට ඔබේ ගෙදර නවාතැන් ගන්න ඕනෑ ය”යි ඔහුට වදාළ සේක. </span></span><span class="verse v6" data-usfm="LUK.19.6"><span class="label">6</span><span class="content">ඔහු වහා ම බැස, අවුත්, ප්‍රීතියෙන් උන් වහන්සේ පිළිගත්තේ ය. </span></span><span class="verse v7" data-usfm="LUK.19.7"><span class="label">7</span><span class="content">ඒ දුටු සියල්ලෝ, “උන් වහන්සේ පව්කාර මනුෂ්‍යයකු සමඟ නවාතැන් ගන්නට ගිය සේකැ”යි කියමින් කොඳුළෝ ය. </span></span><span class="verse v8" data-usfm="LUK.19.8"><span class="label">8</span><span class="content">සාකෙවුස් නැඟිට, “ස්වාමීනි, මා සන්තක දෙයින් දෙකෙන් කොටසක් දිළිඳුන්ට දෙමි, යමෙකුගෙන් අයුතු ලෙස යමක් ගෙන තිබේ නම්, ඔහුට සතර ගුණයක් ආපසු දෙමි”යි සමිඳාණන් වහන්සේට කී ය. </span></span><span class="verse v9" data-usfm="LUK.19.9"><span class="label">9</span><span class="content">ජේසුස් වහන්සේ කතා කරමින්, “ගැළවීම අද මේ ගෙදරට පැමිණ ඇත; මොහු ආබ්‍රහම්ගේ පුත්‍රයෙකි. </span></span><span class="verse v10" data-usfm="LUK.19.10"><span class="label">10</span><span class="content"> මනුෂ්‍ය-පුත්‍රයාණෝ නැති වූ දේ සොයන්නට ද ගළවාගන්නට ද වැඩම කළ සේකැ”යි වදාළ සේක.</span></span> 
     </div> 
     <div class="s1"> <span class="heading"><b>රන් කාසි දසය පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 25:14-30</b></span><span class="heading"><b>)</b></span> 
     </div> 
     <div class="p"> <span class="verse v10" data-usfm="LUK.19.10"><span class="content"> </span></span><span class="verse v11" data-usfm="LUK.19.11"><span class="label">11</span><span class="content"> </span><span class="content"> ඔවුන් මෙ‍බස් අසා සිටිය දී, උන් වහන්සේ තවත් උපමාවක් වදාළ සේක. එය වදාළේ, උන් වහන්සේ ජෙරුසලමට සමීප ව සිටි බැවින් හා දෙවියන් වහන්සේගේ රාජ්‍යය වහා ම එළිදරව් වනු ඇතැ යි ඔවුන් සිතූ බැවිනි. </span></span><span class="verse v12" data-usfm="LUK.19.12"><span class="label">12</span><span class="content">“රදළපෙළෙහි වූ එක් මනුෂ්‍යයෙක් රාජ පදවියක් ලබා එනු පිණිස දුර රටකට පිටත් ව ගියේ ය. </span></span><span class="verse v13" data-usfm="LUK.19.13"><span class="label">13</span><span class="content">ඔහු තමාගේ දාසයන් දස දෙනෙකු කැඳවා, ඔවුන් එකිනෙකාට රන් කාසියක් බැගින් දී, ‘මා එන තුරු මෙ‍යින් වෙළහෙළඳාම් කරන්නැ’යි කී ය. </span></span><span class="verse v14" data-usfm="LUK.19.14"><span class="label">14</span><span class="content">එහෙත් ඔහුගේ නගරවැසියෝ ඔහුට වෛර වී, ‘මේ මනුෂ්‍යයා අප කෙරේ රජකම් කිරීම අපේ කැමැත්ත නොවේ ය’යි කියනු පිණිස නියෝජිත පිරිසක් ඔහු පස්සේ යැවූ හ. </span></span><span class="verse v15" data-usfm="LUK.19.15"><span class="label">15</span><span class="content">ඔහු රාජ පදවිය ලබා පෙරළා ආ විට, තමා මුදල් දුන් දාසයෝ වෙළහෙළඳාමෙ‍න් කොපමණ උපදවා ගත්තෝ දැ යි දැනගන්නා පිණිස ඔවුන් තමන් වෙත කැඳවන්න අණ කෙළේ ය. </span></span><span class="verse v16" data-usfm="LUK.19.16"><span class="label">16</span><span class="content">පළමුවැන්නා ඔහු ඉදිරියට අවුත්, ‘ස්වාමීනි, ඔබේ එක රන් කාසියෙන් රන් කාසි දසයක් උපදවා ගතිමි’යි කී ය. </span></span><span class="verse v17" data-usfm="LUK.19.17"><span class="label">17</span><span class="content">ඔහු කතා කොට, ‘ඉතා හොඳ ය, යහපත් වූ දාසය, ඔබ ඉතා සුළු දෙයක් ගැන විශ්වාසී වූ බැවින් නගර දසයක් කෙරේ අධිපති වන්නැ’යි ඔහුට කී ය. </span></span><span class="verse v18" data-usfm="LUK.19.18"><span class="label">18</span><span class="content">දෙවැන්නා ද අවුත්, ‘ස්වාමීනි, ඔබ දුන් රන් කාසියෙන් පහක් උපදවාගතිමි’යි කී ය. </span></span><span class="verse v19" data-usfm="LUK.19.19"><span class="label">19</span><span class="content">එවිට ඔහු, ‘ඔබත් නගර පහක් කෙරේ අධිපති වන්නැ’යි ඔහුට කී ය. </span></span><span class="verse v20" data-usfm="LUK.19.20"><span class="label">20</span><span class="content">තවත් කෙනෙක් අවුත්, ‘ස්වාමීනි, මෙ‍න්න ඔබේ රන් කාසිය! එය රෙදි කඩක ඔතා තැබීමි. </span></span><span class="verse v21" data-usfm="LUK.19.21"><span class="label">21</span><span class="content">මන්ද, ඔබ නුදුන් දෙය ගන්නා වූ, නොවපුළ දෙය කපන්නා වූ දැඩි සිතක් ඇති කෙනෙකු බැවින් ඔබට බිය වූවෙමි’යි කී ය. </span></span><span class="verse v22" data-usfm="LUK.19.22"><span class="label">22</span><span class="content">එවිට ඔහු කතා කොට, ‘නපුරු දාසය, ඔබේ ම වචනවලින් ඔබ විනිශ්චය කරමි. මා නුදුන් දෙය ගන්නා වූ, නොවපුළ දෙය කපන්නා වූ, දැඩි සිතක් ඇති කෙනෙකු බව ඔබ දැන සිටියෙහි ය. </span></span><span class="verse v23" data-usfm="LUK.19.23"><span class="label">23</span><span class="content">එසේ නම් මා ආ විට පොළියත් සමඟ අය කරගනු පිණිස මාගේ මුදල් බැංකුවේ තැන්පත් නොකෙළේ මන් ද?’ කියා, </span></span><span class="verse v24" data-usfm="LUK.19.24"><span class="label">24</span><span class="content">ළඟ සිටියවුන්ට කතා කොට, ‘ඒ කාසිය ඔහුගෙන් ගෙන කාසි දසය ඇත්තාට දෙන්නැ’යි කී ය. </span></span><span class="verse v25" data-usfm="LUK.19.25"><span class="label">25</span><span class="content">එවිට ඔව්හු, ‘ස්වාමීනි ඔහුට කාසි දසයක් ඇතැ’යි කී හ. </span></span><span class="verse v26" data-usfm="LUK.19.26"><span class="label">26</span><span class="content"> ‘ඇති හැමට වැඩියෙනුත් දෙනු ලැබේ; නැති අයගෙන් ඇති දෙයත් ගනු ලැබේ ය යි මම ඔබට කියමි. </span></span><span class="verse v27" data-usfm="LUK.19.27"><span class="label">27</span><span class="content">එසේ වුව ද මා තමන් කෙරේ රජකම් කරනවාට කැමැති නුවූ මේ මාගේ සතුරන් මෙ‍හි ගෙනවුත් මා ඉදිරියෙහි ම මරා දමන්නැ’යි කීවේ ය.”</span></span> 
     </div> 
     <div class="s1"> <span class="heading"><b>රාජ තේජසින් ජෙරුසලමට පිවිසීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:1-11</b></span><span class="heading"><b>;</b></span><span class="heading"><b>මාක් 11:1-11</b></span><span class="heading"><b>;</b></span><span class="heading"><b>ජොහ 12:12-19</b></span><span class="heading"><b>)</b></span> 
     </div> 
     <div class="p"> <span class="verse v27" data-usfm="LUK.19.27"><span class="content"> </span></span><span class="verse v28" data-usfm="LUK.19.28"><span class="label">28</span><span class="content">උන් වහන්සේ මෙ‍වදන් දෙසා ජෙරුසලමට යන පිණිස ඔවුන්ට පෙරටුව වැඩි සේක. </span></span><span class="verse v29" data-usfm="LUK.19.29"><span class="label">29</span><span class="content">උන් වහන්සේ ඔලීව නම් කන්දට නුදුරු බෙත්පාගයට ද බෙතානියට ද ළං වූ කල, සිය ශ්‍රාවකයන්ගෙන් දෙදෙනකු යවමින්, </span></span><span class="verse v30" data-usfm="LUK.19.30"><span class="label">30</span><span class="content">“ඔබ ඉදිරිපිට තිබෙන ගමට යන්න; එහි ඇතුළු වූ විට, කිසි කලෙක කිසිවෙකු නොනැඟුණු කොටළු නාම්බෙකු බැඳ සිටිනු ඔබට සම්බවන්නේ ය. </span></span><span class="verse v31" data-usfm="LUK.19.31"><span class="label">31</span><span class="content">ඌ ලිහා මෙ‍හි ගෙනෙන්න. ඌ ලිහන්නේ මන්දැ යි යමෙකු ඇසුවොත්, සමිඳාණන් වහන්සේ හට උගෙන් වැඩක් ඇතැ යි කියන්නැ”යි වදාළ සේක. </span></span><span class="verse v32" data-usfm="LUK.19.32"><span class="label">32</span><span class="content">යවනු ලැබුවෝ ගොස් උන් වහන්සේ ඔවුන්ට වදාළ ලෙස ම දුටුවෝ ය. </span></span><span class="verse v33" data-usfm="LUK.19.33"><span class="label">33</span><span class="content">ඔවුන් කොටළු නාම්බා ලිහන කල අයිතිකාරයෝ “ඔබ කොටළු නාම්බා ලිහන්නේ මන්දැ”යි ඇසූ හ. </span></span><span class="verse v34" data-usfm="LUK.19.34"><span class="label">34</span><span class="content">“සමිඳාණන් වහන්සේ හට උගෙන් වැඩක් ඇතැ”යි ඔව්හු කී හ. </span></span><span class="verse v35" data-usfm="LUK.19.35"><span class="label">35</span><span class="content">ඔව්හු කොටළු නාම්බා උන් වහන්සේ වෙත ගෙනවුත්, තමන්ගේ උතුරු සළු ඌ පිට අතුරා, ජේසුස් වහන්සේ ඌ පිට හිඳවූ හ. </span></span><span class="verse v36" data-usfm="LUK.19.36"><span class="label">36</span><span class="content">උන් වහන්සේ යද්දී, ඔව්හු තමන්ගේ උතුරු සළු මඟ එලා ලූ හ. </span></span><span class="verse v37" data-usfm="LUK.19.37"><span class="label">37</span><span class="content">උන් වහන්සේ ඔලීව කන්දේ බෑවුම ළඟට පැමිණි කල්හි, මුළු ශ්‍රාවක සමූහයා ප්‍රීති වන්නටත් තමන් දුටු සියලු ප්‍රබල ක්‍රියා ගැන මහත් ශබ්දයකින් දෙවියන් වහන්සේට ප්‍රශංසා කරන්නටත් පටන් ගෙන, </span></span><span class="verse v38" data-usfm="LUK.19.38"><span class="label">38</span><span class="content"> “සමිඳුන් නමින් වඩිනා රජුට ආසිරි වේ වා! ස්වර්ගයෙහි සාමය ද අති උසස් තැන්හි මහිමය ද වේ වා!”යි කී හ. </span></span><span class="verse v39" data-usfm="LUK.19.39"><span class="label">39</span><span class="content">එවිට සමූහයා අතරෙන් සමහර පරිසිවරු, “ගුරුදේවයෙනි, ඔබගේ ශ්‍රාවකයන්ට තරවටු කළ මැනවැ”යි උන් වහන්සේට කී හ. </span></span><span class="verse v40" data-usfm="LUK.19.40"><span class="label">40</span><span class="content">උන් වහන්සේ උත්තර දෙමින්, “ඔවුන් නිහඬ වූවොත්, ගල්, මොරගසනු ඇතැ යි මම ඔබට කියමි”යි වදාළ සේක.</span></span> 
     </div> 
     <div class="s1"> <span class="heading"><b>ජේසුස් වහන්සේ ජෙරුසලම ගැන කම්පා වීම</b></span> 
     </div> 
     <div class="p"> <span class="verse v40" data-usfm="LUK.19.40"><span class="content"> </span></span><span class="verse v41" data-usfm="LUK.19.41"><span class="label">41</span><span class="content">උන් වහන්සේ අගනුවරට ළඟා වී එය දුටු විට නුවර ගැන හඬමින් මෙ‍සේ වදාළ සේක: </span></span><span class="verse v42" data-usfm="LUK.19.42"><span class="label">42</span><span class="content">“අහෝ, ඔබට ශාන්තිය සලසන දේ ගැන මේ උදාර දිනයේ දී වත් ඔබ දැන සිටියා නම්! එහෙත් එසේ නො වී ය, එය ඔබේ දෙනෙතින් සැඟවී ඇත. </span></span><span class="verse v43" data-usfm="LUK.19.43"><span class="label">43</span><span class="content">ඔබේ සතුරන් බලකොටු තනා, ඔබ සිසාරා, සතර දිගින් ඔබ වටලන දවස් පැමිණෙන්නේ ය. </span></span><span class="verse v44" data-usfm="LUK.19.44"><span class="label">44</span><span class="content">ඔව්හු ඔබ ද ඔබ තුළ සිටින දරු කැල ද පොළොවේ ගසා, ගලක් පිට ගලක් තිබෙන්ට ඉඩ නාරින්නෝ ය. මන්ද, දෙවියන් වහන්සේ ඔබ ගළවන්නට පැමිණි දවස ඔබ නොදත් හෙයිනි.”</span></span> 
     </div> 
     <div class="s1"> <span class="heading"><b>දේව මාලිගාව පවිත්‍ර කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:12-17</b></span><span class="heading"><b>;</b></span><span class="heading"><b>මාක් 11:15-19</b></span><span class="heading"><b>;</b></span><span class="heading"><b>ජොහ 2:13-22</b></span><span class="heading"><b>)</b></span> 
     </div> 
     <div class="p"> <span class="verse v44" data-usfm="LUK.19.44"><span class="content"> </span></span><span class="verse v45" data-usfm="LUK.19.45"><span class="label">45</span><span class="content">උන් වහන්සේ දේව මාලිගාවට ඇතුළු වී, එහි සිටි වෙළඳුන් පලවා හරින්න පටන්ගෙන, </span></span><span class="verse v46" data-usfm="LUK.19.46"><span class="label">46</span><span class="content"> “ ‘මාගේ ගෘහය යාච්ඤාවේ ගෘහයක් වන්නේ ය’යි ලියා ඇත. එහෙත් ඔබ එය සොරුන්ගේ ගුහාවක් කර තිබේ ය”යි ඔවුන්ට වදාළ සේක.</span></span> 
     </div> 
     <div class="p"> <span class="verse v46" data-usfm="LUK.19.46"><span class="content"> </span></span><span class="verse v47" data-usfm="LUK.19.47"><span class="label">47</span><span class="content"> </span><span class="content"> උන් වහන්සේ දිනපතා දේව මාලිගාවෙහි ඉගැන්වූ සේක. එහෙත්, නායක පූජකයෝ ද විනයධරයෝ ද ප්‍රභූවරයෝ ද උන් වහන්සේ නසාලීමට උපක්‍රම සෙවූ හ. </span></span><span class="verse v48" data-usfm="LUK.19.48"><span class="label">48</span><span class="content">මුළු ජනතාව උන් වහන්සේගේ ඉගැන්වීම්වලට සතුටින් සවන් දුන් බැවින්, උන් වහන්සේට කිසිවක් කිරීමට ඔවුන්ට ඉඩක් නොලැබිණි.</span></span> 
     </div> 
    </div> 
   </div> 
  </div>
 </body>
</html>