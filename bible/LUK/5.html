<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch5" data-usfm="LUK.5">  
     <div class="s1"> <span class="heading"><b>ප්‍රථම ශ්‍රාවකයන් කැඳවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:18-22</b></span><span class="heading"><b>;</b></span><span class="heading"><b>මාක් 1:16-20</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.5.1"><span class="label">1</span><span class="content"> </span><span class="content"> දිනක් උන් වහන්සේ ගෙන්නෙසරෙත් විල අසල සිටිය දී, සමූහයා දෙවියන් වහන්සේගේ දහම් පණිවුඩය අසනු පිණිස උන් වහන්සේ වටා තෙරපි තෙරපී සිටි කල, </span></span><span class="verse v2" data-usfm="LUK.5.2"><span class="label">2</span><span class="content">විල අයිනේ ඔරු දෙකක් තිබෙනු උන් වහන්සේ දුටු සේක. ධීවරයෝ ඒවායින් බැස විත් දැල් සෝදමින් සිටියහ. </span></span><span class="verse v3" data-usfm="LUK.5.3"><span class="label">3</span><span class="content">උන් වහන්සේ ඒ ඔරුවලින් එකක් වූ සීමොන්ගේ ඔරුවට නැඟී එය වෙරළින් මඳක් ඈතට දියත් කරන්න කියා එහි වැඩහිඳ, සමූහයාට අනුශාසනා කළ සේක. </span></span><span class="verse v4" data-usfm="LUK.5.4"><span class="label">4</span><span class="content">එය නිම වූ කල උන් වහන්සේ සීමොන්ට කතා කොට, “මසුන් අල්ලන පිණිස දියඹට ගොස් දැල් හෙළන්නැ”යි වදාළ සේක. </span></span><span class="verse v5" data-usfm="LUK.5.5"><span class="label">5</span><span class="content"> සීමොන් පිළිතුරු දෙමින්, “ස්වාමීනි, රෑ මුළුල්ලේ ම වෙහෙස වූ නමුත් අපි කිසිවක් නොලදිමු. එහෙත් ඔබ කියන සේක් නම් දැල් හෙළමි”යි කී ය. </span></span><span class="verse v6" data-usfm="LUK.5.6"><span class="label">6</span><span class="content"> එසේ කළ විට ඔව්හු මසුන් මහා රාශියක් අල්ලාගත්හ. ඔවුන්ගේ දැල් ද ඉරෙන්නට වන. </span></span><span class="verse v7" data-usfm="LUK.5.7"><span class="label">7</span><span class="content">ඔව්හු ද තමන්ගේ උදව්වට එන ලෙස අනික් ඔරුවෙහි සිටි හවුල් කාරයන්ට සංඥා කළහ. ඔව්හු අවුත් ඔරු දෙක කිඳා බසින තරමට පුරවාගත්හ. </span></span><span class="verse v8" data-usfm="LUK.5.8"><span class="label">8</span><span class="content">සීමොන් පේදුරු ඒ දැක, ජේසුස් වහන්සේගේ පාමුල දණින් වැටී, “ස්වාමීනි, මා වෙතින් ඉවත් වනු මැනව, මම පව්කාර මිනිසෙකැ”යි කී ය. </span></span><span class="verse v9" data-usfm="LUK.5.9"><span class="label">9</span><span class="content">මන්ද, ඔහු ද ඔහු සමඟ සිටි සියල්ලෝ ද තමන් ඇල්ලූ මසුන් රාශිය දැක විස්මිත වූ හ. </span></span><span class="verse v10" data-usfm="LUK.5.10"><span class="label">10</span><span class="content">සීමොන්ගේ හවුල්කාරයන් වූ සෙබදීගේ පුත් ජාකොබ් ද ජොහන් ද එසේ ම විස්මිත වූ හ. ජේසුස් වහන්සේ සීමොන්ට කතා කරමින්, “බිය නොවන්න, මෙ‍තැන් සිට ඔබ මිනිසුන් දිනනු ඇතැ”යි වදාළ සේක. </span></span><span class="verse v11" data-usfm="LUK.5.11"><span class="label">11</span><span class="content">ඔව්හු තමන්ගේ ඔරු වෙරළට ඇද ඒ සියල්ල හැරදමා උන් වහන්සේ අනුව ගියහ.</span></span> 
     </div> 
     <div class="s1"> <span class="heading"><b>ලාදුරු රෝගියෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:1-4</b></span><span class="heading"><b>;</b></span><span class="heading"><b>මාක් 1:40-45</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="LUK.5.11"><span class="content"> </span></span><span class="verse v12" data-usfm="LUK.5.12"><span class="label">12</span><span class="content">තවද උන් වහන්සේ එක් නුවරක සිටිය දී, සර්වාංගයෙහි ලාදුරු තිබුණු මිනිසෙක් එහි විය. ඔහු ජේසුස් වහන්සේ අබිමුවෙහි වැඳ වැටී, “ස්වාමීනි, ඔබ කැමැති සේක් නම්, මා පවිත්‍ර කරන්න ඔබට හැකි ය” කියමින් උන් වහන්සේට කන්නලව් කෙළේ ය. </span></span><span class="verse v13" data-usfm="LUK.5.13"><span class="label">13</span><span class="content">උන් වහන්සේ අත දිගු කොට ඔහු මත තබා, “මම කැමැත්තෙමි, පවිත්‍ර වන්නැ”යි වදාළ සේක. ලාදුරු රෝගය එකෙණෙහි ම ඔහුගෙන් පහ ව ගියේ ය. </span></span><span class="verse v14" data-usfm="LUK.5.14"><span class="label">14</span><span class="content"> එය කිසිවෙකුට නොකියන ලෙස උන් වහන්සේ ඔහුට අණ දී, “ඔබ ගොස් පූජකයාට පෙනී, ඔබේ පවිත්‍ර වීම සඳහා ඔවුන්ට සාක්ෂියක් වන පිණිස මෝසෙස් අණ කළ දේවල් ඔප්පු කරන්නැ”යි වදාළ සේක. </span></span><span class="verse v15" data-usfm="LUK.5.15"><span class="label">15</span><span class="content">එහෙත්, උන් වහන්සේ ගැන ප්‍රවෘත්තිය වඩ වඩා පතළ විය; බොහෝ සමූහයෝ උන් වහන්සේට සවන් දෙන පිණිස ද සියලු රෝග සුව කරවාගන්න පිණිස ද රැස් වූ හ. </span></span><span class="verse v16" data-usfm="LUK.5.16"><span class="label">16</span><span class="content">එහෙත්, උන් වහන්සේ හුදකලා පෙදෙසකට ගොස් යාච්ඤා කළ සේක.</span></span> 
     </div> 
     <div class="s1"> <span class="heading"><b>අංසබාග රෝගියෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:1-8</b></span><span class="heading"><b>;</b></span><span class="heading"><b>මාක් 2:1-12</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="LUK.5.16"><span class="content"> </span></span><span class="verse v17" data-usfm="LUK.5.17"><span class="label">17</span><span class="content">එක් දිනක් උන් වහන්සේ උගන්වමින් සිටිය දී, ගලීලයේ සහ ජුදයේ සෑම ගම්වලින් ද ජෙරුසලමෙන් ද ආ පරිසිවරු හා විනයධරයෝ එහි හිඳගෙන උන්හ. රෝගීන් සුව කිරීමේ දේවානුභාවය උන් වහන්සේට තිබිණ. </span></span><span class="verse v18" data-usfm="LUK.5.18"><span class="label">18</span><span class="content">එකල මිනිස්සු අංසබාග රෝගියෙකු යහනක තබා ගෙනාහ. ඔව්හු ඔහු ඇතුළට ගෙනවුත් උන් වහන්සේ ඉදිරියෙහි තබන්න සෙවූ හ. </span></span><span class="verse v19" data-usfm="LUK.5.19"><span class="label">19</span><span class="content">එහෙත්, සමූහයා නිසා ඇතුළට ගෙන යන්නට මඟක් නොදැක පියස්සට නැඟී සෙවිල්ල ඇර, ජේසුස් වහන්සේ ඉදිරියෙහි පිරිස මැදට මෙ‍ට්ටයත් සමඟ රෝගියා බැස්වූ හ. </span></span><span class="verse v20" data-usfm="LUK.5.20"><span class="label">20</span><span class="content">උන් වහන්සේ ඔවුන්ගේ ඇදහිල්ල දැක, “මිත්‍රය, ඔබේ පව් ඔබට කමා කරන ලදැ”යි වදාළ සේක. </span></span><span class="verse v21" data-usfm="LUK.5.21"><span class="label">21</span><span class="content">එවිට විනයධරයෝ ද පරිසිවරු ද, “දේවාපහාස වචන කියන මේ මිනිහා කවරෙක් ද? දෙවියන් වහන්සේට මිස පව් කමා කරන්න පුළුවන් අන් කාට දැ”යි විවාද කරන්න පටන්ගත්හ. </span></span><span class="verse v22" data-usfm="LUK.5.22"><span class="label">22</span><span class="content">ජේසුස් වහන්සේ ඔවුන්ගේ කල්පනා දැන ඔවුන්ට උත්තර දෙමින්, “ඔබේ සිත් තුළ මෙ‍සේ විවාද කරන්නේ මන් ද? </span></span><span class="verse v23" data-usfm="LUK.5.23"><span class="label">23</span><span class="content">වඩා පහසු කොයි එක ද? ඔබේ පව් ඔබට කමා කරන ලදැ යි කීම ද, නැතහොත් නැඟිට ඇවිදින්නැ යි කීම ද? </span></span><span class="verse v24" data-usfm="LUK.5.24"><span class="label">24</span><span class="content">එහෙත්, පොළොවෙහි දී පව් කමා කරන්න මනුෂ්‍ය-පුත්‍රයාණන්ට බලය ඇති බව ඔබ දැනගන්න පිණිස මම මෙ‍ය කරමි”යි කියා, උන් වහන්සේ, “මෙ‍ට්ටය රැගෙන යන්නැ යි මම ඔබට කියමි”යි අංසබාග රෝගියාට වදාළ සේක. </span></span><span class="verse v25" data-usfm="LUK.5.25"><span class="label">25</span><span class="content">එකෙණෙහි ම ඔහු ඔවුන් ඉදිරියෙහි නැඟිට, තමා වැතිර හුන් මෙ‍ට්ටය රැගෙන, දෙවියන් වහන්සේට ප්‍රශංසා කරමින් ගෙදර ගියේ ය. </span></span><span class="verse v26" data-usfm="LUK.5.26"><span class="label">26</span><span class="content">සියල්ලෝ විස්මිත ව දෙවියන් වහන්සේට ප්‍රශංසා කරමින් බියෙන් ඇලළී, “අද අපි හරි පුදුම දේ දුටුවෙමු”යි කී හ.</span></span> 
     </div> 
     <div class="s1"> <span class="heading"><b>ලෙවී කැඳවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:9-13</b></span><span class="heading"><b>;</b></span><span class="heading"><b>මාක් 2:13-17</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="LUK.5.26"><span class="content"> </span></span><span class="verse v27" data-usfm="LUK.5.27"><span class="label">27</span><span class="content">ඉක්බිති උන් වහන්සේ නික්ම ගොස් ලෙවී නම් අයකැමියෙකු බදුපොළේ හිඳිනු දැක, “මා අනුව එන්නැ”යි ඔහුට වදාළ සේක. </span></span><span class="verse v28" data-usfm="LUK.5.28"><span class="label">28</span><span class="content">ඔහු සියල්ල අත්හැරදමා නැඟිට උන් වහන්සේ අනුව ගියේ ය. </span></span><span class="verse v29" data-usfm="LUK.5.29"><span class="label">29</span><span class="content">ලෙවී සිය නිවෙසෙහි උන් වහන්සේට මහා භෝජන සංග්‍රහයක් පිළියෙළ කෙළේ ය. අයකැමියන් හා වෙනත් අයගෙන් මහත් පිරිසක් ඔවුන් සමඟ කෑමට හිඳගත්හ. </span></span><span class="verse v30" data-usfm="LUK.5.30"><span class="label">30</span><span class="content"> එකල පරිසිවරු ද ඔවුන්ගේ විනයධරයෝ ද උන් වහන්සේගේ ශ්‍රාවකයන්ට විරුද්ධ ව චෝදනා කරමින්, “ඔබ අයකැමියන් ද පව්කාරයන් ද සමඟ කන්නේත් බොන්නේත් මන්දැ”යි ඇසූ හ. </span></span><span class="verse v31" data-usfm="LUK.5.31"><span class="label">31</span><span class="content">ජේසුස් වහන්සේ ඔවුන්ට පිළිතුරු දෙමින්, “රෝගීන්ට මිස නිරෝගීන්ට වෙදාගෙන් වැඩක් නැත. </span></span><span class="verse v32" data-usfm="LUK.5.32"><span class="label">32</span><span class="content">මා ආයේ, පවිටුන් මිස දමිටුන් පසුතැවී සිත් හරවා ගැනීමට කැඳවීම පිණිස නොවේ ය”යි වදාළ සේක.</span></span> 
     </div> 
     <div class="s1"> <span class="heading"><b>උපවාස ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:14-17</b></span><span class="heading"><b>;</b></span><span class="heading"><b>මාක් 2:18-22</b></span><span class="heading"><b>)</b></span> 
     </div> 
     <div class="p"> <span class="verse v32" data-usfm="LUK.5.32"><span class="content"> </span></span><span class="verse v33" data-usfm="LUK.5.33"><span class="label">33</span><span class="content">එවිට ඔව්හු උන් වහන්සේට කතා කොට, “ජොහන්ගේ ගෝලයෝ නොයෙක් වර උපවාස පවත්වා යාච්ඤා පුද කරති; පරිසිවරුන්ගේ ගෝලයෝත් එසේ ම කරති. එහෙත් ඔබේ ශ්‍රාවකයෝ කමින් බොමින් සිටිති”යි කී හ. </span></span><span class="verse v34" data-usfm="LUK.5.34"><span class="label">34</span><span class="content">ජේසුස් වහන්සේ, පිළිතුරු දෙමින්, “මනාලයා මඟුල් ගෙදර සිටිය දී මනාල පිරිස උපවාසයෙහි යෙදවිය හැකි ද? </span></span><span class="verse v35" data-usfm="LUK.5.35"><span class="label">35</span><span class="content">එහෙත්, මනාලයා ඔවුන් කෙරෙන් වෙන් කරනු ලබන දවස එයි, ඒ දවසේ දී ඔවුන් උපවාස කරනු ඇතැ”යි වදාළ සේක.</span></span> 
     </div> 
     <div class="p"> <span class="verse v35" data-usfm="LUK.5.35"><span class="content"> </span></span><span class="verse v36" data-usfm="LUK.5.36"><span class="label">36</span><span class="content">උන් වහන්සේ ඔවුන්ට මේ උපමාව ද වදාළ සේක: “කිසිවෙකු අලුත් ඇඳුමකින් රෙදිකඩක් ඉරා පරණ ඇඳුමකට අල්ලා මහන්නේ නැත. එසේ කළොත් අලුත් ඇඳුම ඉරී යනවා පමණක් නොව, අලුත් ඇඳුමෙ‍න් ගත් කෑල්ල පරණ ඇඳුමට කැපෙන්නේ ද නැත. </span></span><span class="verse v37" data-usfm="LUK.5.37"><span class="label">37</span><span class="content">කිසිවෙකු නව මිදියුස, පැරණි බඳුන්වලට වත් කරන්නේ නැත; වත් කළොත්, නව මිදියුසින් බඳුන් පැළී මිදියුස වැගිරී, බඳුනුත් නාස්ති වෙයි. </span></span><span class="verse v38" data-usfm="LUK.5.38"><span class="label">38</span><span class="content">නව මිදියුස වත් කළ යුත්තේ නව බඳුන්වල ම ය. </span></span><span class="verse v39" data-usfm="LUK.5.39"><span class="label">39</span><span class="content">තවද, පරණ මිදියුස පානය කළ කිසි මිනිසෙක් නව මිදියුස රුචි නොකරයි; පරණ මිදියුස ම රසය යි ඔහු කියන්නේ ය.”</span></span> 
     </div> 
    </div> 
   </div> 
  </div>
 </body>
</html>