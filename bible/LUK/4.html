<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch4" data-usfm="LUK.4">  
     <div class="s1"> <span class="heading"><b>ජේසුස් වහන්සේ පරීක්ෂා කරනු ලැබීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:1-11</b></span><span class="heading"><b>;</b></span><span class="heading"><b>මාක් 1:12-13</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.4.1"><span class="label">1</span><span class="content">ජේසුස් වහන්සේ ශුද්ධාත්මානුභාවයෙන් පූර්ණ ව ජොර්දානෙන් ආපසු ආ විට, ආත්මයාණන් වහන්සේ විසින් උන් වහන්සේ පාළුකරයට ගෙනයනු ලැබූ සේක. </span></span><span class="verse v2" data-usfm="LUK.4.2"><span class="label">2</span><span class="content">එහි දී දින සතළිසක් මුළුල්ලේ යක්ෂයා උන් වහන්සේ පරීක්ෂා කෙළේ ය. ඒ දවස්වල දී උන් වහන්සේ කිසිවක් නොවැළඳූ සේක. ඒ කාලය නිම වූ පසු උන් වහන්සේට කුසගිනි ඇති විය.</span></span> 
     </div> 
     <div class="p"> <span class="verse v2" data-usfm="LUK.4.2"><span class="content"> </span></span><span class="verse v3" data-usfm="LUK.4.3"><span class="label">3</span><span class="content">එකල යක්ෂයා කතා කරමින්, “ඔබ දෙවියන් වහන්සේගේ පුත්‍රයා නම්, මේ ගල් ගෙඩිය පාන් ගෙඩියක් වන්නට අණ කළ මැනවැ”යි උන් වහන්සේට කී ය. </span></span><span class="verse v4" data-usfm="LUK.4.4"><span class="label">4</span><span class="content"> ජේසුස් වහන්සේ පිළිතුරු දෙමින්,</span></span> 
     </div> 
     <div class="q2"> <span class="verse v4" data-usfm="LUK.4.4"><span class="content">“ ‘මිනිසා කෑමෙ‍න් පමණක් ජීවත් නොවන්නේ ය’ කියා ලියා ඇතැ”යි</span></span> 
     </div> 
     <div class="m"> <span class="verse v4" data-usfm="LUK.4.4"><span class="content">ඔහුට වදාළ සේක.</span></span> 
     </div> 
     <div class="p"> <span class="verse v4" data-usfm="LUK.4.4"><span class="content"> </span></span><span class="verse v5" data-usfm="LUK.4.5"><span class="label">5</span><span class="content">එවිට යක්ෂයා උන් වහන්සේ උස් තැනකට පමුණුවා, ක්ෂණයකින් ලෝකයේ සියලු රට රාජ්‍යයන් උන් වහන්සේට පෙන්වා, </span></span><span class="verse v6" data-usfm="LUK.4.6"><span class="label">6</span><span class="content">“මේවා කෙරෙහි මුළු ආධිපත්‍යය ද ඒවායේ යස ඉසුරු ද ඔබට දෙන්නෙමි; ඒවා මට පවරා දී ඇති හෙයින් මා කැමැති කෙනෙකුට ඒවා දෙමි; </span></span><span class="verse v7" data-usfm="LUK.4.7"><span class="label">7</span><span class="content">එබැවින් ඔබ මා ඉදිරියෙහි නමස්කාර කරන්නෙහි නම් ඒ සියල්ල ම ඔබ සන්තක වන්නේ ය”යි උන් වහන්සේට කී ය. </span></span><span class="verse v8" data-usfm="LUK.4.8"><span class="label">8</span><span class="content"> ජේසුස් වහන්සේ පිළිතුරු දෙමින්, “ ‘නුඹේ දෙවි වන සමිඳාණන් වහන්සේට නමස්කාර කරන්න;</span></span> 
     </div> 
     <div class="q2"> <span class="verse v8" data-usfm="LUK.4.8"><span class="content">උන් වහන්සේට පමණක් සේවය කරන්න’ කියා ලියා ඇතැ”යි</span></span> 
     </div> 
     <div class="m"> <span class="verse v8" data-usfm="LUK.4.8"><span class="content">ඔහුට වදාළ සේක.</span></span> 
     </div> 
     <div class="p"> <span class="verse v8" data-usfm="LUK.4.8"><span class="content"> </span></span><span class="verse v9" data-usfm="LUK.4.9"><span class="label">9</span><span class="content">ඉන්පසු ඔහු උන් වහන්සේ ජෙරුසලමට ගෙන ගොස්, දේව මාලිගාවේ කොත මුදුනේ සිටුවා, “ඔබ දෙවියන් වහන්සේගේ පුත්‍රයා නම් මෙ‍තැනින් පහතට පනින්න. </span></span><span class="verse v10" data-usfm="LUK.4.10"><span class="label">10</span><span class="content"> එසේ කියන්නේ,</span></span> 
     </div> 
     <div class="q2"> <span class="verse v10" data-usfm="LUK.4.10"><span class="content">‘ඔබට රැකවරණ සලසනු වස් උන් වහන්සේ සිය දූතයන් හට අණ දෙනු ඇතැ’යි ද</span></span> 
     </div> 
     <div class="q"> <span class="verse v10" data-usfm="LUK.4.10"><span class="content"> </span></span><span class="verse v11" data-usfm="LUK.4.11"><span class="label">11</span><span class="content"> </span><span class="content"> ‘යම් ලෙසකින් ඔබේ පය ගලක නොවදින පිණිස ඔවුන් සිය දෝතින් ඔබ උසුලනු ඇතැ’යි ද කියා</span></span> 
     </div> 
     <div class="m"> <span class="verse v11" data-usfm="LUK.4.11"><span class="content">ලියා ඇති බැවිනැ”යි උන් වහන්සේට කී ය.</span></span> 
     </div> 
     <div class="p"> <span class="verse v11" data-usfm="LUK.4.11"><span class="content"> </span></span><span class="verse v12" data-usfm="LUK.4.12"><span class="label">12</span><span class="content"> </span><span class="content"> ජේසුස් වහන්සේ පිළිතුරු දෙමින්,</span></span> 
     </div> 
     <div class="q2"> <span class="verse v12" data-usfm="LUK.4.12"><span class="content">“ ‘නුඹේ දෙවි වන සමිඳාණන් වහන්සේ පරීක්ෂා නොකරන්න,’ කියා ද ලියා ඇතැ”යි</span></span> 
     </div> 
     <div class="m"> <span class="verse v12" data-usfm="LUK.4.12"><span class="content">වදාළ සේක. </span></span><span class="verse v13" data-usfm="LUK.4.13"><span class="label">13</span><span class="content">යක්ෂයා මෙ‍කී පරීක්ෂා නිමවා, සුදුසු අවස්ථාවක් යළිත් එළඹෙන තුරු උන් වහන්සේ අත්හැර ගියේ ය.</span></span> 
     </div> 
     <div class="s1"> <span class="heading"><b>ගලීලයේ සේවය ඇරඹීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:12-17</b></span><span class="heading"><b>;</b></span><span class="heading"><b>මාක් 1:14-15</b></span><span class="heading"><b>)</b></span> 
     </div> 
     <div class="p"> <span class="verse v13" data-usfm="LUK.4.13"><span class="content"> </span></span><span class="verse v14" data-usfm="LUK.4.14"><span class="label">14</span><span class="content">තවද, ජේසුස් වහන්සේ ශුද්ධාත්මානුභාවයෙන් යුක්ත ව ගලීලයට පෙරළා වැඩිය සේක. උන් වහන්සේ පිළිබඳ ආරංචිය අවට මුළු පෙදෙස පුරා පැතිරිණි. </span></span><span class="verse v15" data-usfm="LUK.4.15"><span class="label">15</span><span class="content">උන් වහන්සේ සියල්ලන්ගෙන් ප්‍රශංසා ලබමින්, ඔවුන්ගේ ධර්මශාලාවල ඉගැන්වූ සේක.</span></span> 
     </div> 
     <div class="s1"> <span class="heading"><b>නාසරෙත්හි මූලික දේශනය හා ජනතාවගේ විරෝධය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:53-58</b></span><span class="heading"><b>;</b></span><span class="heading"><b>මාක් 6:1-6</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="LUK.4.15"><span class="content"> </span></span><span class="verse v16" data-usfm="LUK.4.16"><span class="label">16</span><span class="content">උන් වහන්සේ තමන් ඇතිදැඩි වූ නාසරෙත් නුවරට පැමිණ සිරිත් පරිදි සබත් දවසේ දී ධර්මශාලාවට වැඩම කර කියවීම පිණිස නැඟිට සිටි සේක. </span></span><span class="verse v17" data-usfm="LUK.4.17"><span class="label">17</span><span class="content">එවිට දිවැසිවර යෙසායාගේ ග්‍රන්ථය උන් වහන්සේට දෙන ලද්දේ ය. උන් වහන්සේ ග්‍රන්ථය දිගහැර, මෙ‍සේ ලියා ඇති තැන සොයාගත් සේක:</span></span> 
     </div> 
     <div class="m"> <span class="verse v17" data-usfm="LUK.4.17"><span class="content"> </span></span><span class="verse v18" data-usfm="LUK.4.18"><span class="label">18</span><span class="content"> </span><span class="content"> “සමිඳාණන් වහන්සේගේ ආත්මය මා කෙරෙහි ඇත. මක්නිසා ද දිළිඳුන් හට සුබ ආරංචිය දේශනා කරනු වස්, උන් වහන්සේ මා ආලේප කළ සේක.</span></span> 
     </div> 
     <div class="p"> <span class="verse v18" data-usfm="LUK.4.18"><span class="content">වහලුන්ට මිදීම ද අන්ධයන්ට පෙනීම ද ලැබෙන බව දන්වන්ටත්, පීඩිත වූවන් මුදන්ටත්, </span></span><span class="verse v19" data-usfm="LUK.4.19"><span class="label">19</span><span class="content">සමිඳාණන් වහන්සේගේ ප්‍රසාදය ලත් වසර ප්‍රකාශ කරන්ටත් මා එවා වදාළ සේක.”</span></span> 
     </div> 
     <div class="p"> <span class="verse v19" data-usfm="LUK.4.19"><span class="content"> </span></span><span class="verse v20" data-usfm="LUK.4.20"><span class="label">20</span><span class="content">උන් වහන්සේ එය කියවා, ග්‍රන්ථය අකුළා, උපස්ථායක තැනට දී වැඩහුන් සේක. එකල ධර්මශාලාවෙහි සිටි සියල්ලෝ උන් වහන්සේ කෙරෙහි නෙත් යොමා සිටියහ. </span></span><span class="verse v21" data-usfm="LUK.4.21"><span class="label">21</span><span class="content">උන් වහන්සේ ඔවුන්ට කතා කරන්න පටන් ගෙන, “අද ඔබ සවන් දී සිටිය දී ම මේ ශුද්ධ ලියවිලි පාඨය ඉෂ්ට වී ය”යි වදාළ සේක. </span></span><span class="verse v22" data-usfm="LUK.4.22"><span class="label">22</span><span class="content">සියල්ලෝ ම උන් වහන්සේට ප්‍රශංසා කරමින්, උන් වහන්සේගේ මුවින් පහළ වූ කාරුණික වචන ගැන පුදුම ව, “මේ ජෝසෙප්ගේ පුතා නොවේ දැ”යි කී හ. </span></span><span class="verse v23" data-usfm="LUK.4.23"><span class="label">23</span><span class="content">එවිට උන් වහන්සේ කතා කොට, “ ‘වෙද තුමාණෙනි, ඔබ, ඔබම සුව කරගන්න’ යන ප්‍රස්තා පිරුළ ඔබ නිසැක ව ම මට ගෙන හැර පා, </span></span><span class="verse v24" data-usfm="LUK.4.24"><span class="label">24</span><span class="content"> ‘කපර්ණවුමෙ‍හි දී ඔබ විසින් කරන ලදැ යි අප ඇසූ ක්‍රියා ඔබේ උපන් ගම වන මෙ‍හිදීත් කරන්නැ’යි මට කියනු ඇත. සැබැවින් ම මම ඔබට කියමි, ගමේ දිවැසිවරයා ගමට අගේ නැත. </span></span><span class="verse v25" data-usfm="LUK.4.25"><span class="label">25</span><span class="content"> සහතික ලෙස මම ඔබට කියමි, එලියාගේ කාලයේ දී තුන් අවුරුදු සමසක් මුළුල්ලෙහි අහස පියවී, රට පුරා දැඩි සාගතයක් පැවති අතර, </span></span><span class="verse v26" data-usfm="LUK.4.26"><span class="label">26</span><span class="content"> ඉශ්රායෙල් රටේ බොහෝ වැන්දඹුවන් සිටි නමුත්, සීදොන් පළාතෙහි ශාරෙපත්හි වැන්දඹුව වෙත මිස අන් කිසිවෙකු වෙතට එලියා නොයවන ලද්දේ ය. </span></span><span class="verse v27" data-usfm="LUK.4.27"><span class="label">27</span><span class="content"> දිවැසිවර එලිෂාගේ කාලයේ දී ඉශ්රායෙල් රටේ බොහෝ කුෂ්ඨ රෝගීන් සිටි නමුත්, සිරියානු ජාතික නාමන් මිස අන් කිසිවෙක් සුවය නොලැබී ය”යි වදාළ සේක. </span></span><span class="verse v28" data-usfm="LUK.4.28"><span class="label">28</span><span class="content">ධර්මශාලාවෙහි සිටි මුළු සමූහයා ඒ අසා කෝපාවිෂ්ට වූ හ. </span></span><span class="verse v29" data-usfm="LUK.4.29"><span class="label">29</span><span class="content">ඔව්හු වහා නැඟිට උන් වහන්සේ නුවරින් පිටතට නෙරපා, ප්‍රපාතයට හෙළනුවස් ඔවුන්ගේ නුවර ගොඩනඟා තිබුණු කන්ද අද්දරට ගෙන ගියහ. </span></span><span class="verse v30" data-usfm="LUK.4.30"><span class="label">30</span><span class="content">එහෙත් උන් වහන්සේ ජනකාය මැදින් ගමන් කර නික්ම ගිය සේක.</span></span> 
     </div> 
     <div class="s1"> <span class="heading"><b>අශුද්ධාත්මයක් ආවේශ වූවෙකුට සුවය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:21-28</b></span><span class="heading"><b>)</b></span> 
     </div> 
     <div class="p"> <span class="verse v30" data-usfm="LUK.4.30"><span class="content"> </span></span><span class="verse v31" data-usfm="LUK.4.31"><span class="label">31</span><span class="content">උන් වහන්සේ ගලීලයේ නුවරක් වන කපර්ණවුමට පැමිණ, සබත් දිනයේ දී අනුශාසනා කරමින් සිටි සේක. </span></span><span class="verse v32" data-usfm="LUK.4.32"><span class="label">32</span><span class="content"> උන් වහන්සේ බලධාරි කෙනෙකුන් මෙ‍න් කතා කළ බැවින් ඒ අනුශාසනා ගැන සෙනඟ විස්මිත වූ හ. </span></span><span class="verse v33" data-usfm="LUK.4.33"><span class="label">33</span><span class="content">අශුද්ධාත්මයක් ආවේශ වූ මිනිසෙක් ධර්මශාලාවෙහි සිටියේ ය. ඔහු මහ හඬින් මොරගසා, </span></span><span class="verse v34" data-usfm="LUK.4.34"><span class="label">34</span><span class="content">“අහෝ! නාසරෙත්හි ජේසුස් තුමෙ‍නි ඔබත් අපත් අතර මොන ගනුදෙනුවක් ද? ඔබ ආවේ අප වනසන්ට ද? ඔබ කවරෙක් දැ යි දනිමි. ඔබ දෙවියන් වහන්සේගේ ශුද්ධවරයාණෝ ය”යි කී ය. </span></span><span class="verse v35" data-usfm="LUK.4.35"><span class="label">35</span><span class="content">ජේසුස් වහන්සේ ඔහුට තරවටු කරමින්, “කට පියාගෙන මොහුගෙන් දුරු වෙව”යි වදාළ සේක. එවිට දුෂ්ටාත්මය සමූහයා ඉදිරියෙහි ඔහු බිම හෙළා, ඔහුට තුවාළ නොකොට ඔහුගෙන් දුරු වී ය. </span></span><span class="verse v36" data-usfm="LUK.4.36"><span class="label">36</span><span class="content">සියල්ලෝ ම විස්මිත ව “මේ මොන ධර්මයක් ද? මෙ‍තුමා බලධාරී ව ද මහානුභාව ඇති ව ද අශුද්ධාත්මයන්ට අණ දෙන සේක; ඔව්හු පලා යති”යි තම තමන් අතර කතා කරගත් හ. </span></span><span class="verse v37" data-usfm="LUK.4.37"><span class="label">37</span><span class="content">උන් වහන්සේ පිළිබඳ මෙ‍පුවත අවට පෙදෙස පුරා පැතිරිණි.</span></span> 
     </div> 
     <div class="s1"> <span class="heading"><b>පේදුරුගේ භාර්යාවගේ මව සහ වෙනත් අය සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:14-17</b></span><span class="heading"><b>;</b></span><span class="heading"><b>මාක් 1:29-34</b></span><span class="heading"><b>)</b></span> 
     </div> 
     <div class="p"> <span class="verse v37" data-usfm="LUK.4.37"><span class="content"> </span></span><span class="verse v38" data-usfm="LUK.4.38"><span class="label">38</span><span class="content">උන් වහන්සේ ධර්මශාලාවෙන් නැඟිට ගොස් සීමොන්ගේ ගෙදරට ඇතුළු වූ සේක. සීමොන්ගේ බිරිඳගේ මවට බලවත් උණ රෝගයක් වැළඳී තිබිණි. ඔව්හු ඈ උදෙසා උන් වහන්සේට කන්නලව් කළහ. </span></span><span class="verse v39" data-usfm="LUK.4.39"><span class="label">39</span><span class="content">උන් වහන්සේ ද ඈ ළඟ සිට උණ රෝගය පහ ව යන්න අණ කළ සේක, උණ රෝගය ඇගෙන් පහ ව ගියේ ය. එකෙණෙහි ම ඈ නැඟිට ඔවුන්ට උපස්ථාන කළා ය.</span></span> 
     </div> 
     <div class="p"> <span class="verse v39" data-usfm="LUK.4.39"><span class="content"> </span></span><span class="verse v40" data-usfm="LUK.4.40"><span class="label">40</span><span class="content">හිරු බැස යද්දී, නොයෙක් රෝගවලින් පීඩිත වූ අය භාර ව සිටි සියල්ලෝ ම උන් වහන්සේ වෙත ඔවුන් ගෙනාහ. උන් වහන්සේ එකිනෙකා පිට අත තබා ඔවුන් සුවපත් කළ සේක. </span></span><span class="verse v41" data-usfm="LUK.4.41"><span class="label">41</span><span class="content">දුෂ්ටාත්මයෝ ද, “ඔබ දෙවියන් වහන්සේගේ පුත්‍රයාණෝ ය”යි බෙරිහන් දෙමින් බොහෝ දෙනෙකුගෙන් දුරු වූ හ. තමන් ක්‍රිස්තුන් වහන්සේ යයි ඔවුන් දැන සිටි නිසා උන් වහන්සේ ඔවුන්ට තරවටු කොට, කතා කිරීම තහනම් කළ සේක.</span></span> 
     </div> 
     <div class="s1"> <span class="heading"><b>ධර්මදූත චාරිකාවක්</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 1:35-39</b></span><span class="heading"><b>)</b></span> 
     </div> 
     <div class="p"> <span class="verse v41" data-usfm="LUK.4.41"><span class="content"> </span></span><span class="verse v42" data-usfm="LUK.4.42"><span class="label">42</span><span class="content">පසුදින පහන් වූ කල උන් වහන්සේ පිටත් ව හුදකලා තැනකට වැඩිය සේක. සමූහයා උන් වහන්සේ සොයා ගොස්, හමු වූ පසු, තමන් වෙතින් යන්න නොදී උන් වහන්සේ නවතාගන්න තැත් කළහ. </span></span><span class="verse v43" data-usfm="LUK.4.43"><span class="label">43</span><span class="content">උන් වහන්සේ කතා කොට, “මා වෙනත් නුවරවල ද දෙවියන් වහන්සේගේ රාජ්‍යය පිළිබඳ සුබ අස්න දේශනා කළ යුතු ය; මා එවන ලද්දේ ඒ සඳහා ය”යි ඔවුන්ට වදාළ සේක.</span></span> 
     </div> 
     <div class="p"> <span class="verse v43" data-usfm="LUK.4.43"><span class="content"> </span></span><span class="verse v44" data-usfm="LUK.4.44"><span class="label">44</span><span class="content">තවද, උන් වහන්සේ ජුදයේ ධර්මශාලාවල දේශනා කරමින් සිටි සේක.</span></span> 
     </div> 
    </div> 
   </div> 
  </div>
 </body>
</html>