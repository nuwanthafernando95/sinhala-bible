<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch20" data-usfm="LUK.20">  
     <div class="s1"> <span class="heading"><b>ජේසුස් වහන්සේගේ අධිකාරී බලය ගැන ප්‍රශ්න කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:23-27</b></span><span class="heading"><b>;</b></span><span class="heading"><b>මාක් 11:27-33</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.20.1"><span class="label">1</span><span class="content">එක් දිනක් උන් වහන්සේ දේව මාලිගාවෙහි සෙනඟට අනුශාසනා කරමින් ද සුබ අස්න දේශනා කරමින් ද සිටිය දී නායක පූජකයෝ ද විනයධරයෝ ද ප්‍රජා මූලිකයන් හා සමඟ උන් වහන්සේ වෙත පැමිණ, </span></span><span class="verse v2" data-usfm="LUK.20.2"><span class="label">2</span><span class="content">“ඔබ මේ දේවල් කරන්නේ කුමන අධිකාරී බලයකින් ද නොහොත් මේ අධිකාරී බලය ඔබට පැවරුවේ කවරෙක් දැ යි අපට කියන්නැ”යි උන් වහන්සේට කී හ. </span></span><span class="verse v3" data-usfm="LUK.20.3"><span class="label">3</span><span class="content">උන් වහන්සේ උත්තර දෙමින්, “මමත් ඔබගෙන් ප්‍රශ්නයක් අසමි; </span></span><span class="verse v4" data-usfm="LUK.20.4"><span class="label">4</span><span class="content">ජොහන් බව්තීස්ම-ස්නාපනය කිරීමේ බලය ලැබුවේ දෙවියන් වහන්සේගෙන් ද නොහොත් මනුෂ්‍යයන්ගෙන් දැ”යි ඇසූ සේක. </span></span><span class="verse v5" data-usfm="LUK.20.5"><span class="label">5</span><span class="content">එවිට ඔව්හු තම තමන් අතර කතා කොට, “ ‘දෙවියන් වහන්සේගෙන් ය’යි අප කීවොත්, ‘එසේ නම්, ඔහු අදහා නොගත්තේ මන්දැ’යි මොහු අපෙන් අසනු ඇත. </span></span><span class="verse v6" data-usfm="LUK.20.6"><span class="label">6</span><span class="content">‘මනුෂ්‍යයන්ගෙන් ය’යි කීවොත්, ජොහන් දිවැසිවරයකු ලෙස මුළු ජනතාව විශ්වාස කරන බැවින්, ඔවුන් අපට ගල් ගසනු ඇතැ”යි කියා, </span></span><span class="verse v7" data-usfm="LUK.20.7"><span class="label">7</span><span class="content">“එය කොතැනින් වූයේ දැ යි අපි නොදනිමු”යි උත්තර දුන්හ. </span></span><span class="verse v8" data-usfm="LUK.20.8"><span class="label">8</span><span class="content">එවිට උන් වහන්සේ පිළිතුරු දෙමින්, “මා කුමන අධිකාරී බලයකින් මේ දේවල් කරම් දැ යි මමත් ඔබට නොකියමි”යි වදාළ සේක.</span></span> 
     </div> 
     <div class="s1"> <span class="heading"><b>මිදි වත්ත හා ගොවීන් පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 21:33-46</b></span><span class="heading"><b>;</b></span><span class="heading"><b>මාක් 12:1-12</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="LUK.20.8"><span class="content"> </span></span><span class="verse v9" data-usfm="LUK.20.9"><span class="label">9</span><span class="content"> </span><span class="content"> උන් වහන්සේ සෙනඟට මේ උපමාව කියන්නට පටන්ගත් සේක: “මිනිසෙක් මිදි වත්තක් වවා, ගොවීන්ට අඳයට දී, බොහෝ කලකට පිටරට ගියේ ය. </span></span><span class="verse v10" data-usfm="LUK.20.10"><span class="label">10</span><span class="content">පල නෙළන කාලයේ දී, මිදි වත්තේ අස්වැන්නෙන් කොටසක් ගොවීන්ගෙන්, ලබන රිසියෙන්, ඔහු දාසයකු ඔවුන් වෙත යැවී ය. එහෙත් ගොවීහු ඔහුට තළා පෙළා ඔහු හිස් අතින් හැරියෝ ය. </span></span><span class="verse v11" data-usfm="LUK.20.11"><span class="label">11</span><span class="content">පසුව ඔහු තව දාසයකු යැවී ය. ගොවීහු ඔහුටත් තළා පෙළා, නිගා කොට, හිස් අතින් හැරියෝ ය. </span></span><span class="verse v12" data-usfm="LUK.20.12"><span class="label">12</span><span class="content">යළිත් ඔහු තුන්වැනියෙකු යැවී ය. ඔව්හු ඔහුටත් තුවාළ කොට එළවා දැමූ හ. </span></span><span class="verse v13" data-usfm="LUK.20.13"><span class="label">13</span><span class="content">එවිට මිදි වත්තේ හිමියා කතා කොට, ‘මම කුමක් කරම් ද? මාගේ ප්‍රේමවන්ත පුත්‍රයා යවමි. සමහරවිට ඔවුන් ඔහුට ගෞරව කරනු ඇතැ’යි කී ය. </span></span><span class="verse v14" data-usfm="LUK.20.14"><span class="label">14</span><span class="content">එහෙත් ගොවීහු ඔහු දැක, ඔවුනොවුන් අතර කතා කොට, ‘මොහු උරුමක්කාරයා ය. උරුමය අපට අත් වන පිණිස මොහු මරමු’යි කියා, </span></span><span class="verse v15" data-usfm="LUK.20.15"><span class="label">15</span><span class="content">ඔහු මිදි වත්තෙන් පිටත දමා මැරූ හ. එහෙයින් මිදි වත්තේ හිමියා ඔවුන්ට කුමක් කරනු ඇද් ද? </span></span><span class="verse v16" data-usfm="LUK.20.16"><span class="label">16</span><span class="content">ඔහු අවුත් ඒ ගොවීන් වනසා, මිදි වත්ත අන්‍යයන්ට දෙනු ඇතැ”යි වදාළ සේක. </span></span><span class="verse v17" data-usfm="LUK.20.17"><span class="label">17</span><span class="content"> ඔව්හු ඒ අසා, “එසේ නොවේ වා”යි කී හ. එහෙත් උන් වහන්සේ ඔවුන් දෙස බලා, “එසේ වී නම්: ‘ගෘහ ශිල්පීන් ඉවත ලූ ගල ම, කොණේ ප්‍රධාන ගල වී ඇත’ යන දහම් පාඨයේ අර්ථය කුමක් ද? </span></span><span class="verse v18" data-usfm="LUK.20.18"><span class="label">18</span><span class="content">ඒ ගල මත වැටෙන කවුරු නමුත් දැඩි තුවාළ ලබන්නේ ය; ඒ ගල යමෙකු මත වැටෙන්නේ ද, ඔහු එයින් සුණු විසුණු කරනු ලබන්නේ ය”යි වදාළ සේක.</span></span> 
     </div> 
     <div class="s1"> <span class="heading"><b>අධිරාජයාට බදු ගෙවීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:15-22</b></span><span class="heading"><b>;</b></span><span class="heading"><b>මාක් 12:13-17</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="LUK.20.18"><span class="content"> </span></span><span class="verse v19" data-usfm="LUK.20.19"><span class="label">19</span><span class="content">නායක පූජකයෝ ද විනයධරයෝ ද උන් වහන්සේ ඒ උපමාව ඔවුන්ට විරුද්ධ ව එල්ල කළ බව දැන, ඒ පැයේ දී ම උන් වහන්සේ අල්ලාගන්නට සෙවූ හ; එහෙත් සෙනඟ නිසා බිය වූ හ. </span></span><span class="verse v20" data-usfm="LUK.20.20"><span class="label">20</span><span class="content">ඔව්හු උන් වහන්සේගේ කටින් වචනයක් අල්ලාගෙන උන් වහන්සේ රජයට ද ආණ්ඩුකාරයාගේ බලයට ද බාර දීමට අවස්ථාවක් සොයමින්, තමන් අවංකයන් සේ පෙනී සිටින ඔත්තුකාරයන් යැවූ හ. </span></span><span class="verse v21" data-usfm="LUK.20.21"><span class="label">21</span><span class="content">ඔව්හු කතා කොට, “ගුරුදේවයෙනි, ඔබ යුක්ති සහගත ලෙස කතා කරන බවත්, අනුශාසනා කරන බවත්, මිනිසුන්ගේ තරාතිරම් නොබලා, දෙවියන් වහන්සේගේ මාර්ගය සැබෑ ලෙස උගන්වන බවත් අපි දනිමු. </span></span><span class="verse v22" data-usfm="LUK.20.22"><span class="label">22</span><span class="content">අප සීසර් අධිරාජයාට අයබදු ගෙවීම යුතු ද, නැද්දැ”යි උන් වහන්සේගෙන් ඇසූ හ. </span></span><span class="verse v23" data-usfm="LUK.20.23"><span class="label">23</span><span class="content">එහෙත් උන් වහන්සේ ඔවුන්ගේ කෛරාටිකකම දැන, “කාසියක් මෙ‍හි ගෙනෙන්න; </span></span><span class="verse v24" data-usfm="LUK.20.24"><span class="label">24</span><span class="content">එහි තිබෙන රූපයත් සටහනත් කාගේ දැ”යි ඔවුන්ගෙන් ඇසූ සේක. “සීසර් අධිරාජයාගේ” යයි ඔව්හු කී හ. </span></span><span class="verse v25" data-usfm="LUK.20.25"><span class="label">25</span><span class="content">“එසේ නම් සීසර්ගේ දේ සීසර්ටත් දෙවියන් වහන්සේගේ දේ දෙවියන් වහන්සේටත් දෙන්නැ”යි ඔවුන්ට වදාළ සේක. </span></span><span class="verse v26" data-usfm="LUK.20.26"><span class="label">26</span><span class="content">මෙ‍සේ සෙනඟ ඉදිරියෙහි දී උන් වහන්සේ කට වචනයෙන් අල්ලාගන්නට ඔවුන්ට බැරි විය. ඔව්හු උන් වහන්සේගේ පිළිතුරට පුදුම ව නිහඬ වූ හ.</span></span> 
     </div> 
     <div class="s1"> <span class="heading"><b>පුනරුජ්ජීවන ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:23-33</b></span><span class="heading"><b>;</b></span><span class="heading"><b>මාක් 12:18-27</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="LUK.20.26"><span class="content"> </span></span><span class="verse v27" data-usfm="LUK.20.27"><span class="label">27</span><span class="content"> </span><span class="content"> පුනරුජ්ජීවනයක් නැතැ යි කියන සද්දුසිවරුන්ගෙන් සමහරෙක් ජේසුස් වහන්සේ වෙත අවුත්, </span></span><span class="verse v28" data-usfm="LUK.20.28"><span class="label">28</span><span class="content"> “ගුරුදේවයෙනි, යම් මිනිසෙකු භාර්යාව ජීවත් ව සිටිය දී දරුපල නොලැබ මළොත්, ඔහුගේ සහෝදරයා ඒ භාර්යාව පාවාගෙන, තම සහෝදරයාගේ නමට දරුවන් ඉපදවිය යුතු යයි මෝසෙස් ලියා ඇත. </span></span><span class="verse v29" data-usfm="LUK.20.29"><span class="label">29</span><span class="content">ඉදින්, සහෝදරයෝ සත් දෙනෙක් සිටියහ. පළමුවැන්නා භාර්යාවක පාවාගෙන දරුපල නොලබා මළේ ය. </span></span><span class="verse v30" data-usfm="LUK.20.30"><span class="label">30</span><span class="content">දෙවැන්නාත් තුන්වැන්නාත් ඇය පාවා ගත්හ. </span></span><span class="verse v31" data-usfm="LUK.20.31"><span class="label">31</span><span class="content">සත් දෙන ම එසේ දරුපල නොලබා මළෝ ය. </span></span><span class="verse v32" data-usfm="LUK.20.32"><span class="label">32</span><span class="content">පසුව ඒ ස්ත්‍රියත් මළා ය. </span></span><span class="verse v33" data-usfm="LUK.20.33"><span class="label">33</span><span class="content">සත් දෙනාම ඈ පාවාගත් බැවින්, පුනරුජ්ජීවනයේ දී ඈ ඔවුන්ගෙන් කවරකුගේ භාර්යාව වන්නී දැ”යි ඇසූ හ. </span></span><span class="verse v34" data-usfm="LUK.20.34"><span class="label">34</span><span class="content">ජේසුස් වහන්සේ පිළිතුරු දෙමින්, “මේ යුගයට අයත් වූවෝ ආවාහ විවාහ වන්නාහු ය; </span></span><span class="verse v35" data-usfm="LUK.20.35"><span class="label">35</span><span class="content">එහෙත් එන යුගයට හා පුනරුජ්ජීවනයට පැමිණීමට වරම් ලත් අය ආවාහ වන්නේ වත් විවාහ වන්නේ වත් නැත. </span></span><span class="verse v36" data-usfm="LUK.20.36"><span class="label">36</span><span class="content">ඉන්පසු ඔවුන්ට මරණයක් නැත. ඔව්හු දේව දූතයන්ට සම වෙති. පුනරුජ්ජීවන වරය ලත් බැවින් ඔව්හු දෙවියන් වහන්සේගේ පුත්‍රයෝ ය. </span></span><span class="verse v37" data-usfm="LUK.20.37"><span class="label">37</span><span class="content"> ‘සමිඳාණන් වහන්සේ ආබ්‍රහම්ගේ දෙවියන් වහන්සේ ය, ඊසාක්ගේ දෙවියන් වහන්සේ ය, ජාකොබ්ගේ දෙවියන් වහන්සේ ය’යි කීමෙ‍න් මෝසෙස් පවා, පුනරුජ්ජීවනයක් ඇති බව පඳුර පිළිබඳ පාඨයෙහි පෙන්වා දී ඇත. </span></span><span class="verse v38" data-usfm="LUK.20.38"><span class="label">38</span><span class="content">උන් වහන්සේ මළවුන්ගේ දෙවියන් වහන්සේ නොව, ජීවතුන්ගේ දෙවියන් වහන්සේ ය. මන්ද, උන් වහන්සේ උදෙසා සියල්ලෝ ම ජීවත් වෙති”යි වදාළ සේක. </span></span><span class="verse v39" data-usfm="LUK.20.39"><span class="label">39</span><span class="content">එවිට විනයධරයන්ගෙන් සමහරෙක් උත්තර දෙමින්, “ගුරුදේවයෙනි, ඔබේ කතාව කදිම ය”යි කී හ. </span></span><span class="verse v40" data-usfm="LUK.20.40"><span class="label">40</span><span class="content">උන් වහන්සේගෙන් තවත් කිසි ප්‍රශ්නයක් ඇසීමට ඔවුන්ට ධෛර්ය නොතිබිණි.</span></span> 
     </div> 
     <div class="s1"> <span class="heading"><b>දාවිත්ගේ පුත්‍රයා මෙ‍න් ම ස්වාමීන් ද වන ක්‍රිස්තුස් වහන්සේ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 22:41-46</b></span><span class="heading"><b>;</b></span><span class="heading"><b>මාක් 12:35-37</b></span><span class="heading"><b>)</b></span> 
     </div> 
     <div class="p"> <span class="verse v40" data-usfm="LUK.20.40"><span class="content"> </span></span><span class="verse v41" data-usfm="LUK.20.41"><span class="label">41</span><span class="content">ජේසුස් වහන්සේ ඔවුන්ට කතා කරමින්, “ක්‍රිස්තුස් දාවිත්ගේ පුත්‍රයා යයි කියන්නේ කෙසේ ද? </span></span><span class="verse v42 v43" data-usfm="LUK.20.42+LUK.20.43"><span class="label">42-43</span><span class="content"> මන් ද?</span></span> 
     </div> 
     <div class="q2"> <span class="verse v42 v43" data-usfm="LUK.20.42+LUK.20.43"><span class="content">‘මා විසින් සතුරන් ඔබේ පා යට ලන තෙක් මා දකුණු පස අසුන් ගන්න කියා සමිඳාණෝ මා සමිඳුන්ට වදාළ සේකැ’යි</span></span> 
     </div> 
     <div class="m"> <span class="verse v42 v43" data-usfm="LUK.20.42+LUK.20.43"><span class="content">දාවිත් ම ගීතාවලියෙහි ලියා තිබේ. </span></span><span class="verse v44" data-usfm="LUK.20.44"><span class="label">44</span><span class="content">මෙ‍සේ දාවිත් ම උන් වහන්සේට ‘සමිඳාණන්’ යයි කියයි නම් උන් වහන්සේ ඔහුගේ පුත්‍රයා වන්නේ කෙසේ දැ”යි ඇසූ සේක.</span></span> 
     </div> 
     <div class="s1"> <span class="heading"><b>විනයධරයන්ට චෝදනා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 23:1-36</b></span><span class="heading"><b>;</b></span><span class="heading"><b>මාක් 12:38-40</b></span><span class="heading"><b>;</b></span><span class="heading"><b>ලූක් 11:37-54</b></span><span class="heading"><b>)</b></span> 
     </div> 
     <div class="p"> <span class="verse v44" data-usfm="LUK.20.44"><span class="content"> </span></span><span class="verse v45" data-usfm="LUK.20.45"><span class="label">45</span><span class="content">මුළු සෙනඟ සවන් දී සිටිය දී උන් වහන්සේ සිය ශ්‍රාවකයන්ට කතා කොට, </span></span><span class="verse v46" data-usfm="LUK.20.46"><span class="label">46</span><span class="content">“දිග උතුරු සළු හැඳ සක්මන් කිරීමට කැමැති, වෙළඳ පොළේ දී ගෞරවාචාරවලට ද ධර්මශාලාවල දී ප්‍රධාන ආසනවලට ද මංගල භෝජනවල දී ප්‍රධාන ස්ථානවලට ද ඇලුම් කරන, </span></span><span class="verse v47" data-usfm="LUK.20.47"><span class="label">47</span><span class="content">වැන්දඹුවන්ගේ ගේදොර කාදමමින්, පෙනුමට දිගින් දිගට යාච්ඤා පුද කරන, විනයධරයන්ගෙන් පරෙස්සම්වන්න. ඔව්හු වඩාත් බරපතල දඬුවමකට පත් කරනු ලබන්නෝ ය”යි වදාළ සේක.</span></span> 
     </div> 
    </div> 
   </div> 
  </div>
 </body>
</html>