<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch8" data-usfm="LUK.8">  
     <div class="s1"> <span class="heading"><b>උපස්ථායිකාවෝ</b></span> 
     </div> 
     <div class="p"> <span class="content"> </span><span class="verse v1" data-usfm="LUK.8.1"><span class="label">1</span><span class="content">ඉන්පසු ජේසුස් වහන්සේ ධර්ම දේශනා කරමින් ද දෙවියන් වහන්සේගේ රාජ්‍යය පිළිබඳ සුබ අස්න ප්‍රකාශ කරමින් ද නගර සහ ගම්වල සැරිසැරූ සේක. උන් වහන්සේ සමඟ ශ්‍රාවකයෝ දොළොස්දෙනා ද </span></span><span class="verse v2" data-usfm="LUK.8.2"><span class="label">2</span><span class="content"> අශුද්ධාත්ම කෙරෙන් හා ලෙඩ රෝගවලින් සුවය ලත් සමහර ස්ත්‍රීහු ද තමන් කෙරෙන් දුෂ්ටාත්මයන් හත් දෙනෙකු දුරු කරනු ලැබූ මග්දලේනා නම් ලත් මරියා ද </span></span><span class="verse v3" data-usfm="LUK.8.3"><span class="label">3</span><span class="content">හෙරොද්ගේ භාණ්ඩාගාරික වන කුසාගේ භාර්යාව වන ජෝවන්නා ද සුසානා ද සිය සම්පතින් උන් වහන්සේට උපස්ථාන කළ තවත් බොහෝ ස්ත්‍රීහු ද සිටියහ.</span></span> 
     </div> 
     <div class="s1"> <span class="heading"><b>වපුරන්නා පිළිබඳ උපමාව</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:1-9</b></span><span class="heading"><b>;</b></span><span class="heading"><b>මාක් 4:1-9</b></span><span class="heading"><b>)</b></span> 
     </div> 
     <div class="p"> <span class="verse v3" data-usfm="LUK.8.3"><span class="content"> </span></span><span class="verse v4" data-usfm="LUK.8.4"><span class="label">4</span><span class="content">ඒ ඒ නුවරින් මිනිසුන් උන් වහන්සේ වෙත පැමිණ, මහා පිරිසක් රැස්වූ කල උන් වහන්සේ උපමාවකින් මෙ‍සේ වදාළ සේක: </span></span><span class="verse v5" data-usfm="LUK.8.5"><span class="label">5</span><span class="content">“වපුරන්නෙක් බීජ වපුරන්න නික්මිණි; ඔහු වපුරන කල බීජ සමහරක් මඟ දිගේ වැටී පයින් පෑගිණි; අහසේ කුරුල්ලෝ ඒවා අවුළා කෑහ. </span></span><span class="verse v6" data-usfm="LUK.8.6"><span class="label">6</span><span class="content">අන් සමහරක් ගල් බිමෙ‍හි වැටී පැළ වූ කෙණෙහි ම දිය සීරාව නැති බැවින් වියළී ගියේ ය. </span></span><span class="verse v7" data-usfm="LUK.8.7"><span class="label">7</span><span class="content">අන් සමහරක් කටු පැළ අතර වැටිණි. කටු පැළ ද ඒ සමඟ ම වැඩී ඒවා යටපත් කර දැමී ය. </span></span><span class="verse v8" data-usfm="LUK.8.8"><span class="label">8</span><span class="content">අන් සමහරක් සරු බිමේ වැටී, පැළ වූ විට එකකින් සිය ගුණයක් අස්වැන්න ඇති විය.” උන් වහන්සේ මෙ‍සේ වදාරා, තවදුරටත්, “සවන් ඇත්තෝ සවන් දෙත් වා!”යි හඬ නඟා වදාළ සේක.</span></span> 
     </div> 
     <div class="s1"> <span class="heading"><b>උපමාවල අදහස</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:10-17</b></span><span class="heading"><b>;</b></span><span class="heading"><b>මාක් 4:10-12</b></span><span class="heading"><b>)</b></span> 
     </div> 
     <div class="p"> <span class="verse v8" data-usfm="LUK.8.8"><span class="content"> </span></span><span class="verse v9" data-usfm="LUK.8.9"><span class="label">9</span><span class="content">උන් වහන්සේගේ ශ්‍රාවකයෝ, “ඒ උපමාවේ තේරුම කිමෙ‍ක් දැ”යි උන් වහන්සේගෙන් විමසූ හ. </span></span><span class="verse v10" data-usfm="LUK.8.10"><span class="label">10</span><span class="content"> උන් වහන්සේ ඔවුන්ට මෙ‍සේ වදාළ සේක: “දෙවියන් වහන්සේගේ රාජ්‍යයේ අබිරහස් පිළිබඳ අවබෝධය ඔබට දී ඇත. එහෙත්, දැක දැකත් නොදක්නා පිණිස ද අස අසාත් නොවටහාගන්නා පිණිස ද සෙසු අයට ඒවා උපමා මඟින් දෙනු ලැබේ.”</span></span> 
     </div> 
     <div class="s1"> <span class="heading"><b>උපමාවේ විවරණය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 13:18-23</b></span><span class="heading"><b>;</b></span><span class="heading"><b>මාක් 4:13-20</b></span><span class="heading"><b>)</b></span> 
     </div> 
     <div class="p"> <span class="verse v10" data-usfm="LUK.8.10"><span class="content"> </span></span><span class="verse v11" data-usfm="LUK.8.11"><span class="label">11</span><span class="content">“උපමාවේ තේරුම මේ ය: බීජ නම් දෙවියන් වහන්සේගේ වචනය ය. </span></span><span class="verse v12" data-usfm="LUK.8.12"><span class="label">12</span><span class="content">මඟ අසල වූවෝ නම් වචනය ඇසූ අය ය. එහෙත්, ඔවුන් අදහා ගැළවීම නොලබන පිණිස, යක්ෂයා අවුත් ඔවුන්ගේ සිත්වලින් වචනය පැහැර ගන්නේ ය. </span></span><span class="verse v13" data-usfm="LUK.8.13"><span class="label">13</span><span class="content">ගල් බිමෙ‍හි වූවෝ නම්, වචනය අසා සතුටින් පිළිගන්න නමුත්, සිත්හි රඳා නොපවතින බැවින් කලකට පමණක් අදහා, පරීක්ෂා කාලයෙහි වැටී යන අය ය. </span></span><span class="verse v14" data-usfm="LUK.8.14"><span class="label">14</span><span class="content">කටු අතර වැටුණු බීජ යන්නෙන් අදහස් කරනුයේ වචනය අසා ජීවිතයේ කම්කටොලුවලින් ද වස්තුවෙන් ද ඉඳුරන් පිනවීමෙ‍න් ද වචනය හිර වී සම්පූර්ණ පල නොදරන අය ය. </span></span><span class="verse v15" data-usfm="LUK.8.15"><span class="label">15</span><span class="content">සරු බිමේ වැපුරූ බීජ යන්නෙන් අදහස් කරනුයේ අවංක, පිරිසිදු සිතකින් වචනය අසා, පිළිපැද, නොපසුබට වීර්යයෙන් පල දරන අය ය.”</span></span> 
     </div> 
     <div class="s1"> <span class="heading"><b>බඳුනකින් වැසූ පහන</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 4:21-25</b></span><span class="heading"><b>)</b></span> 
     </div> 
     <div class="p"> <span class="verse v15" data-usfm="LUK.8.15"><span class="content"> </span></span><span class="verse v16" data-usfm="LUK.8.16"><span class="label">16</span><span class="content"> </span><span class="content"> “කිසිවෙකු පහනක් දල්වා බඳුනකින් වසන්නේ වත් යහනක් යට තබන්නේ වත් නැත; එහෙත්, ඇතුළු වන්නන්ට එළිය පෙනෙන පිණිස පහන්රුක උඩ තබති. </span></span><span class="verse v17" data-usfm="LUK.8.17"><span class="label">17</span><span class="content"> ඒ නිසා හෙළි කරනු නොලබන සැඟවුණු දෙයක් නැත; නොහොත් ප්‍රකාශයට පත් නොවන, හෙළි නොවන කිසි රහසක් ද නැත. </span></span><span class="verse v18" data-usfm="LUK.8.18"><span class="label">18</span><span class="content"> එබැවින් ඔබ සවන් දෙන්නේ කෙසේ දැ යි විමසිල්ලෙන් සිටින්න. මන්ද, යමක් ඇති තැනැත්තාට දෙනු ලැබේ; යමක් නැති තැනැත්තාගෙන්, තමාට ඇතැ යි සිතන දෙය පවා පැහැරගනු ලැබේ.”</span></span> 
     </div> 
     <div class="s1"> <span class="heading"><b>ජේසුස් වහන්සේගේ මෑණියෝ සහ සහෝදරයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:46-50</b></span><span class="heading"><b>;</b></span><span class="heading"><b>මාක් 3:31-35</b></span><span class="heading"><b>)</b></span> 
     </div> 
     <div class="p"> <span class="verse v18" data-usfm="LUK.8.18"><span class="content"> </span></span><span class="verse v19" data-usfm="LUK.8.19"><span class="label">19</span><span class="content">උන් වහන්සේගේ මෑණියෝ ද සහෝදරයෝ ද උන් වහන්සේ වෙත ආහ. එහෙත්, සමූහයා නිසා උන් වහන්සේට ළං වන්න ඔවුන්ට නොහැකි විය. </span></span><span class="verse v20" data-usfm="LUK.8.20"><span class="label">20</span><span class="content">එවිට, “ඔබේ මෑණියෝ ද සහෝදරයෝ ද ඔබ දකිනු රිසියෙන් පිටත සිටිති”යි උන් වහන්සේට දන්වනු ලැබී ය. </span></span><span class="verse v21" data-usfm="LUK.8.21"><span class="label">21</span><span class="content">එහෙත් උන් වහන්සේ ඔවුන්ට උත්තර දෙමින්, “මාගේ මෑණියෝත් මාගේ සහෝදරයෝත් නම් දෙවියන් වහන්සේගේ වචනය අසා එය පිළිපදින්නෝ වෙති”යි වදාළ සේක.</span></span> 
     </div> 
     <div class="s1"> <span class="heading"><b>මාරුත දමනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:23-27</b></span><span class="heading"><b>;</b></span><span class="heading"><b>මාක් 4:35-41</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="LUK.8.21"><span class="content"> </span></span><span class="verse v22" data-usfm="LUK.8.22"><span class="label">22</span><span class="content">එක් දිනක් ජේසුස් වහන්සේ සිය ශ්‍රාවකයන් සමඟ ඔරුවකට නැඟී, “අපි එගොඩට යමු”යි ඔවුන්ට වදාළ සේක. එවිට ඔව්හු ඔරුව දියත් කළහ. </span></span><span class="verse v23" data-usfm="LUK.8.23"><span class="label">23</span><span class="content">ඔවුන් යාත්‍රා කරද්දී උන් වහන්සේ නිදාගත් සේක. එකල චණ්ඩ මාරුතයක් නැඟී විල මත හැමී ය; ඔරුවට වතුර පිරෙත් ම ඔව්හු මහ අනතුරකට පත් ව සිටියහ. </span></span><span class="verse v24" data-usfm="LUK.8.24"><span class="label">24</span><span class="content">ඔව්හු අවුත් උන් වහන්සේ පුබුදුවා, “ස්වාමීනි, ස්වාමීනි, අප විනාශ වෙන්න ළඟ ය”යි කී හ. උන් වහන්සේ පිබිද, මාරුතයට ද රළු තරංගවලට ද තර්ජනය කළ සේක. එවිට මාරුතය සංසිඳී නිශ්චලත්වයක් ඇති විය. </span></span><span class="verse v25" data-usfm="LUK.8.25"><span class="label">25</span><span class="content">“ඔබේ ඇදහිල්ල කොයි දැ”යි උන් වහන්සේ ඔවුන්ගෙන් ඇසූ සේක. ඔව්හු බිය ව, විස්මයට පත් වී, “මේ මොන විධියේ කෙනෙක් ද? සුළඟට හා ජලයට පවා මෙ‍තුමාණෝ අණ දෙති; ඒවා ද කීකරු වන්නේ ය”යි එකිනෙකාට කියාගත්හ.</span></span> 
     </div> 
     <div class="s1"> <span class="heading"><b>ගෙරසේනයේ දුෂ්ටාත්මාවේශ වූවෙකු සුව කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:28-34</b></span><span class="heading"><b>;</b></span><span class="heading"><b>මාක් 5:1-20</b></span><span class="heading"><b>)</b></span> 
     </div> 
     <div class="p"> <span class="verse v25" data-usfm="LUK.8.25"><span class="content"> </span></span><span class="verse v26" data-usfm="LUK.8.26"><span class="label">26</span><span class="content">ඔව්හු ගලීලය ඉදිරියෙහි වූ ගෙරසේනයන්ගේ රටට පැමිණියහ. </span></span><span class="verse v27" data-usfm="LUK.8.27"><span class="label">27</span><span class="content">උන් වහන්සේ ගොඩ බසිත් ම, නුවරින් ආ දුෂ්ටාත්මාවේශ වූ මිනිසෙක් උන් වහන්සේට හමු විය. ඔහු බොහෝ කලක් ම නිර්වස්ත්‍ර ව, ගෙයක නොව, සොහොන් ගෙවල වාසය කෙළේ ය. </span></span><span class="verse v28" data-usfm="LUK.8.28"><span class="label">28</span><span class="content">ඔහු ජේසුස් වහන්සේ දැක, මොරගසා, උන් වහන්සේ ඉදිරියෙහි වැඳ වැටී, “පරමෝත්තම දෙවියන්ගේ පුත් ජේසුස් වහන්ස, ඔබත්, මාත් අතර මොන ගනුදෙනුවක් ද? මට වද නොදෙන මෙ‍න් අයැදිමි”යි මහ හඬින් කීවේ ය. </span></span><span class="verse v29" data-usfm="LUK.8.29"><span class="label">29</span><span class="content">මෙ‍සේ කීවේ, ඒ මිනිසාගෙන් දුරු වන්න උන් වහන්සේ අශුද්ධාත්මයට අණ කළ බැවිනි. ඒ අශුද්ධාත්මය නොයෙක් වර ඔහුට ආවේශ වූ බැවින්, යදම්වලින් ද විලංගුවලින් ද බැඳ ඔහු මුර කරන ලද්දේ ය; එහෙත්, ඔහු ඒ බැඳුම් කඩා දැමී ය. දුෂ්ටාත්මය විසින් ඔහු පාළුකරයට පලවා හරින ලද්දේ ය. </span></span><span class="verse v30" data-usfm="LUK.8.30"><span class="label">30</span><span class="content">“තාගේ නම කුමක් දැ”යි ජේසුස් වහන්සේ ඔහුගෙන් ඇසූ සේක. බොහෝ දුෂ්ටාත්මයන් ආවේශ ව සිටි නිසා, ඔහු, “සේනා”යි</span><span class="content"> කී ය. </span></span><span class="verse v31" data-usfm="LUK.8.31"><span class="label">31</span><span class="content">එවිට දුෂ්ටාත්මයෝ පාතාලයට යන පරිදි තමන් හට අණ නොකරන ලෙස උන් වහන්සේගෙන් ඉල්ලූ හ.</span></span> 
     </div> 
     <div class="p"> <span class="verse v31" data-usfm="LUK.8.31"><span class="content"> </span></span><span class="verse v32" data-usfm="LUK.8.32"><span class="label">32</span><span class="content">එතැන කන්දේ මහා ඌරු රැළක් ගොදුරු කමින් සිටියෝ ය. ඌරන්ට වැහෙන පිණිස දුෂ්ටාත්මයෝ උන් වහන්සේගෙන් අවසර ඉල්ලූ හ. උන් වහන්සේ අවසර දුන් සේක. </span></span><span class="verse v33" data-usfm="LUK.8.33"><span class="label">33</span><span class="content">දුෂ්ටාත්මයෝ ඒ මිනිසාගෙන් දුරු ව ගොස් ඌරන්ට ආවේශ වූ හ; එකල ඌරු රැළ ප්‍රපාතයෙන් පහළ විලට වේගයෙන් දිව ගොස් ගිලී මළෝ ය. </span></span><span class="verse v34" data-usfm="LUK.8.34"><span class="label">34</span><span class="content">ඌරු ගොව්වෝ සිදු වූ දේ දැක, පලා ගොස් නුවරෙහි ද ගම්මානයෙහි ද එපවත් දැන්වූ හ. </span></span><span class="verse v35" data-usfm="LUK.8.35"><span class="label">35</span><span class="content">ඒ සිද්ධිය බලන පිණිස මිනිස්සු පිටත් ව අවුත්, ජේසුස් වහන්සේ වෙත පැමිණ, දුෂ්ටාත්මයන් දුරු කරනු ලැබූ මිනිසා ඇඳුම් ඇඳ, හොඳ සිහි කල්පනාවෙන් ජේසුස් වහන්සේගේ පාමුල ඉඳිනු දැක බිය වූ හ. </span></span><span class="verse v36" data-usfm="LUK.8.36"><span class="label">36</span><span class="content">එය සියැසින් දුටු අය දුෂ්ටාත්මාවේශ ව සිටි මිනිසා සුවය ලැබූ සැටි ඔවුන්ට කී හ. </span></span><span class="verse v37" data-usfm="LUK.8.37"><span class="label">37</span><span class="content">එවිට ගෙරසේනයන්ගේ ප්‍රදේශය අවටින් වූ මුළු සෙනඟ මහා භීතියට පැමිණ, තමන් වෙතින් අහක් ව යන ලෙස උන් වහන්සේගෙන් අයැදියහ. උන් වහන්සේ ද ඔරුවකට නැඟී පෙරළා වැඩිය සේක. </span></span><span class="verse v38" data-usfm="LUK.8.38"><span class="label">38</span><span class="content">දුෂ්ටාත්මයන් දුරු කරනු ලැබූ මිනිසා උන් වහන්සේ සමඟ නවතින්න අවසර ඉල්ලී ය. එහෙත්, උන් වහන්සේ ඔහු යවමින්, </span></span><span class="verse v39" data-usfm="LUK.8.39"><span class="label">39</span><span class="content">“ඔබේ ගෙදරට හැරී ගොස්, දෙවියන් වහන්සේ ඔබට කළ සියල්ල ම ප්‍රකාශ කරන්නැ”යි වදාළ සේක. ඔහු ගොස්, ජේසුස් වහන්සේ තමාට කොපමණ මහත් දේ කළ සේක් දැ යි නුවර පුරා ප්‍රචාරය කෙළේ ය.</span></span> 
     </div> 
     <div class="s1"> <span class="heading"><b>යායිරස්ගේ දුවණිය. සළුවට අතගැසූ ස්ත්‍රිය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 9:18-26</b></span><span class="heading"><b>;</b></span><span class="heading"><b>මාක් 5:21-43</b></span><span class="heading"><b>)</b></span> 
     </div> 
     <div class="p"> <span class="verse v39" data-usfm="LUK.8.39"><span class="content"> </span></span><span class="verse v40" data-usfm="LUK.8.40"><span class="label">40</span><span class="content">ජේසුස් වහන්සේ ආපසු පැමිණි කල සමූහයා උන් වහන්සේ පිළිගත්හ. සියල්ලෝ ම උන් වහන්සේගේ පැමිණීම බලා සිටියහ. </span></span><span class="verse v41" data-usfm="LUK.8.41"><span class="label">41</span><span class="content">එවිට, ධර්මශාලා ප්‍රධානියෙකු වන යායිරස් නම් කෙනෙක් අවුත්, ජේසුස් වහන්සේගේ පාමුල වැටී සිය නිවෙසට වඩින ලෙස උන් වහන්සේගෙන් උදක් ම ඉල්ලී ය. </span></span><span class="verse v42" data-usfm="LUK.8.42"><span class="label">42</span><span class="content">එසේ කෙළේ දොළොස් වසරක් පමණ වයස් වන ඔහුගේ එක ම දියණියන් මරණාසන්න ව සිටි බැවිනි. උන් වහන්සේ වඩිනා කල සමූහයා උන් වහන්සේ ව තෙරපමින් ගියහ.</span></span> 
     </div> 
     <div class="p"> <span class="verse v42" data-usfm="LUK.8.42"><span class="content"> </span></span><span class="verse v43" data-usfm="LUK.8.43"><span class="label">43</span><span class="content">එකල කිසිවෙකුට සුව කළ නොහැකි වූ, දොළොස් වසරක් මහලේ රෝගයෙන් පෙළුණු ස්ත්‍රියක් </span></span><span class="verse v44" data-usfm="LUK.8.44"><span class="label">44</span><span class="content">පසුපස්සෙන් අවුත්, උන් වහන්සේගේ සළුවේ දාවල්ල ස්පර්ශ කළා ය. ඒ ඇසිල්ලෙහි ම ඇගේ ලේ ගැලීම නැවතිණි. </span></span><span class="verse v45" data-usfm="LUK.8.45"><span class="label">45</span><span class="content">එවිට ජේසුස් වහන්සේ, “මගේ ඇඟට අත තැබුවේ කවරෙක් දැ”යි ඇසූ සේක. එසේ නොකළ බව හැම දෙන ම කී කල්හි, පේදුරු කතා කොට, “ස්වාමීනි, සමූහයා ඔබට හැපෙමින් තෙරපෙමින් සිටිති”යි කී ය. </span></span><span class="verse v46" data-usfm="LUK.8.46"><span class="label">46</span><span class="content">එහෙත්, ජේසුස් වහන්සේ, “කවුරු නමුත් මගේ ඇඟට අත තැබී ය; මන්ද මගෙන් අනුහස නික්ම ගිය බව මට දැනුණේ ය”යි වදාළ සේක. </span></span><span class="verse v47" data-usfm="LUK.8.47"><span class="label">47</span><span class="content">කරුණ හෙළි වූ බව දුටු ඒ ස්ත්‍රිය වෙවුලමින් අවුත්, උන් වහන්සේ ඉදිරියෙහි වැඳ වැටී ඈ උන් වහන්සේට අත තැබුවේ මන්ද කියාත්, එකෙණෙහි ම ඈ සුව වූ හැටිත් මුළු සමූහයා ඉදිරියෙහි ප්‍රකාශ කළා ය. </span></span><span class="verse v48" data-usfm="LUK.8.48"><span class="label">48</span><span class="content">දියණියෙනි, ඔබේ ඇදහිල්ල ඔබ සුවපත් කෙළේ ය; ශාන්ත සිතින් යන්නැ”යි උන් වහන්සේ ඇයට වදාළ සේක.</span></span> 
     </div> 
     <div class="p"> <span class="verse v48" data-usfm="LUK.8.48"><span class="content"> </span></span><span class="verse v49" data-usfm="LUK.8.49"><span class="label">49</span><span class="content">උන් වහන්සේ මෙ‍වදන් පවසද්දී ම, ධර්මශාලා නායකයාගේ ගෙදරින් කෙනෙක් අවුත්, “ඔබේ දුව මළා ය; ගුරුදේවයන් නොවෙහෙසන්නැ”යි කී ය. </span></span><span class="verse v50" data-usfm="LUK.8.50"><span class="label">50</span><span class="content">ජේසුස් වහන්සේ ඒ අසා, “බිය නොවන්න, ඇදහිල්ලෙන් ම සිටින්න, ඈ සුව වනු ඇතැ”යි උත්තර දුන් සේක. </span></span><span class="verse v51" data-usfm="LUK.8.51"><span class="label">51</span><span class="content">උන් වහන්සේ ගෙදරට පිවිසි කල, පේදුරු ද ජොහන් ද ජාකොබ් ද දැරියගේ පියා ද මව ද හැර අන් කිසිවෙකුට තමන් සමඟ ඇතුළු වන්න අවසර නුදුන් සේක. </span></span><span class="verse v52" data-usfm="LUK.8.52"><span class="label">52</span><span class="content">සියල්ලෝ ම ඈ ගැන හඬමින් වැලපෙමින් සිටියහ. එහෙත්, උන් වහන්සේ කතා කොට, “නාඬන්න, ඈ මැරී නැත, ඈ නිදන්නී ය”යි වදාළ සේක. </span></span><span class="verse v53" data-usfm="LUK.8.53"><span class="label">53</span><span class="content">ඔව්හු ඈ මළ බව දැන උන් වහන්සේ උපහාසයට ලක් කළහ. </span></span><span class="verse v54" data-usfm="LUK.8.54"><span class="label">54</span><span class="content">එහෙත්, උන් වහන්සේ ඇගේ අත අල්ලා, “දැරිය නැඟිටින්නැ”යි ශබ්ද නඟා වදාළ සේක. </span></span><span class="verse v55" data-usfm="LUK.8.55"><span class="label">55</span><span class="content">එවිට ඇගේ ප්‍රාණය නැවත ආයේ ය. ඈ එකෙණෙහි ම නැඟිට්ටා ය. ඇයට යමක් කන්න දෙන ලෙස උන් වහන්සේ අණ කළ සේක. </span></span><span class="verse v56" data-usfm="LUK.8.56"><span class="label">56</span><span class="content">ඇගේ මවුපියෝ විස්මිත වූ හ; එහෙත්, මේ සිද්ධිය කිසිවෙකුට නොකියන ලෙස උන් වහන්සේ ඔවුන්ට අණ දුන් සේක.</span></span> 
     </div> 
    </div> 
   </div> 
  </div>
 </body>
</html>