<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch6" data-usfm="LUK.6">  
     <div class="s1"> <span class="heading"><b>සබත කඩ කිරීමේ ප්‍රශ්නය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:1-8</b></span><span class="heading"><b>;</b></span><span class="heading"><b>මාක් 2:23-28</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.6.1"><span class="label">1</span><span class="content"> </span><span class="content"> එක් සබත් දිනක ජේසුස් වහන්සේ කෙත් යායක් මැදින් ගමන් කරන විට උන් වහන්සේගේ ශ්‍රාවකයෝ කරල් කඩා අතින් පොඩි කර කෑ හ. </span></span><span class="verse v2" data-usfm="LUK.6.2"><span class="label">2</span><span class="content">එවිට පරිසිවරුන්ගෙන් සමහරෙක්, “සබත් දිනයේ දී නොකටයුත්තක් ඔබ කරන්නේ මන්දැ”යි ඇසූ හ. </span></span><span class="verse v3" data-usfm="LUK.6.3"><span class="label">3</span><span class="content"> ජේසුස් වහන්සේ උත්තර දෙමින්, “දාවිත් රජු තමන්ට ද සිය පිරිවරට ද බඩගිනි වූ විට කළ දේ, </span></span><span class="verse v4" data-usfm="LUK.6.4"><span class="label">4</span><span class="content"> එනම්, දෙවියන් වහන්සේගේ ගෘහයට ඇතුළු ව, පූජකයන් මිස අන් කෙනෙකුන් අනුභව නොකළ යුතු, පිදූ රොටි කා, සිය පිරිවරටත් දුන් පුවත ඔබ කියවා නැද්දැ”යි ඔවුන්ගෙන් ඇසූ සේක. </span></span><span class="verse v5" data-usfm="LUK.6.5"><span class="label">5</span><span class="content">උන් වහන්සේ තවදුරටත් කතා කරමින්, “මනුෂ්‍ය-පුත්‍රයාණෝ සබත් දිනට පවා අධිපතියාණෝ ය”යි ඔවුන්ට වදාළ සේක.</span></span> 
     </div> 
     <div class="s1"> <span class="heading"><b>අත පණ නැති මිනිසා</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 12:9-14</b></span><span class="heading"><b>;</b></span><span class="heading"><b>මාක් 3:1-6</b></span><span class="heading"><b>)</b></span> 
     </div> 
     <div class="p"> <span class="verse v5" data-usfm="LUK.6.5"><span class="content"> </span></span><span class="verse v6" data-usfm="LUK.6.6"><span class="label">6</span><span class="content">තවත් සබත් දිනෙක උන් වහන්සේ ධර්මශාලාවට ඇතුළු ව ඉගැන්වූ සේක. දකුණු අත පණ නැති මිනිසෙක් එහි විය. </span></span><span class="verse v7" data-usfm="LUK.6.7"><span class="label">7</span><span class="content">එවිට විනයධරයෝ ද පරිසිවරු ද උන් වහන්සේට විරුද්ධ ව චෝදනාවක් එල්ල කරන අටියෙන් උන් වහන්සේ සබත් දිනයේ දී සුව කරනු ඇද්දැ යි බලමින් සිටියහ. </span></span><span class="verse v8" data-usfm="LUK.6.8"><span class="label">8</span><span class="content">එහෙත්, උන් වහන්සේ ඔවුන්ගේ සිතිවිලි දැන, “නැඟිට මෙ‍හි මැද සිටින්නැ”යි අත පණ නැති මිනිසාට වදාළ සේක. ඔහු එහි නැඟිට සිටියේ ය. </span></span><span class="verse v9" data-usfm="LUK.6.9"><span class="label">9</span><span class="content">එකල ජේසුස් වහන්සේ, “සබත් දිනයේ දී අප කළ යුත්තේ යහපත ද නොහොත් අයහපත ද, ප්‍රාණයක් ගැළවීම ද නොහොත් නැසීම ද යන ප්‍රශ්නය මම ඔබෙන් අසමි”යි වදාළ සේක. </span></span><span class="verse v10" data-usfm="LUK.6.10"><span class="label">10</span><span class="content">උන් වහන්සේ ඔවුන් සියල්ලන් දෙස වටේට බලා, “ඔබේ අත දිගහරින්නැ”යි ඔහුට වදාළ සේක. ඔහු එසේ කෙළේ ය; අත සුව විය. </span></span><span class="verse v11" data-usfm="LUK.6.11"><span class="label">11</span><span class="content">එවිට ඔව්හු කෝපයෙන් උමතු වී, “ජේසුස් වහන්සේට කුමක් කරමු දැ”යි තම තමන් අතර කතා කරගන්නට වූ හ.</span></span> 
     </div> 
     <div class="s1"> <span class="heading"><b>ප්‍රේරිතයන් දොළොස්දෙනා තෝරා ගැනීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:1-4</b></span><span class="heading"><b>;</b></span><span class="heading"><b>මාක් 3:13-19</b></span><span class="heading"><b>)</b></span> 
     </div> 
     <div class="p"> <span class="verse v11" data-usfm="LUK.6.11"><span class="content"> </span></span><span class="verse v12" data-usfm="LUK.6.12"><span class="label">12</span><span class="content">තවද, ඒ දවස්වල දී උන් වහන්සේ යාච්ඤා කරන පිණිස කන්දකට නැඟී දෙවියන් වහන්සේට යාච්ඤා කරමින් මුළු රැය ගෙවූ සේක. </span></span><span class="verse v13" data-usfm="LUK.6.13"><span class="label">13</span><span class="content">පහන් වූ කල උන් වහන්සේ සිය ශ්‍රාවකයන් කැඳවා, ඔවුන් අතරෙන් දොළොස් දෙනෙකු තෝරාගෙන, ඔවුන්ට ප්‍රේරිතයෝ යයි නම් තැබූ සේක. </span></span><span class="verse v14" data-usfm="LUK.6.14"><span class="label">14</span><span class="content">ඔව්හු කවුරු ද යත්: උන් වහන්සේ විසින් පේදුරු යයි නම් කරන ලද සීමොන් සහ ඔහුගේ සොහොයුරු ඇන්ඩෘ ද ජාකොබ් සහ ජොහන් ද පිලිප් සහ බර්තොලමෙව් ද </span></span><span class="verse v15" data-usfm="LUK.6.15"><span class="label">15</span><span class="content">මතෙව් සහ තෝමස් ද අල්පෙවුස්ගේ පුත් ජාකොබ් සහ අන්ත ජාතිවාදියා යි නම් ලත් සීමොන් ද </span></span><span class="verse v16" data-usfm="LUK.6.16"><span class="label">16</span><span class="content">ජාකොබ්ගේ පුත් ජූදස් සහ පසුව දෝහියා වූ ජූදස් ඉස්කාරියොත් ද යන මොවුහු ය.</span></span> 
     </div> 
     <div class="s1"> <span class="heading"><b>මහා ජනකායට සුව සෙත</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 4:23-25</b></span><span class="heading"><b>)</b></span> 
     </div> 
     <div class="p"> <span class="verse v16" data-usfm="LUK.6.16"><span class="content"> </span></span><span class="verse v17" data-usfm="LUK.6.17"><span class="label">17</span><span class="content">උන් වහන්සේ ඔවුන් සමඟ කන්දෙන් බැස තැනිතලා බිමක නැවතී සිටි සේක; උන් වහන්සේගේ ශ්‍රාවකයන්ගෙන් මහා සමූහයක් ද, මුළු ජුදයෙන් හා ජෙරුසලමෙනුත්, තීර්හි සහ සීදොනයෙහි මුහුදුකරයෙනුත් උන් වහන්සේගේ දේශනා අසන්නට හා සිය රෝග සුව කරවාගන්නට ආ බොහෝ දෙනෙක් ද එහි වූ හ. </span></span><span class="verse v18" data-usfm="LUK.6.18"><span class="label">18</span><span class="content">අශුද්ධාත්මයන්ගෙන් පීඩිත වූවෝ සුව කරනු ලැබූ හ. </span></span><span class="verse v19" data-usfm="LUK.6.19"><span class="label">19</span><span class="content">උන් වහන්සේ කෙරෙන් අනුහස නික්ම ඔවුන් සියල්ලන් සුව කළ බැවින්, මුළු සමූහයා උන් වහන්සේගේ ඇඟට අත තබන්නට උත්සාහ කළහ.</span></span> 
     </div> 
     <div class="s1"> <span class="heading"><b>සැපත හා විපත</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 5:1-12</b></span><span class="heading"><b>)</b></span> 
     </div> 
     <div class="p"> <span class="verse v19" data-usfm="LUK.6.19"><span class="content"> </span></span><span class="verse v20" data-usfm="LUK.6.20"><span class="label">20</span><span class="content">එකල උන් වහන්සේ සිය ශ්‍රාවකයන් දෙස බලා මෙ‍සේ වදාළ සේක:</span></span> 
     </div> 
     <div class="q"> <span class="verse v20" data-usfm="LUK.6.20"><span class="content">“දිළිඳු වූ ඔබ භාග්‍යවන්තයෝ ය;</span></span> 
     </div> 
     <div class="q2"> <span class="verse v20" data-usfm="LUK.6.20"><span class="content">මන්ද, දෙවියන් වහන්සේගේ රාජ්‍යය ඔබගේ ය.</span></span> 
     </div> 
     <div class="q"> <span class="verse v20" data-usfm="LUK.6.20"><span class="content"> </span></span><span class="verse v21" data-usfm="LUK.6.21"><span class="label">21</span><span class="content">දැන් සාගිනි ඇති ඔබ භාග්‍යවන්තයෝ ය;</span></span> 
     </div> 
     <div class="q2"> <span class="verse v21" data-usfm="LUK.6.21"><span class="content">මන්ද, ඔබ තෘප්තිමත් වනු ඇත.</span></span> 
     </div> 
     <div class="q"> <span class="verse v21" data-usfm="LUK.6.21"><span class="content">දැන් කඳුළු හෙළන ඔබ භාග්‍යවන්තයෝ ය;</span></span> 
     </div> 
     <div class="q2"> <span class="verse v21" data-usfm="LUK.6.21"><span class="content">මන්ද, ඔබ සිනාසෙනු ඇත.</span></span> 
     </div> 
     <div class="p"> <span class="verse v21" data-usfm="LUK.6.21"><span class="content"> </span></span><span class="verse v22" data-usfm="LUK.6.22"><span class="label">22</span><span class="content"> </span><span class="content"> මනුෂ්‍ය-පුත්‍රයාණන් නිසා මිනිසුන් ඔබට වෛර බැඳ, ඔබ ප්‍රතික්ෂේප කොට, ඔබට නින්දා කොට, ඔබේ නාමය හෙළා දකින කල ඔබ භාග්‍යවන්තයෝ ය. </span></span><span class="verse v23" data-usfm="LUK.6.23"><span class="label">23</span><span class="content"> ඒ දවස්වල දී ප්‍රමෝද වන්න, ප්‍රීතියෙන් නටන්න; මක්නිසා ද යත්, ස්වර්ගයෙහි ඔබගේ පල විපාක ඉමහත් වනු ඇත; ඔවුන්ගේ පියවරු දිවැසිවරයන්ට ද එසේ ම කළහ.</span></span> 
     </div> 
     <div class="q"> <span class="verse v23" data-usfm="LUK.6.23"><span class="content"> </span></span><span class="verse v24" data-usfm="LUK.6.24"><span class="label">24</span><span class="content">අහෝ, ධනවත් ඔබට වන විපතක මහත!</span></span> 
     </div> 
     <div class="q2"> <span class="verse v24" data-usfm="LUK.6.24"><span class="content">ඔබේ සැපවත් ජීවිතය ඔබ විඳ හමාර ය.</span></span> 
     </div> 
     <div class="q"> <span class="verse v24" data-usfm="LUK.6.24"><span class="content"> </span></span><span class="verse v25" data-usfm="LUK.6.25"><span class="label">25</span><span class="content">අහෝ, දැන් පුෂ්ටිමත් ව සිටින ඔබට වන විපතක මහත!</span></span> 
     </div> 
     <div class="q2"> <span class="verse v25" data-usfm="LUK.6.25"><span class="content">ඔබට, සාගිනි වනු ඇත.</span></span> 
     </div> 
     <div class="q"> <span class="verse v25" data-usfm="LUK.6.25"><span class="content">අහෝ දැන් සිනාසෙන ඔබට වන විපතක මහත!</span></span> 
     </div> 
     <div class="q2"> <span class="verse v25" data-usfm="LUK.6.25"><span class="content">ඔබ හඬා වැලපෙනු ඇත.</span></span> 
     </div> 
     <div class="q"> <span class="verse v25" data-usfm="LUK.6.25"><span class="content"> </span></span><span class="verse v26" data-usfm="LUK.6.26"><span class="label">26</span><span class="content">අහෝ, මිනිසුන් ඔබ පසසන විට ඔබට වන විපතක මහත!</span></span> 
     </div> 
     <div class="q2"> <span class="verse v26" data-usfm="LUK.6.26"><span class="content">ඔවුන්ගේ පියවරුන් බොරු දිවැසිවරයන්ටත් කෙළේ එය ම ය.”</span></span> 
     </div> 
     <div class="s1"> <span class="heading"><b>සතුරන් කෙරෙහි මෙ‍ත් සිත් වැඩීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 5:38-48</b></span><span class="heading"><b>;</b></span><span class="heading"><b>7:12</b></span><span class="heading"><b>)</b></span> 
     </div> 
     <div class="p"> <span class="verse v26" data-usfm="LUK.6.26"><span class="content"> </span></span><span class="verse v27" data-usfm="LUK.6.27"><span class="label">27</span><span class="content">“මට සවන් දෙන ඔබට මෙ‍ය කියමි: ඔබේ සතුරන්ට ප්‍රේම කරන්න; ඔබට වෛර කරන්නන්ට යහපත කරන්න; </span></span><span class="verse v28" data-usfm="LUK.6.28"><span class="label">28</span><span class="content">ඔබට සාප කරන්නන්ට සෙත් පතන්න; ඔබට ගැරහුම් කරන්නන් උදෙසා යාච්ඤා කරන්න; </span></span><span class="verse v29" data-usfm="LUK.6.29"><span class="label">29</span><span class="content">ඔබේ එක කම්මුලකට අතුල් පහර දෙන අයට අනික් කම්මුල පාන්න; ඔබේ උතුරු සළුව පැහැර ගන්නාගෙන් ඔබේ අඳනය වුව ද වළක්වා නොගන්න. </span></span><span class="verse v30" data-usfm="LUK.6.30"><span class="label">30</span><span class="content">ඔබෙන් ඉල්ලන හැමට ම දෙන්න; ඔබ සතු දේ පැහැර ගන්නාගෙන් යළිත් එය නොඉල්ලන්න. </span></span><span class="verse v31" data-usfm="LUK.6.31"><span class="label">31</span><span class="content"> අනුන් ඔබට යමක් කරනවාට ඔබ කැමැත්තහු ද ඔබත් ඔවුන්ට ඒ දේ ම කරන්න.</span></span> 
     </div> 
     <div class="p"> <span class="verse v31" data-usfm="LUK.6.31"><span class="content"> </span></span><span class="verse v32" data-usfm="LUK.6.32"><span class="label">32</span><span class="content">“ඔබට ප්‍රේම කරන්නන්ට පමණක් ඔබ ප්‍රේම කරන්නහු නම්, ඉන් ඔබට කවර නම් ප්‍රශංසාවක් වේ ද? පව්කාරයෝ පවා තමන්ට ප්‍රේම කරන්නන්ට ප්‍රේම කරති. </span></span><span class="verse v33" data-usfm="LUK.6.33"><span class="label">33</span><span class="content">ඔබට යහපත කරන්නන්ට පමණක් ඔබ යහපත කරන්නහු නම්, ඉන් ඔබට කවර නම් ප්‍රශංසාවක් වේ ද? පව්කාරයෝ පවා එසේ කරති. </span></span><span class="verse v34" data-usfm="LUK.6.34"><span class="label">34</span><span class="content">ඔබ නැවත ලබන බලාපොරොත්තුවෙන් ණයට දෙන්නහු නම්, ඉන් ඔබට කවර නම් ප්‍රශංසාවක් වේ ද? පව්කාරයෝ පවා දෙන ප්‍රමාණය නැවත ලබන පිණිස පව්කාරයන්ට ණයට දෙති. </span></span><span class="verse v35" data-usfm="LUK.6.35"><span class="label">35</span><span class="content">එහෙත්, ඔබේ සතුරන්ට ප්‍රේම කරන්න, යහපත කරන්න, ආපසු ලබන බලාපොරොත්තුවක් නැති ව ම ණයට දෙන්න. එවිට ඔබේ පල විපාක මහත් වේ; ඔබ පරමෝත්තමයාණන්ගේ පුත්‍රයෝ වන්නහු ය. මන්ද, කෙළෙහි ගුණ නොදත් අයට ද දුෂ්ටයන්ට ද උන් වහන්සේ කාරුණික ය. </span></span><span class="verse v36" data-usfm="LUK.6.36"><span class="label">36</span><span class="content">ඔබේ පියාණන් වහන්සේ දයානුකම්පා ඇති ව සිටින්නාක් මෙ‍න් ම ඔබ ද දයානුකම්පා ඇති ව සිටින්න.”</span></span> 
     </div> 
     <div class="s1"> <span class="heading"><b>අනුන් විනිශ්චය කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 7:1-5</b></span><span class="heading"><b>)</b></span> 
     </div> 
     <div class="p"> <span class="verse v36" data-usfm="LUK.6.36"><span class="content"> </span></span><span class="verse v37" data-usfm="LUK.6.37"><span class="label">37</span><span class="content">“අනුන් විනිශ්චය නොකරන්න; එවිට ඔබත් විනිශ්චය කරනු නොලැබේ. අනුන් වරදට පත් නොකරන්න; එවිට ඔබත් වරදට පත් කරනු නොලැබේ; සමාව දෙන්න; එවිට ඔබට ද සමාව දෙනු ලැබේ. </span></span><span class="verse v38" data-usfm="LUK.6.38"><span class="label">38</span><span class="content">අනුන්ට දෙන්න, එවිට ඔබටත් දෙනු ලැබේ. ඔව්හු නියම මිම්ම පිරී ඉතිරී යන තරමට එය සොලව සොලවා, තළ තළා ඔබගේ ඔඩොක්කුවට මැන දමන්නහු ය. ඔබ යම් මිම්මකින් මැන දෙන්නහු ද, ඒ මිම්මෙ‍න් ම ඔබටත් ආපසු මැන දෙනු ලැබේ ය”යි වදාළ සේක.</span></span> 
     </div> 
     <div class="p"> <span class="verse v38" data-usfm="LUK.6.38"><span class="content"> </span></span><span class="verse v39" data-usfm="LUK.6.39"><span class="label">39</span><span class="content"> </span><span class="content"> තවද, උන් වහන්සේ ඔවුන්ට මේ උපමාව වදාළ සේක: “අන්ධයෙකුට මඟ පෙන්වීමට අන්ධයෙකුට හැකි ද? ඔවුන් දෙදෙනා ම වළක වැටෙන්නේ නැද් ද? </span></span><span class="verse v40" data-usfm="LUK.6.40"><span class="label">40</span><span class="content"> ගෝලයා ගුරුවරයාට වඩා උසස් නොවේ. එහෙත්, පූර්ණ පුහුණුව ලත් සැම දෙන ම තම ගුරුවරයා හා සම වන්නෝ ය. </span></span><span class="verse v41" data-usfm="LUK.6.41"><span class="label">41</span><span class="content">ඔබේ ම ඇසෙහි තිබෙන ලී කොටය නොබලා සහෝදරයාගේ ඇසෙහි තිබෙන ලී කුඩ සොයන්නේ මන් ද? </span></span><span class="verse v42" data-usfm="LUK.6.42"><span class="label">42</span><span class="content">නොහොත් ඔබේ ම ඇසෙහි තිබෙන ලී කොටය නොබලා, ‘සහෝදරය, ඔබේ ඇසෙහි තිබෙන ලී කුඩ ඉවත ලන්නට ඉඩ දෙන්නැ’යි සහෝදරයාට කියන්නට ඔබට කෙසේ හැකි වේ ද? කෛරාටික ය, පළමු කොට ඔබේ ම ඇසින් ලී කොටය ඉවත ලන්න. එවිට සහෝදරයාගේ ඇසෙහි තිබෙන ලී කුඩ ඉවත ලන්න ඔබට මැනවින් පෙනෙනු ඇත.”</span></span> 
     </div> 
     <div class="s1"> <span class="heading"><b>පලවලින් ගස හැඳින්වේ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 7:16-20</b></span><span class="heading"><b>;</b></span><span class="heading"><b>12:33-35</b></span><span class="heading"><b>)</b></span> 
     </div> 
     <div class="p"> <span class="verse v42" data-usfm="LUK.6.42"><span class="content"> </span></span><span class="verse v43" data-usfm="LUK.6.43"><span class="label">43</span><span class="content">“නරක පල දෙන හොඳ ගසක් වත්, හොඳ පල දෙන නරක ගසක් වත් නැත. </span></span><span class="verse v44" data-usfm="LUK.6.44"><span class="label">44</span><span class="content"> එක එක ගස එහි පලවලින් හඳුනාගනු ලැබේ. මිනිස්සු කටු ගස්වලින් අත්තික්කා පල නෙළා නොගනිති; ගොකටු පඳුරකින් මිදි පල කඩා නොගනිති. </span></span><span class="verse v45" data-usfm="LUK.6.45"><span class="label">45</span><span class="content"> යහපත් මිනිසා තම සිතෙහි නිදන් කළ යහපත් දෙයින් යහපත් දෙය ද, අයහපත් මිනිසා අයහපත් දෙයින් අයහපත් දෙය ද උපදවයි. මන්ද, සිතෙන් උතුරා යන දෙය කටින් පිට වේ.”</span></span> 
     </div> 
     <div class="s1"> <span class="heading"><b>අත්තිවාරම් දෙක</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 7:24-27</b></span><span class="heading"><b>)</b></span> 
     </div> 
     <div class="p"> <span class="verse v45" data-usfm="LUK.6.45"><span class="content"> </span></span><span class="verse v46" data-usfm="LUK.6.46"><span class="label">46</span><span class="content">“මා වදාරන දෙය නොකර, මට ‘ස්වාමීනි, ස්වාමීනි’යි කියන්නේ මන් ද? </span></span><span class="verse v47" data-usfm="LUK.6.47"><span class="label">47</span><span class="content">මා වෙතට විත් මාගේ අනුශාසනා අසා ඒවා පිළිපදින අය කවරෙකුට සමාන දැ යි ඔබට පෙන්වමි. </span></span><span class="verse v48" data-usfm="LUK.6.48"><span class="label">48</span><span class="content">ඔහු ගැඹුරට පොළොව කැණ, පර්වතය මත අත්තිවාරම දමා, ගෙයක් සෑදූ මිනිසෙකුට සමාන ය. ජල ගැල්මක් පැමිණ, සැඩ පහර ඒ ගෙට ගැසූ නමුත් එය මනා ලෙස ඉදි කොට තිබුණු බැවින් සොලවන්න නොහැකි විය. </span></span><span class="verse v49" data-usfm="LUK.6.49"><span class="label">49</span><span class="content">එහෙත් වචනය අසා, නොපිළිපදින තැනැත්තා අත්තිවාරමක් නැති බිමෙ‍හි ගෙයක් තැනූ මිනිසෙකුට සමාන ය. සැඩ පහර ඒ ගෙට ගැසී ය, එවේලේ ම එය ඇද වැටුණේ ය. එහි විනාශය ද භයංකර විය.”</span></span> 
     </div> 
    </div> 
   </div> 
  </div>
 </body>
</html>