<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch7" data-usfm="LUK.7">  
     <div class="s1"> <span class="heading"><b>ශතාධිපතියාගේ සේවකයාට සුවය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 8:5-13</b></span><span class="heading"><b>;</b></span><span class="heading"><b>ජොහ 4:46-54</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.7.1"><span class="label">1</span><span class="content">ජේසුස් වහන්සේ තමන් අදහස් කළ සියල්ල සෙනඟට කියා නිම කළ පසු කපර්ණවුමට ඇතුළු වූ සේක.</span></span> 
     </div> 
     <div class="p"> <span class="verse v1" data-usfm="LUK.7.1"><span class="content"> </span></span><span class="verse v2" data-usfm="LUK.7.2"><span class="label">2</span><span class="content">එක් ශතාධිපතියකුගේ ඉතා හිතවත් දාසයෙක් රෝගී ව මරණාසන්න ව සිටියේ ය. </span></span><span class="verse v3" data-usfm="LUK.7.3"><span class="label">3</span><span class="content">ඔහු ජේසුස් වහන්සේ ගැන අසා, සිය දාසයා සුව කරන පිණිස වඩින මෙ‍න් උන් වහන්සේට අයැදිනු වස් ජුදෙව් ප්‍රජා මූලිකයන් උන් වහන්සේ වෙත යැවී ය. </span></span><span class="verse v4" data-usfm="LUK.7.4"><span class="label">4</span><span class="content">ඔව්හු ජේසුස් වහන්සේ වෙත පැමිණ, </span></span><span class="verse v5" data-usfm="LUK.7.5"><span class="label">5</span><span class="content">“ඔබගෙන් ඒ වරය ලබන්න ඔහු සුදුස්සෙකි, ඔහු අපේ ජාතියට හිත ඇති කෙනෙකි; තවද අපේ ධර්මශාලාව තනා දුන්නේත් ඔහු ය” කියා, උන් වහන්සේගෙන් උදක් ම ඉල්ලා සිටියහ. </span></span><span class="verse v6" data-usfm="LUK.7.6"><span class="label">6</span><span class="content">එවිට ජේසුස් වහන්සේ ඔවුන් සමඟ වැඩිය සේක. උන් වහන්සේ ගෙදරට නුදුරු ව සිටිය දී ශතාධිපතියා මෙ‍සේ කියා උන් වහන්සේ වෙතට මිත්‍රයන් යැවී ය, “ස්වාමීනි, වෙහෙස නොවන්න, ඔබ මාගේ පියස්ස යටට වැඩමවාගැනීමට මම නොවටිමි. </span></span><span class="verse v7" data-usfm="LUK.7.7"><span class="label">7</span><span class="content">මා ඔබ වෙතට නොපැමිණියේ ඒ නිසා ය. එහෙත් වචන මාත්‍රයක් පැවසුව මැනව. එවිට මාගේ මෙ‍හෙකරුවා සුවපත් වනු ඇත. </span></span><span class="verse v8" data-usfm="LUK.7.8"><span class="label">8</span><span class="content">මම ද බලය ලත් අය යටතෙහි සිටින මිනිසෙක්මි. මා යටතෙහි ද හේවායෝ සිටිති. එක් අයෙකුට යන්නැ යි මා කී කල, ඔහු යයි; තව අයෙකුට එන්නැ යි කී කල, ඔහු එයි; මාගේ දාසයාට මෙ‍ය කරව යි කී කල, ඔහු එය කරයි.” </span></span><span class="verse v9" data-usfm="LUK.7.9"><span class="label">9</span><span class="content">ජේසුස් වහන්සේ ඒ අසා, ඔහු ගැන මවිත වී, හැරී, තමන් පසුපස්සේ ආ පිරිසට; “මුළු ඉශ්රායෙල් ජනතාව අතර වත් මෙ‍තරම් මහා ඇදහිල්ලක් මා දැක නැතැ යි නුඹලාට කියමි”යි වදාළ සේක. </span></span><span class="verse v10" data-usfm="LUK.7.10"><span class="label">10</span><span class="content">පණිවුඩකාරයෝ හැරී ගිය කල, ඒ දාසයා සුවපත් ව සිටිනු දුටහ.</span></span> 
     </div> 
     <div class="s1"> <span class="heading"><b>නායින් නුවර පුනරුත්ථාන සිද්ධිය</b></span> 
     </div> 
     <div class="p"> <span class="verse v10" data-usfm="LUK.7.10"><span class="content"> </span></span><span class="verse v11" data-usfm="LUK.7.11"><span class="label">11</span><span class="content">ඉන්පසු ජේසුස් වහන්සේ නායින් නම් නුවරකට වැඩිය සේක. උන් වහන්සේගේ ශ්‍රාවකයෝ ද මහත් සමූහයක් ද උන් වහන්සේ පිරිවරා ගියහ. </span></span><span class="verse v12" data-usfm="LUK.7.12"><span class="label">12</span><span class="content">උන් වහන්සේ නුවර දොරටුවට ළං වූ කල, මළ මිනියක් පිටතට ගෙනෙන ලද්දේ ය. මළ තැනැත්තේ, සිය මවගේ එක ම පුත්‍රයා ය. ඈ ද වැන්දඹුවකි. නුවරවාසී විශාල පිරිසක් ඈ සමඟ ආහ. </span></span><span class="verse v13" data-usfm="LUK.7.13"><span class="label">13</span><span class="content">සමිඳාණන් වහන්සේ ඈ දැක අනුකම්පා කොට, “හැඬීම නවත්වන්නැ”යි වදාළ සේක. </span></span><span class="verse v14" data-usfm="LUK.7.14"><span class="label">14</span><span class="content">උන් වහන්සේ ළං වී දෙණට අත තැබූ සේක. එවිට දෙණ උසුලන්නෝ නැවතුණාහ. උන් වහන්සේ, “යෞවනය, නැඟිටින්නැ යි මම ඔබට කියමි”යි වදාළ සේක. </span></span><span class="verse v15" data-usfm="LUK.7.15"><span class="label">15</span><span class="content">එවිට මළ මිනිසා නැඟිට හිඳගෙන කතා කරන්න පටන්ගත්තේ ය. උන් වහන්සේ ඔහු සිය මෑණියන්ට භාර දුන් සේක. </span></span><span class="verse v16" data-usfm="LUK.7.16"><span class="label">16</span><span class="content">එකල සියල්ලෝ ම බිය පත් ව, “ශ්‍රේෂ්ඨ දිවැසිවරයෙක් අප අතර පහළ වී සිටියි. දෙවියන් වහන්සේ සිය සෙනඟ ගළවන්න වැඩිය සේකැ”යි කියමින් දෙවියන් වහන්සේට ප්‍රශංසා කළහ. </span></span><span class="verse v17" data-usfm="LUK.7.17"><span class="label">17</span><span class="content">උන් වහන්සේ ගැන මේ පුවත මුළු ජුදයෙහි ද අවට පෙදෙස්වල ද පැතිර ගියේ ය.</span></span> 
     </div> 
     <div class="s1"> <span class="heading"><b>ස්නාවක ජොහන්ගේ ප්‍රශ්න</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 11:2-19</b></span><span class="heading"><b>)</b></span> 
     </div> 
     <div class="p"> <span class="verse v17" data-usfm="LUK.7.17"><span class="content"> </span></span><span class="verse v18" data-usfm="LUK.7.18"><span class="label">18</span><span class="content">ජොහන්ගේ ගෝලයෝ ඔහුට මේ සියල්ල දැන්වූ හ. එවිට ජොහන් සිය ගෝලයන්ගෙන් දෙදෙනෙකු කැඳවා, </span></span><span class="verse v19" data-usfm="LUK.7.19"><span class="label">19</span><span class="content">“වඩින්ට සිටින තැනැන් වහන්සේ ඔබ ද? නොහොත් වෙන කෙනෙකු අපේක්ෂා කරමු දැ”යි අසනු පිණිස සමිඳාණන් වහන්සේ වෙත ඔවුන් යැවී ය. </span></span><span class="verse v20" data-usfm="LUK.7.20"><span class="label">20</span><span class="content">ඔව්හු උන් වහන්සේ වෙත පැමිණ, “ ‘වඩින්ට සිටින තැනැන් වහන්සේ ඔබ ද? නොහොත් වෙන කෙනෙකු අපේක්ෂා කරමු දැ’යි විමසනු වස් ස්නාවක ජොහන් අප ඔබ වෙත එවී ය”යි කී හ. </span></span><span class="verse v21" data-usfm="LUK.7.21"><span class="label">21</span><span class="content">ඒ වේලාවේ දී ම උන් වහන්සේ බොහෝ දෙනෙකුගේ ලෙඩ රෝග සුව කර, අශුද්ධාත්ම දුරු කර, අන්ධයන් බොහෝ දෙනෙකුට පෙනීම දුන් සේක. </span></span><span class="verse v22" data-usfm="LUK.7.22"><span class="label">22</span><span class="content"> උන් වහන්සේ උත්තර දෙමින්, “යන්න, ඔබ ඇසූ දුටු දෙය ජොහන්ට දන්වන්න; අන්ධයෝ පෙනීම ලබති, කොරු ඇවිදිති, ලාදුරු රෝගීහු පවිත්‍ර කරනු ලබති, බිහිරෝ ඇසීම ලබති, මළාහු නැඟිටුවනු ලබති; දිළිඳුන්ට සුබ අස්න ප්‍රකාශ කරනු ලැබේ. </span></span><span class="verse v23" data-usfm="LUK.7.23"><span class="label">23</span><span class="content">මා කෙරෙහි විශ්වාසය නැති කර නොගන්නා තැනැත්තේ භාග්‍යවන්තයෙකැ”යි ඔවුන්ට වදාළ සේක.</span></span> 
     </div> 
     <div class="p"> <span class="verse v23" data-usfm="LUK.7.23"><span class="content"> </span></span><span class="verse v24" data-usfm="LUK.7.24"><span class="label">24</span><span class="content">ජොහන්ගේ දූතයන් නික්ම ගිය විට උන් වහන්සේ ජොහන් ගැන පිරිසට කතා කරමින්, “ඔබ කුමක් බැලීමට වනයට ගියහු ද? සුළඟින් සැලෙන බට ගසක් ද? </span></span><span class="verse v25" data-usfm="LUK.7.25"><span class="label">25</span><span class="content">කුමක් බැලීමට ගියහු ද? සිනිඳු පිළියෙන් සැරසුණු මිනිසෙකු ද? බලන්න, විසිතුරු වස්ත්‍ර හැඳ, සැප විහරණයෙන් කල් යවන්නෝ නම් රජ මැඳුරුවල සිටිති. </span></span><span class="verse v26" data-usfm="LUK.7.26"><span class="label">26</span><span class="content">එසේ නම් ඔබ කුමක් බැලීමට ගියහු ද? දිවැසිවරයෙකු බැලීමට ද? එසේ ය, මම ඔබට කියමි; ඔහු දිවැසිවරයෙකුටත් වඩා ශ්‍රේෂ්ඨයෙකි,</span></span> 
     </div> 
     <div class="q"> <span class="verse v26" data-usfm="LUK.7.26"><span class="content"> </span></span><span class="verse v27" data-usfm="LUK.7.27"><span class="label">27</span><span class="content"> </span><span class="content"> ‘බලන්න, මාගේ දූතයා ඔබ පෙරටුව යවමි, හෙතෙම ඔබ වඩිනා මඟ ඔබ ඉදිරියෙහි පිළියෙළ කරන්නේ ය’යි</span></span> 
     </div> 
     <div class="m"> <span class="verse v27" data-usfm="LUK.7.27"><span class="content">ශුද්ධ ලියවිල්ලේ ලියා ඇත්තේ මොහු ගැන ය. </span></span><span class="verse v28" data-usfm="LUK.7.28"><span class="label">28</span><span class="content">මුළු මිනිස් සංහතිය තුළ ජොහන්ට වඩා ශ්‍රේෂ්ඨ කෙනෙක් නැතැ යි මම ඔබට කියමි. එහෙත් දෙවියන් වහන්සේගේ රාජ්‍යයෙහි ඉතා සුළු තැනැත්තේ වුව ද ඔහුට වඩා ශ්‍රේෂ්ඨය”යි වදාළ සේක. </span></span><span class="verse v29" data-usfm="LUK.7.29"><span class="label">29</span><span class="content"> ඒ ඇසූ මුළු පිරිස ද අයකැමියෝ ද තමන් ජොහන්ගේ බව්තීස්ම-ස්නාපනය ලැබූ බැවින්, දෙවියන් වහන්සේ ධාර්මික බව පිළිගත්හ. </span></span><span class="verse v30" data-usfm="LUK.7.30"><span class="label">30</span><span class="content">එහෙත් පරිසිවරු ද විනයධරයෝ ද ඔහුගෙන් බව්තීස්ම-ස්නාපනය නොලැබූ බැවින් තමන් පිළිබඳ දෙවියන් වහන්සේගේ අභිප්‍රාය ප්‍රතික්ෂේප කළහ.</span></span> 
     </div> 
     <div class="p"> <span class="verse v30" data-usfm="LUK.7.30"><span class="content"> </span></span><span class="verse v31" data-usfm="LUK.7.31"><span class="label">31</span><span class="content">තවදුරටත් උන් වහන්සේ මෙ‍සේ වදාළ සේක: “මේ පරම්පරාවෙහි මිනිසුන් කුමකට සමාන කරම් ද? කුමන දෙයකට මොවුහු සමාන ද? ඔව්හු වනාහි, වෙළඳ පොළේ හිඳ ඔවුනොවුන්ට හඬගා,</span></span> 
     </div> 
     <div class="q"> <span class="verse v31" data-usfm="LUK.7.31"><span class="content"> </span></span><span class="verse v32" data-usfm="LUK.7.32"><span class="label">32</span><span class="content">‘අපි ඔබට නළා පිම්බෙමු.</span></span> 
     </div> 
     <div class="q2"> <span class="verse v32" data-usfm="LUK.7.32"><span class="content">ඔබ නැටුවේ නැත;</span></span> 
     </div> 
     <div class="q2"> <span class="verse v32" data-usfm="LUK.7.32"><span class="content">අපි ඔබට විලාප කීමු, ඔබ හැඬුවේ නැතැ’යි</span></span> 
     </div> 
     <div class="m"> <span class="verse v32" data-usfm="LUK.7.32"><span class="content">කියන දරුවන් හා සමාන වෙති. </span></span><span class="verse v33" data-usfm="LUK.7.33"><span class="label">33</span><span class="content">ස්නාවක ජොහන් නිරාහාර ව ද මිදියුසින් තොර ව ද සිටි කෙනෙකි; එබැවින් ‘ඔහු දුෂ්ටාත්මාවේශ වූවෙකැ’යි ඔබ කියන්නහු ය. </span></span><span class="verse v34" data-usfm="LUK.7.34"><span class="label">34</span><span class="content">මනුෂ්‍ය-පුත්‍රයාණෝ කමින් බොමින් ආ සේක; ‘බලන්න, ඔහු කෑදරයෙකි, බේබද්දෙකි, අයකැමියන්ගේත්, පව්කාරයන්ගේත් යහළුවෙකි’යි ඔබ කියන්නහු ය. </span></span><span class="verse v35" data-usfm="LUK.7.35"><span class="label">35</span><span class="content">දෙවියන් වහන්සේගේ ප්‍රඥාව නිවැරැදි බව එය පිළිගන්න සියලු දරුවන් මඟින් දිස් වන්නේ ය.”</span></span> 
     </div> 
     <div class="s1"> <span class="heading"><b>පවිටු අඟනකට කමාව</b></span> 
     </div> 
     <div class="p"> <span class="verse v35" data-usfm="LUK.7.35"><span class="content"> </span></span><span class="verse v36" data-usfm="LUK.7.36"><span class="label">36</span><span class="content">එක් පරිසිවරයෙක් තමා සමඟ ආහාර වළඳන පිණිස ජේසුස් වහන්සේට ආරාධනා කෙළේ ය. උන් වහන්සේ පරිසිවරයාගේ ගෙදරට වැඩම කර, කෑමට හිඳගත් සේක. </span></span><span class="verse v37" data-usfm="LUK.7.37"><span class="label">37</span><span class="content"> ඒ නුවර විසූ පව්කාර ස්ත්‍රියක් උන් වහන්සේ පරිසිවරයාගේ ගෙදර කෑමට වැඩහුන් බව දැන, සුවඳ විලවුන් පිරුණු කිරිගරුඬ කරඬුවක් රැගෙන එතැනට ආවා ය. </span></span><span class="verse v38" data-usfm="LUK.7.38"><span class="label">38</span><span class="content">ඈ උන් වහන්සේ පිටිපසින් පාමුල සිට හඬ හඬා, උන් වහන්සේගේ පාද කඳුළෙන් තෙමන්ට පටන්ගෙන, ඇගේ හිසකේවලින් පිසදමා, උන් වහන්සේගේ පාද සිඹ, සුවඳ විලේපනයෙන් ආලේප කළා ය. </span></span><span class="verse v39" data-usfm="LUK.7.39"><span class="label">39</span><span class="content">උන් වහන්සේට ආරාධනා කළ පරිසිවරයා ඒ දැක: “මොහු දිවැසිවරයෙක් නම් තමාගේ ඇඟට අත තබන මේ පව්කාර ස්ත්‍රිය කවර තැනැත්තියක් ද කෙබඳු අඟනක් ද කියා දැනගනු ඇතැ”යි සිය සිතින් සිතුවේ ය. </span></span><span class="verse v40" data-usfm="LUK.7.40"><span class="label">40</span><span class="content">ජේසුස් වහන්සේ උත්තර දෙමින්, “සීමොන්, ඔබට කිය යුතු කරුණක් ඇතැ”යි වදාළ සේක. ඔහු ද, “ගුරුදේවයෙනි, වදාළ මැනවැ”යි කී ය. </span></span><span class="verse v41" data-usfm="LUK.7.41"><span class="label">41</span><span class="content">උන් වහන්සේ කතා කොට, “මුදල් ණයට දෙන එක්තරා මිනිසෙකුට ණයකාරයෝ දෙදෙනෙක් සිටියහ. එක් කෙනෙක් රිදී කාසි පන් සියයක් ද, අනිත් තැනැත්තා පණසක් ද ණය ව සිටියෝ ය. </span></span><span class="verse v42" data-usfm="LUK.7.42"><span class="label">42</span><span class="content">ණය ගෙවීමට ඔවුන්ට කිසි වත්කමක් නැති වූයෙන් ඔහු ඒ දෙදෙනාට ම කමා කෙළේ ය. එබැවින් ඒ දෙදෙනාගෙන් කවරෙක් ඔහුට වැඩියෙන් ප්‍රේම කරනු ඇද්දැ”යි ඇසූ සේක. </span></span><span class="verse v43" data-usfm="LUK.7.43"><span class="label">43</span><span class="content">සීමොන් උත්තර දෙමින්, “ඔහු, යමෙකුට වැඩියෙන් කමා වූයේ ද, ඒ තැනැත්තා යයි මම සිතමි”යි කී ය. එවිට උන් වහන්සේ, “ඔබේ පිළිතුර හරි ය”යි ඔහුට කියා, </span></span><span class="verse v44" data-usfm="LUK.7.44"><span class="label">44</span><span class="content">ස්ත්‍රිය දෙසට හැරී, සීමොන්ට කතා කොට, “මේ ස්ත්‍රිය ඔබට පෙනෙනවා නොවේ ද? මම ඔබේ ගෙදරට ඇතුළු වුණෙමි, ඔබ මාගේ පාද සේදීමට වතුර නුදුන්නෙහි ය. එහෙත් මෑ සිය කඳුලින් මාගේ පාද තෙමා සිය හිසකේවලින් ඒවා පිසදැමුවා ය. </span></span><span class="verse v45" data-usfm="LUK.7.45"><span class="label">45</span><span class="content">ඔබ මා සිම්බේ නැත. එහෙත්, මෑ මා ආවේලේ පටන් මාගේ පාද සිඹීම නතර නොකළා ය. </span></span><span class="verse v46" data-usfm="LUK.7.46"><span class="label">46</span><span class="content">ඔබ මාගේ හිස තෙලින් ආලේප නොකෙළෙහි ය. එහෙත්, මෑ මාගේ පාද සුවඳ විලේපනයෙන් ආලේප කළා ය. </span></span><span class="verse v47" data-usfm="LUK.7.47"><span class="label">47</span><span class="content">එබැවින් මම ඔබට කියමි, ඇගේ බොහෝ වූ පව් ඇයට කමා කරන ලද බව ඈ මට දැක් වූ ඇගේ ඉමහත් ප්‍රේමයෙන් ඔප්පු වේ. එහෙත්, යමෙකුට ස්වල්ප වශයෙන් කමා කරනු ඇද්ද, ඔහු ස්වල්ප වශයෙන් ප්‍රේමය දක්වනු ඇතැ”යි වදාළ සේක. </span></span><span class="verse v48" data-usfm="LUK.7.48"><span class="label">48</span><span class="content">එවිට උන් වහන්සේ, “ඔබේ පව් ඔබට කමා කරන ලදැ”යි ඇයට වදාළ සේක. </span></span><span class="verse v49" data-usfm="LUK.7.49"><span class="label">49</span><span class="content">උන් වහන්සේ සමඟ කෑමට සිටි අය, “පව් කමාව පවා දෙන මොහු කවරෙක් දැ”යි තම තමන් අතර විමසූ හ. </span></span><span class="verse v50" data-usfm="LUK.7.50"><span class="label">50</span><span class="content">එහෙත් උන් වහන්සේ, “ඔබේ ඇදහිල්ල ඔබට ගැළවීම ගෙන දුන්නේ ය, ශාන්ති සිතින් යන්නැ”යි ඒ ස්ත්‍රියට වදාළ සේක.</span></span> 
     </div> 
    </div> 
   </div> 
  </div>
 </body>
</html>