<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch2" data-usfm="LUK.2">  
     <div class="s1"> <span class="heading"><b>ජේසුස් වහන්සේගේ උපත</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 1:18-25</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.2.1"><span class="label">1</span><span class="content">තවද එසමයෙහි, අධිරාජ්‍යයේ සියලු වැසියන්ගේ සංගණනයක් ගැනීමට අගොස්තුස් අධිරාජයා වෙතින් නියෝගයක් නික්මිණි. </span></span><span class="verse v2" data-usfm="LUK.2.2"><span class="label">2</span><span class="content">මේ වනාහි කුරේනියස් සිරියාවේ ආණ්ඩුකාරයා ව සිටිය දී කරන ලද පළමු වන සංගණනය යි. </span></span><span class="verse v3" data-usfm="LUK.2.3"><span class="label">3</span><span class="content">සියල්ලෝ ලියාපදිංචි වනු පිණිස තම තමන්ගේ නුවරවලට ගියහ. </span></span><span class="verse v4" data-usfm="LUK.2.4"><span class="label">4</span><span class="content">ජෝසෙප් ද දාවිත්ගේ වංශය හා පෙළපතට අයිති වූයෙන්, ගලීලයේ නාසරෙත් නුවරින් නික්ම ජුදයේ බෙත්ලෙහෙම් නම් දාවිත්ගේ නුවර බලා ගියේ ය. </span></span><span class="verse v5" data-usfm="LUK.2.5"><span class="label">5</span><span class="content">ඔහු ගියේ, තමාට විවාහ ගිවිසුම් දුන්, ගැබ්ගෙන සිටි මරිය තුමී සමඟ ලියාපදිංචි වන පිණිස ය. </span></span><span class="verse v6" data-usfm="LUK.2.6"><span class="label">6</span><span class="content">තවද, ඔවුන් එහි සිටිය දී ඇගේ ප්‍රසව කාලය සම්පූර්ණ විය. </span></span><span class="verse v7" data-usfm="LUK.2.7"><span class="label">7</span><span class="content">ඈ කුලුඳුල් පුත්‍රයා බිහි කොට රෙදිවලින් ඔතා, නවාතැන්ගෙයි ඉඩකඩ නොතිබුණු බැවින්, ගව ඔරුවක බෑවුවා ය.</span></span> 
     </div> 
     <div class="s1"> <span class="heading"><b>එඬේරු සහ දේව දූතයෝ</b></span> 
     </div> 
     <div class="p"> <span class="verse v7" data-usfm="LUK.2.7"><span class="content"> </span></span><span class="verse v8" data-usfm="LUK.2.8"><span class="label">8</span><span class="content">තවද, එම පළාතෙහි එඬේරු රෑ යාමයෙහි සිය බැටළු රැළ රකිමින් පිට්ටනියෙහි සිටියහ. </span></span><span class="verse v9" data-usfm="LUK.2.9"><span class="label">9</span><span class="content">එවිට සමිඳාණන් වහන්සේගේ දූතයෙක් ඔවුන්ට දර්ශනය විය: සමිඳාණන් වහන්සේගේ තේජශ්‍රීය ඔවුන් සිසාරා බැබළිණි; ඔව්හු අතිශයින් බියපත් වූ හ. </span></span><span class="verse v10" data-usfm="LUK.2.10"><span class="label">10</span><span class="content">එහෙත් දේව දූතයා ඔවුන්ට කතා කොට, “බිය නොවන්න; මෙ‍න්න, සකල ජනයා හට ඉතා ආනන්දජනක මංගල පුවතක් මම ඔබ වෙත ගෙනෙමි. </span></span><span class="verse v11" data-usfm="LUK.2.11"><span class="label">11</span><span class="content">මක්නිසා ද, ස්වාමීන් වන ක්‍රිස්තුස් නම් ගැළවුම්කාරයෙක් ඔබ හට දාවිත්ගේ නුවර අද උපන්නේ ය. </span></span><span class="verse v12" data-usfm="LUK.2.12"><span class="label">12</span><span class="content">රෙදිවලින් ඔතා ගව ඔරුවක බාවා සිටින බිළිඳෙක් ඔබට සම්බ වන්නේ ය. එය ඔබට සලකුණ ය”යි කී ය. </span></span><span class="verse v13" data-usfm="LUK.2.13"><span class="label">13</span><span class="content">ඒ ඇසිල්ලෙහි ම දේව දූතයා සමඟ ස්වර්ග සේනා සමූහයක් දෙවියන් වහන්සේ පසසමින්,</span></span> 
     </div> 
     <div class="q"> <span class="verse v13" data-usfm="LUK.2.13"><span class="content"> </span></span><span class="verse v14" data-usfm="LUK.2.14"><span class="label">14</span><span class="content">“අති උසස් තැන්හි දෙවිඳුන්ට මහිමය ද මිහි පිට දේව ප්‍රසාදය ලත් ජනයා අතර සාමය ද වේ වා”යි ගැයූ හ.</span></span> 
     </div> 
     <div class="p"> <span class="verse v14" data-usfm="LUK.2.14"><span class="content"> </span></span><span class="verse v15" data-usfm="LUK.2.15"><span class="label">15</span><span class="content">තවද, දේව දූතයන් ඔවුන් කෙරෙන් සගලොවට ගිය කල, එඬේරු, “අපි වහාම බෙත්ලෙහෙමට ගොස් සමිඳාණන් වහන්සේ අපට දන්වා වදාළ මේ සිද්ධිය බලමු”යි ඔවුනොවුන් අතර කතා කරගත්හ. </span></span><span class="verse v16" data-usfm="LUK.2.16"><span class="label">16</span><span class="content">ඔව්හු යුහුව ගොස් මරිය තුමී ද ජෝසෙප් ද ගව ඔරුවක සතප්වා උන් බිළිඳා ද දුටුවෝ ය. </span></span><span class="verse v17" data-usfm="LUK.2.17"><span class="label">17</span><span class="content">ඔව්හු ඒ දැක මේ දරුවා ගැන තමන්ට දන්වන ලද දේ පළ කළහ. </span></span><span class="verse v18" data-usfm="LUK.2.18"><span class="label">18</span><span class="content">ඒ ඇසූ සියල්ලෝ, එඬේරුන් පැවසූ සියල්ල ගැන මවිත වූ හ. </span></span><span class="verse v19" data-usfm="LUK.2.19"><span class="label">19</span><span class="content">එහෙත්, මරිය තුමී එකී සියල්ල සිත්හි නිදන් කොට ඒවා මෙ‍නෙහි කළා ය. </span></span><span class="verse v20" data-usfm="LUK.2.20"><span class="label">20</span><span class="content">එඬේරු ද තමන්ට දන්වන ලද ලෙස ම ඇසූ දුටු සියල්ල ගැන දෙවියන් වහන්සේට ගෞරව කරමින් ද ප්‍රශංසා කරමින් ද පෙරළා ගියහ.</span></span> 
     </div> 
     <div class="p"> <span class="verse v20" data-usfm="LUK.2.20"><span class="content"> </span></span><span class="verse v21" data-usfm="LUK.2.21"><span class="label">21</span><span class="content"> </span><span class="content"> උන් වහන්සේගේ චර්මඡේදන පිළිවෙත සඳහා අට දවස පිරුණු කල, උන් වහන්සේ කුසෙහි පිළිසිඳගැනීමට පෙර දේව දූතයා විසින් දෙන ලද, ‘ජේසුස්’ යන නාමය උන් වහන්සේට තබන ලද්දේ ය.</span></span> 
     </div> 
     <div class="s1"> <span class="heading"><b>ජේසුස් වහන්සේ කැප කිරීම</b></span> 
     </div> 
     <div class="p"> <span class="verse v21" data-usfm="LUK.2.21"><span class="content"> </span></span><span class="verse v22" data-usfm="LUK.2.22"><span class="label">22</span><span class="content"> </span><span class="content"> මෝසෙස්ගේ ව්‍යවස්ථාව අනුව ඔවුන්ගේ පවිත්‍ර වීමේ කාලය පැමිණියෙන්, ඔව්හු උන් වහන්සේ සමිඳාණන් වහන්සේට කැප කරනු වස්, ජෙරුසලමට ගෙනාහ. </span></span><span class="verse v23" data-usfm="LUK.2.23"><span class="label">23</span><span class="content"> එසේ කෙළේ, “හැම කුලුඳුල් පිරිමි දරුවෙක් ම සමිඳාණන් වහන්සේට කැප ය”යි සමිඳාණන් වහන්සේගේ ව්‍යවස්ථාවලියෙහි ලියා ඇති ලෙස, දරුවා සමිඳාණන් වහන්සේට ඔප්පු කරන පිණිසත්, </span></span><span class="verse v24" data-usfm="LUK.2.24"><span class="label">24</span><span class="content">එහි ම කියා ඇති පරිදි කොබෙයියන් දෙදෙනෙකු හෝ පරෙවි පැටවුන් දෙදෙනෙකු හෝ පූජා කරන පිණිසත් ය.</span></span> 
     </div> 
     <div class="p"> <span class="verse v24" data-usfm="LUK.2.24"><span class="content"> </span></span><span class="verse v25" data-usfm="LUK.2.25"><span class="label">25</span><span class="content">එකල, සිමියොන් නම් මිනිසෙක් ජෙරුසලමෙහි විසී ය. ඔහු ඉශ්රායෙල්වරුන්ගේ විමුක්තිය අපේක්ෂාවෙන් සිටි දැහැමි බැතිමතෙකි. ශුද්ධාත්මයාණෝ ඔහු කෙරෙහි වැඩහුන්හ. </span></span><span class="verse v26" data-usfm="LUK.2.26"><span class="label">26</span><span class="content">සමිඳාණන් වහන්සේ අභිෂේක කළ ‘ක්‍රිස්තුන් වහන්සේ දක්නට පළමුවෙන් ඔහු මරණය නොදක්නේ ය’යි ශුද්ධාත්මයාණන් විසින් ඔහුට අනාවරණය කරනු ලැබ තිබිණි. </span></span><span class="verse v27" data-usfm="LUK.2.27"><span class="label">27</span><span class="content">ඔහු ශුද්ධාත්මානුභාවයෙන් දේව මාලිගාවට පැමිණියේ ය. ළදරු ජේසුස් වහන්සේ පිළිබඳ ව ව්‍යවස්ථාවෙහි සඳහන් වත්පිළිවෙත් ඉටු කරනු වස්, දෙමවුපියන් උන් වහන්සේ ගෙනා විට, </span></span><span class="verse v28" data-usfm="LUK.2.28"><span class="label">28</span><span class="content">ඔහු උන් වහන්සේ දෝතින් වඩාගෙන මෙ‍සේ දෙවියන් වහන්සේට ප්‍රශංසා කෙළේ ය:</span></span> 
     </div> 
     <div class="q"> <span class="verse v28" data-usfm="LUK.2.28"><span class="content"> </span></span><span class="verse v29" data-usfm="LUK.2.29"><span class="label">29</span><span class="content">“සමිඳුනි, ඔබ පොරොන්දු වූ ලෙස ම දැන් ඔබ දාසයා හට, ශාන්ති සිතින් යාමට ඔබ නිදහස දී ඇත,</span></span> 
     </div> 
     <div class="q"> <span class="verse v29" data-usfm="LUK.2.29"><span class="content"> </span></span><span class="verse v30" data-usfm="LUK.2.30"><span class="label">30</span><span class="content">මන්ද, ගැළවීම මාගේ දෙනෙතින් දිටිමි.</span></span> 
     </div> 
     <div class="q"> <span class="verse v30" data-usfm="LUK.2.30"><span class="content"> </span></span><span class="verse v31" data-usfm="LUK.2.31"><span class="label">31</span><span class="content">එය සකල ජාතීන් අබිමුව කළ ගැළවීම ද</span></span> 
     </div> 
     <div class="q"> <span class="verse v31" data-usfm="LUK.2.31"><span class="content"> </span></span><span class="verse v32" data-usfm="LUK.2.32"><span class="label">32</span><span class="content"> </span><span class="content"> විජාතීන්ට එළිය දෙන ආලෝකය ද ඔබේ සෙනඟ වන ඉශ්රායෙල්වරුන්ගේ මහිමය ද වේ.”</span></span> 
     </div> 
     <div class="p"> <span class="verse v32" data-usfm="LUK.2.32"><span class="content"> </span></span><span class="verse v33" data-usfm="LUK.2.33"><span class="label">33</span><span class="content">උන් වහන්සේ පිළිබඳ ව කී දේ ගැන උන් වහන්සේගේ පියා ද මවු ද මවිත වූ හ. </span></span><span class="verse v34" data-usfm="LUK.2.34"><span class="label">34</span><span class="content">සිමියොන් ඔවුන්ට ආශීර්වාද කරමින් උන් වහන්සේගේ මව වූ මරිය තුමීට කතා කොට, “මේ දරුවා ඉශ්රායෙල්හි බොහෝ දෙනෙකුගේ වැටීම හා නැඟීම පිණිසත්, ප්‍රතික්ෂේපයට ලක් වන දේව සලකුණක් වන පිණිසත්, නියම ව සිටී. </span></span><span class="verse v35" data-usfm="LUK.2.35"><span class="label">35</span><span class="content">එසේ ය, ඔබේ ම හදවත කඩුවකින් අනිනු ලැබුවාක් මෙ‍න් තුවාළ වනු ඇත. මෙ‍සේ වන්නේ, බොහෝ දෙනෙකුගේ සිත්හි රහස් කල්පනා එළිදරව් වන පිණිස ය”යි කී ය.</span></span> 
     </div> 
     <div class="p"> <span class="verse v35" data-usfm="LUK.2.35"><span class="content"> </span></span><span class="verse v36" data-usfm="LUK.2.36"><span class="label">36</span><span class="content">තවද, ආෂෙර්ගේ පෙළපතින් ආ පානුවෙල්ගේ දුවක වන බොහෝ වයස්ගත අන්නා නම් දිවැසිවරියක් වූවා ය. විවාහයෙන් පසු සත් වසක් සැමියා සමඟ විසූ ඈ </span></span><span class="verse v37" data-usfm="LUK.2.37"><span class="label">37</span><span class="content">අසූ හතර අවුරුද්දක් වයස් වන තුරු වැන්දඹුවක් ව සිටියා ය. ඈ දේව මාලිගාවෙන් අහක් ව නො ගොස් දිවා රෑ දෙක්හි උපවාස හා යාච්ඤා පවත්වමින් නමස්කාර කළා ය. </span></span><span class="verse v38" data-usfm="LUK.2.38"><span class="label">38</span><span class="content">ඈ ද ඒ මොහොතේ දී ම අවුත්, දෙවියන් වහන්සේට තුති පුදා, ජෙරුසලමේ විමුක්තිය අපේක්ෂා කළ සියලු දෙනා හට උන් වහන්සේ ගැන කතා කළා ය.</span></span> 
     </div> 
     <div class="s1"> <span class="heading"><b>නාසරෙත් නුවරට යාම</b></span> 
     </div> 
     <div class="p"> <span class="verse v38" data-usfm="LUK.2.38"><span class="content"> </span></span><span class="verse v39" data-usfm="LUK.2.39"><span class="label">39</span><span class="content"> </span><span class="content"> ජෝසෙප් සහ මරියා සමිඳාණන් වහන්සේගේ ව්‍යවස්ථාවලිය අනුව සියල්ල ඉටු කළ පසු ගලීලයෙහි නාසරෙත් නම් සිය නුවරට පෙරළා ගියහ. </span></span><span class="verse v40" data-usfm="LUK.2.40"><span class="label">40</span><span class="content">දරුවා වැඩී ශක්තිමත් ව ප්‍රඥාවෙන් පූර්ණ විය; දෙවියන් වහන්සේගේ ප්‍රසාදය උන් වහන්සේ කෙරෙහි විය.</span></span> 
     </div> 
     <div class="s1"> <span class="heading"><b>ජේසුස් කුමරුන් දේව මාලිගයට යෑම</b></span> 
     </div> 
     <div class="p"> <span class="verse v40" data-usfm="LUK.2.40"><span class="content"> </span></span><span class="verse v41" data-usfm="LUK.2.41"><span class="label">41</span><span class="content"> </span><span class="content"> ජේසුස් වහන්සේගේ මවුපියෝ අවුරුදු පතා පාස්කු උළෙල සඳහා ජෙරුසලමට ගියහ. </span></span><span class="verse v42" data-usfm="LUK.2.42"><span class="label">42</span><span class="content">උන් වහන්සේ දොළොසැවිරිදි වූ කල, ඔව්හු සිරිත් ලෙස ඒ මංගල්‍යයට ගියහ. </span></span><span class="verse v43" data-usfm="LUK.2.43"><span class="label">43</span><span class="content">ඔවුන් නියමිත දවස් ගෙවා පෙරළා එන අතර, ජේසුස් කුමරාණෝ ජෙරුසලමෙහි රැඳුණු සේක; එහෙත්, උන් වහන්සේගේ දෙමවුපියෝ ඒ බව නොදැන, </span></span><span class="verse v44" data-usfm="LUK.2.44"><span class="label">44</span><span class="content">උන් වහන්සේ වන්දනාකාර පිරිස සමඟ ඇතැ යි සිතාගෙන, දවසක ගමන් ගොස්, නෑ මිතුරන් අතරෙහි උන් වහන්සේ සෙවූ හ. </span></span><span class="verse v45" data-usfm="LUK.2.45"><span class="label">45</span><span class="content">එහෙත් සම්බ නොවූයෙන්, ඔව්හු උන් වහන්සේ සොයමින් ජෙරුසලමට පෙරළා ගියහ.</span></span> 
     </div> 
     <div class="p"> <span class="verse v45" data-usfm="LUK.2.45"><span class="content"> </span></span><span class="verse v46" data-usfm="LUK.2.46"><span class="label">46</span><span class="content">තෙදිනකට පසු ඔව්හු උන් වහන්සේ දේව මාලිගාවෙහි පඬිවරයන් මැද වැඩහිඳ ඔවුන් කී දේ අසමින් ද ඔවුන්ගෙන් ප්‍රශ්න විචාරමින් ද සිටිනු දුටුවෝ ය. </span></span><span class="verse v47" data-usfm="LUK.2.47"><span class="label">47</span><span class="content">ඒ ඇසූ සියල්ලෝ ම උන් වහන්සේගේ බුද්ධි මහිමය හා පිළිතුරු ගැන විස්මිත වූ හ. </span></span><span class="verse v48" data-usfm="LUK.2.48"><span class="label">48</span><span class="content">දෙමවුපියෝ උන් වහන්සේ දුටු කල මවිත වූ හ. උන් වහන්සේගේ මෑණියෝ, “පුතා, කුමක් නිසා අපට මෙ‍සේ කෙළෙහි ද? බලන්න, ඔබේ පියා ද මම ද දුකින් තැවි තැවී ඔබ සෙවීමු”යි කී හ. </span></span><span class="verse v49" data-usfm="LUK.2.49"><span class="label">49</span><span class="content">එවිට උන් වහන්සේ පිළිතුරු දෙමින්, “ඔබ මා සෙව්වේ මන් ද? මා පියාණන්ගේ මැදුරෙහි මා සිටිය යුතු බව ඔබ නොදන්නහු දැ”යි ඔවුන්ට වදාළ සේක. </span></span><span class="verse v50" data-usfm="LUK.2.50"><span class="label">50</span><span class="content">එහෙත්, උන් වහන්සේගේ ඒ කීම ඔවුන්ට අවබෝධ නො වී ය.</span></span> 
     </div> 
     <div class="p"> <span class="verse v50" data-usfm="LUK.2.50"><span class="content"> </span></span><span class="verse v51" data-usfm="LUK.2.51"><span class="label">51</span><span class="content">උන් වහන්සේ ඔවුන් කැටුව ගොස් නාසරෙත් නුවරට පැමිණ ඔවුන්ට කීකරු වී විසූ සේක. උන් වහන්සේගේ මෑණියෝ මේ සියල්ලක් ම සිත්හි නිදන් කරගත්හ. </span></span><span class="verse v52" data-usfm="LUK.2.52"><span class="label">52</span><span class="content"> ජේසුස් වහන්සේ ප්‍රඥා මහිමයෙන් හා කාය ශක්තියෙන් ද දෙවියන් වහන්සේගෙන් හා මිනිසුන්ගෙන් ප්‍රසාදය ලබමින් ද වැඩුණු සේක.</span></span> 
     </div> 
    </div> 
   </div> 
  </div>
 </body>
</html>