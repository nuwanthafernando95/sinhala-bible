<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch24" data-usfm="LUK.24">  
     <div class="s1"> <span class="heading"><b>ජේසුස් වහන්සේගේ පුනරුජ්ජීවනය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:1-10</b></span><span class="heading"><b>;</b></span><span class="heading"><b>මාක් 16:1-8</b></span><span class="heading"><b>;</b></span><span class="heading"><b>ජොහ 20:1-10</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.24.1"><span class="label">1</span><span class="content">සතියේ පළමු වන දින හිමිදිරි උදයේ තමන් සූදානම් කළ සුවඳ ද්‍රව්‍ය රැගෙන ස්ත්‍රීහු සොහොන් ගෙය ළඟට ගියාහු, </span></span><span class="verse v2" data-usfm="LUK.24.2"><span class="label">2</span><span class="content">ගල සොහොන් ගෙයින් ඉවතට පෙරළා තිබෙනු දුටුවෝ ය. </span></span><span class="verse v3" data-usfm="LUK.24.3"><span class="label">3</span><span class="content">ඔව්හු ඇතුළු වූ කල එහි ජේසුස් ස්වාමීන් වහන්සේගේ ශරීරය නුදුටුවෝ ය. </span></span><span class="verse v4" data-usfm="LUK.24.4"><span class="label">4</span><span class="content">ඒ ගැන ඔවුන් වියවුල් ව සිටිය දී, කාන්ති විහිදුවන වස්ත්‍ර හැඳගත් මනුෂ්‍යයෝ දෙදෙනෙක් ඔවුන් ළඟ සිටියහ. </span></span><span class="verse v5" data-usfm="LUK.24.5"><span class="label">5</span><span class="content">ඒ දුටු ඔවුන් බියපත් ව තමන්ගේ මුහුණු බිමට හරවාගත් කල ඒ මනුෂ්‍යයෝ කතා කොට, “ජීවමාන තැනැන් වහන්සේ මළවුන් අතර සොයන්නේ මන් ද? </span></span><span class="verse v6" data-usfm="LUK.24.6"><span class="label">6</span><span class="content"> උන් වහන්සේ මෙ‍හි නැත, උන් වහන්සේ උත්ථාන වූ සේක. </span></span><span class="verse v7" data-usfm="LUK.24.7"><span class="label">7</span><span class="content">මනුෂ්‍ය-පුත්‍රයාණන් පව්කාර මිනිසුන්ගේ අත්වලට පාවාදෙනු ලබන්නටත්, කුරුසියෙහි ඇණ ගසනු ලබන්නටත්, තුන් වන දා නැවත නැඟිටින්නටත් යුතු ම යයි කියා උන් වහන්සේ ගලීලයේ සිටිය දී පැවසූ හැටි සිහි කරන්නැ”යි ඔවුන්ට කී හ. </span></span><span class="verse v8" data-usfm="LUK.24.8"><span class="label">8</span><span class="content">එකල ඔව්හු උන් වහන්සේගේ වචන සිහි කොට සොහොන් ගෙයින් හැරී අවුත්, </span></span><span class="verse v9" data-usfm="LUK.24.9"><span class="label">9</span><span class="content">එපවත් සියල්ල එකොළොස් දෙනාට ද සෙසු සියල්ලන්ට ද දැන්වූ හ. </span></span><span class="verse v10" data-usfm="LUK.24.10"><span class="label">10</span><span class="content">ඒ ස්ත්‍රීහු නම්: මග්දලායේ මරියා, ජොවන්නා සහ ජාකොබ්ගේ මව වූ මරියා ය. ඔවුන් සහ අනිකුත් ස්ත්‍රීහු ද ප්‍රේරිතයන්ට එපවත් කී හ. </span></span><span class="verse v11" data-usfm="LUK.24.11"><span class="label">11</span><span class="content">මෙ‍පුවත ඔවුන්ට ප්‍රලාපයක් සේ පෙනී ගියෙන්, ඔව්හු ඔවුන්ගේ කීම විශ්වාස නොකළහ. </span></span><span class="verse v12" data-usfm="LUK.24.12"><span class="label">12</span><span class="content">එහෙත්, පේදුරු නැඟිට සොහොන් ගෙය ළඟට දුව ගොස්, නැමී බලා, හණ රෙදි පමණක් තිබෙනු දැක, සිදුවූ දේ ගැන පුදුම වෙමින් සිය නිවෙසට ගියේ ය.</span></span> 
     </div> 
     <div class="s1"> <span class="heading"><b>එම්මාවුස් ගමන</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 16:12-13</b></span><span class="heading"><b>)</b></span> 
     </div> 
     <div class="p"> <span class="verse v12" data-usfm="LUK.24.12"><span class="content"> </span></span><span class="verse v13" data-usfm="LUK.24.13"><span class="label">13</span><span class="content">එම දවසෙහි ශ්‍රාවකයන්ගෙන් දෙදෙනෙක් ජෙරුසලමේ සිට කිලෝමීටර් එකොළහක් පමණ දුර වූ එම්මාවුස් නම් ගමට යමින් සිටියහ. </span></span><span class="verse v14" data-usfm="LUK.24.14"><span class="label">14</span><span class="content">එසේ යද්දී, ඔව්හු සිදුවූ සියල්ල ගැන කතා කරමින් ගියහ. </span></span><span class="verse v15" data-usfm="LUK.24.15"><span class="label">15</span><span class="content">තවද, ඔවුන් සාකච්ඡා කරමින් යද්දී, ජේසුස් වහන්සේ ම ඔවුන් සමීපයට වැඩ, ඔවුන් හා සමඟ ගමන්ගත් සේක. </span></span><span class="verse v16" data-usfm="LUK.24.16"><span class="label">16</span><span class="content">ඔවුන් උන් වහන්සේ දුටු නමුත්, ඔවුන්ට උන් වහන්සේ හඳුනා ගත නොහැකි විය. </span></span><span class="verse v17" data-usfm="LUK.24.17"><span class="label">17</span><span class="content">උන් වහන්සේ ඔවුන්ට කතා කොට, “මේ ඔබ තර්ක කරමින් යන්නේ කුමන කාරණා ගැන දැ”යි ඇසූ සේක. ඔව්හු දුක්මුසු මුහුණින් යුක්ත ව නතර වූ හ. </span></span><span class="verse v18" data-usfm="LUK.24.18"><span class="label">18</span><span class="content">ඔවුන්ගෙන් ක්ලේයෝපස් නම් තැනැත්තා උත්තර දෙමින්, “මේ දවස්වල ජෙරුසලමෙහි සිදුවූ කාරණා නොදැන සිටින අමුත්තා ඔබ පමණක් දැ”යි උන් වහන්සේට කී ය. </span></span><span class="verse v19" data-usfm="LUK.24.19"><span class="label">19</span><span class="content">“කවර කාරණා දැ”යි උන් වහන්සේ ඔවුන්ගෙන් ඇසූ සේක. ඔව්හු උත්තර දෙමින්, “නාසරෙත්හි ජේසුස් වහන්සේ පිළිබඳ කාරණා ය. උන් වහන්සේ දෙවියන් වහන්සේ හා සකල ජනතාව ඉදිරියෙහි ක්‍රියාවෙහි ද කතාවෙහි ද බලසම්පන්න දිවැසිවරයෙකු ව සිටි සේක. </span></span><span class="verse v20" data-usfm="LUK.24.20"><span class="label">20</span><span class="content">නායක පූජකවරු ද අපගේ ප්‍රධානීහු ද උන් වහන්සේ මරණයට නියම කොට කුරුසියෙහි ඇණ ගැසූ හ. </span></span><span class="verse v21" data-usfm="LUK.24.21"><span class="label">21</span><span class="content">එහෙත්, ඉශ්රායෙල් මුදාලීමට සිටි එක ම තැනැන් වහන්සේ උන් වහන්සේ ය යනු අපගේ බලාපොරොත්තුව විය. එපමණක් නොවේ. මේ දේ සිදුවී අදට තුන් දවසක් ගත වී ඇත. </span></span><span class="verse v22" data-usfm="LUK.24.22"><span class="label">22</span><span class="content">තවද, අපේ කණ්ඩායමේ ඇතැම් ස්ත්‍රීහු අද හිමිදිරි උදයේ සොහොන් ගෙය ළඟට ගොස්, </span></span><span class="verse v23" data-usfm="LUK.24.23"><span class="label">23</span><span class="content">උන් වහන්සේගේ සිරුර නොදැක අවුත්, ඔවුන්ට දර්ශනය වූ දේව දූතයන් ‘උන් වහන්සේ ජීවමාන ව සිටින සේකැ’යි පැවසූ බව කියා අප විස්මිත කළහ. </span></span><span class="verse v24" data-usfm="LUK.24.24"><span class="label">24</span><span class="content">අප හා සමඟ සිටි අයගෙන් සමහරෙක් සොහොන් ගෙය ළඟට ගොස් ඒ ස්ත්‍රීන් කී ලෙස ම දුටුවෝ ය. එහෙත්, ඔව්හු උන් වහන්සේ නුදුටුවෝ ය”යි කී හ. </span></span><span class="verse v25" data-usfm="LUK.24.25"><span class="label">25</span><span class="content">එවිට උන් වහන්සේ ඔවුන් අමතා, “බුද්ධිහීන වූ ද දිවැසිවරයන් පැවසූ සියල්ල විශ්වාස කිරීමට මැළි වූ ද තැනැත්තෙනි, </span></span><span class="verse v26" data-usfm="LUK.24.26"><span class="label">26</span><span class="content">ක්‍රිස්තුන් වහන්සේ ඒ දුක් විඳ ඉක්බිති ස්වකීය තේජශ්‍රීයට පැමිණිය යුතු ව තිබුණා නොවේ ද” කියා, </span></span><span class="verse v27" data-usfm="LUK.24.27"><span class="label">27</span><span class="content">මෝසෙස් හා සියලු දිවැසිවරයන්ගෙන් පටන්ගෙන, මුළු ශුද්ධ ලියවිල්ලෙහි තමන් ගැන සඳහන් කරුණු ඔවුන්ට පහදා දුන් සේක.</span></span> 
     </div> 
     <div class="p"> <span class="verse v27" data-usfm="LUK.24.27"><span class="content"> </span></span><span class="verse v28" data-usfm="LUK.24.28"><span class="label">28</span><span class="content">ඔව්හු යමින් සිටි ගමට ළං වූ හ. එහෙත් උන් වහන්සේ තවත් දුර යන බවක් දැක්වූ සේක. </span></span><span class="verse v29" data-usfm="LUK.24.29"><span class="label">29</span><span class="content">එවිට ඔව්හු: “දවස ගෙවී සවස් වේගන එන බැවින්, අප සමඟ නතර වුව මැනවැ”යි උන් වහන්සේට පෙරැත්ත කළහ. උන් වහන්සේ ඔවුන් සමඟ නතර වීමට ගෙට ඇතුළු වූ සේක. </span></span><span class="verse v30" data-usfm="LUK.24.30"><span class="label">30</span><span class="content">තවද උන් වහන්සේ ඔවුන් හා සමඟ කෑමට හිඳගත් කල්හි, රොටි ගෙන ආශීර්වාදය පවසා, කඩා ඔවුන්ට දුන් සේක. </span></span><span class="verse v31" data-usfm="LUK.24.31"><span class="label">31</span><span class="content">එවිට ඔවුන්ගේ ඇස් ඇරී, ඔව්හු උන් වහන්සේ කවරෙක් දැ යි හැඳින ගත්හ. එවිට උන් වහන්සේ ඔවුන් කෙරෙන් අතුරුදහන් වූ සේක. </span></span><span class="verse v32" data-usfm="LUK.24.32"><span class="label">32</span><span class="content">එකල ඔව්හු, “උන් වහන්සේ අප හා සමඟ මඟ දී කතා කරද්දීත්, ශුද්ධ ලියවිල්ල පහදා දෙද්දීත්, අපේ හදවත දැවී ඇවිළී ගියා නොවේ දැ”යි එකිනෙකාට කී හ. </span></span><span class="verse v33" data-usfm="LUK.24.33"><span class="label">33</span><span class="content">ඔව්හු ඒ වේලේ ම නැඟිට ජෙරුසලමට පෙරළා ගොස්, එකොළොස් දෙනා ද ඔවුන් සමඟ සිටි අනෙක් අය ද, </span></span><span class="verse v34" data-usfm="LUK.24.34"><span class="label">34</span><span class="content">“ඒකාන්තයෙන් ම සමිඳාණන් වහන්සේ නැඟිට සිටින සේක, සීමොන්ට ද පෙනුණු සේකැ”යි කියමින් සිටිනු දුටහ. </span></span><span class="verse v35" data-usfm="LUK.24.35"><span class="label">35</span><span class="content">එවිට ඔව්හු ද මඟ දී තමන්ට සිදු වූ කාරණා සහ රොටි කැඩීමෙ‍හි දී ඔවුන්ට උන් වහන්සේ ප්‍රකාශ වූ හැටි ද පැවසූ හ.</span></span> 
     </div> 
     <div class="s1"> <span class="heading"><b>ශ්‍රාවකයන්ට ප්‍රකාශ වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 28:16-20</b></span><span class="heading"><b>;</b></span><span class="heading"><b>මාක් 16:14-18</b></span><span class="heading"><b>;</b></span><span class="heading"><b>ජොහ 20:19-23</b></span><span class="heading"><b>;</b></span><span class="heading"><b>ක්‍රියා 1:6-8</b></span><span class="heading"><b>)</b></span> 
     </div> 
     <div class="p"> <span class="verse v35" data-usfm="LUK.24.35"><span class="content"> </span></span><span class="verse v36" data-usfm="LUK.24.36"><span class="label">36</span><span class="content">ශ්‍රාවකයන් මෙ‍සේ කතා කරමින් සිටිය දී උන් වහන්සේ ඔවුන් මැදට වැඩම කර, “ඔබට ශාන්තිය වේ වා!”යි වදාළ සේක. </span></span><span class="verse v37" data-usfm="LUK.24.37"><span class="label">37</span><span class="content">එහෙත් ඔව්හු ත්‍රස්ත ව භීතියට පත් ව, ඒ අවතාරයකැ යි සිතූ හ. </span></span><span class="verse v38" data-usfm="LUK.24.38"><span class="label">38</span><span class="content">උන් වහන්සේ ඔවුන්ට කතා කොට, “ඔබ කැළඹී සිටින්නේ මන් ද? ඔබගේ සිත්වල සැක උපදින්නේත් මන් ද? </span></span><span class="verse v39" data-usfm="LUK.24.39"><span class="label">39</span><span class="content">මාගේ අත් හා පා බලන්න; මේ මා ම බව තේරුම්ගන්න; මා ස්පර්ශ කොට, බලන්න; ඔබට පෙනෙන ලෙස ඇට මස් සහිත සිරුරක් මට ඇත. අවතාරයකට නම් ඒවා නැතැ”යි වදාළ සේක. </span></span><span class="verse v40" data-usfm="LUK.24.40"><span class="label">40</span><span class="content">උන් වහන්සේ මෙ‍වදන් කියා, තම අත් හා පා ඔවුන්ට පෙන්වූ සේක. </span></span><span class="verse v41" data-usfm="LUK.24.41"><span class="label">41</span><span class="content">ඔවුන් ප්‍රීතිය නිසා විශ්වාස නොකොට පුදුම වෙමින් සිටිය දී, උන් වහන්සේ ඔවුන්ට කතා කොට, “කෑමට යමක් මෙ‍හි ඔබ වෙත තිබේ දැ”යි ඇසූ සේක. </span></span><span class="verse v42" data-usfm="LUK.24.42"><span class="label">42</span><span class="content">ඔව්හු බැදපු මාළු කෑල්ලක් උන් වහන්සේට පිළිගැන්වූ හ. </span></span><span class="verse v43" data-usfm="LUK.24.43"><span class="label">43</span><span class="content">උන් වහන්සේ එය පිළිගෙන ඔවුන් ඉදිරිපිට දී වැළඳූ සේක.</span></span> 
     </div> 
     <div class="p"> <span class="verse v43" data-usfm="LUK.24.43"><span class="content"> </span></span><span class="verse v44" data-usfm="LUK.24.44"><span class="label">44</span><span class="content">තවද උන් වහන්සේ කතා කරමින්, “මා පිළිබඳ මෝසෙස්ගේ ව්‍යවස්ථාවලියෙහි ද දිවැසාවලියෙහි ද ගීතාවලියෙහි ද ලියා ඇති හැම දෙය ම ඉෂ්ට විය යුතු යයි මා ඔබ සමඟ සිටිය දී ඔබට පැවසූ වචනයෙහි තේරුම මේ ය”යි වදාළ සේක. </span></span><span class="verse v45" data-usfm="LUK.24.45"><span class="label">45</span><span class="content">එවිට උන් වහන්සේ ශුද්ධ ලියවිල්ල ඔවුන්ට වැටහෙන පිණිස ඔවුන්ගේ සිත් පහදවා කතා කොට, </span></span><span class="verse v46" data-usfm="LUK.24.46"><span class="label">46</span><span class="content">“මෙ‍සේ ක්‍රිස්තුන් වහන්සේ වද විඳින්ටත් තුන් වන දා මළවුන්ගෙන් නැඟිටින්ටත්, </span></span><span class="verse v47" data-usfm="LUK.24.47"><span class="label">47</span><span class="content">ජෙරුසලමෙන් පටන්ගෙන සකල ලෝකවාසීන්ට පසුතැවී සිත් හරවා ගැනීම ද පව් කමාව ද, උන් වහන්සේගේ නාමයෙන් ප්‍රකාශ කරනු ලබන්නට ද යුතු ම යයි ලියා ඇත. </span></span><span class="verse v48" data-usfm="LUK.24.48"><span class="label">48</span><span class="content">ඔබ මේ දේවලට සාක්ෂිකාරයෝ වන්නහු ය. </span></span><span class="verse v49" data-usfm="LUK.24.49"><span class="label">49</span><span class="content"> බලන්න, මම මාගේ පියාණන් වහන්සේගේ පොරොන්දුව ඔබ වෙත ගෙනෙමි. එහෙත්, ඉහළින් වන බලපරාක්‍රමයෙන් ඔබ හැම සන්නද්ධ කරනු ලබන තුරු නගරයෙහි නැවතී සිටින්නැ”යි වදාළ සේක.</span></span> 
     </div> 
     <div class="s1"> <span class="heading"><b>ස්වර්ගාරෝහණය</b></span> 
     </div> 
     <div class="r"> <span class="heading"><b>(</b></span><span class="heading"><b>මාක් 16:19-20</b></span><span class="heading"><b>;</b></span><span class="heading"><b>ක්‍රියා 1:9-11</b></span><span class="heading"><b>)</b></span> 
     </div> 
     <div class="p"> <span class="verse v49" data-usfm="LUK.24.49"><span class="content"> </span></span><span class="verse v50" data-usfm="LUK.24.50"><span class="label">50</span><span class="content"> </span><span class="content"> උන් වහන්සේ බෙතානිය දක්වා, ඔවුන් කැඳවාගෙන ගොස්, තමන්ගේ අත් ඔසවා ඔවුන්ට ආශීර්වාද කළ සේක. </span></span><span class="verse v51" data-usfm="LUK.24.51"><span class="label">51</span><span class="content">එසේ ආශීර්වාද කරද්දී ම, උන් වහන්සේ ඔවුන් කෙරෙන් වෙන් ව, ස්වර්ගයට ඔසවාගනු ලැබූ සේක. </span></span><span class="verse v52" data-usfm="LUK.24.52"><span class="label">52</span><span class="content">ඔව්හු උන් වහන්සේට නමස්කාර කොට, ඉමහත් ප්‍රීතියකින් ජෙරුසලමට හැරී අවුත්, </span></span><span class="verse v53" data-usfm="LUK.24.53"><span class="label">53</span><span class="content">නිරතුරු දේව මාලිගාවෙහි දෙවියන් වහන්සේට ප්‍රශංසා කරමින් කල් ගත කළහ.</span></span> 
     </div> 
    </div> 
   </div> 
  </div>
 </body>
</html>