<html>
 <head></head>
 <body>
  <div class="version vid1828 iso6393sin" data-vid="1828" data-iso6393="sin"> 
   <div class="book bkLUK"> 
    <div class="chapter ch12" data-usfm="LUK.12">  
     <div class="s1"> <span class="heading"><b>කුහකකම හෙළා දැකීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:26-27</b></span><span class="heading"><b>)</b></span> 
     </div> 
     <div class="p"> <span class="content"> </span><span class="verse v1" data-usfm="LUK.12.1"><span class="label">1</span><span class="content"> </span><span class="content"> ඒ අතරතුරේ දී ඔවුනොවුන් පෑගෙන තරමට දහස් ගණන් සමූහයක් රැස් ව සිටිය දී, උන් වහන්සේ පළමුකොට සිය ශ්‍රාවකයන්ට මෙ‍සේ වදාරන්න පටන්ගත් සේක: “පරිසිවරුන්ගේ කුහකකම නමැති මුහුන්වලින් පරෙස්සම් වන්න. </span></span><span class="verse v2" data-usfm="LUK.12.2"><span class="label">2</span><span class="content">සැඟවී ඇති සෑම දේ ම හෙළි කරනු ලැබේ; සෑම රහසක් ම ප්‍රකාශ කරනු ලැබේ. </span></span><span class="verse v3" data-usfm="LUK.12.3"><span class="label">3</span><span class="content">එබැවින් ඔබ අඳුරෙහි පැවසූ දේ එළියෙහි අසන්න ලැබේ; ඇතුළු ගබඩා වල දී කනට කොඳුරන ලද දෙය පියසි මුදුනෙන් පළ කරනු ලැබේ.”</span></span> 
     </div> 
     <div class="s1"> <span class="heading"><b>බිය විය යුතු කාට ද?</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:28-31</b></span><span class="heading"><b>)</b></span> 
     </div> 
     <div class="p"> <span class="verse v3" data-usfm="LUK.12.3"><span class="content"> </span></span><span class="verse v4" data-usfm="LUK.12.4"><span class="label">4</span><span class="content">“මාගේ මිත්‍රවරුනි, ශරීරය නසා ඉන්පසු අන් කිසිවක් කළ නොහැකි අයට බිය නොවන්නැ යි මම ඔබට කියමි. </span></span><span class="verse v5" data-usfm="LUK.12.5"><span class="label">5</span><span class="content">එහෙත් ඔබ බිය විය යුත්තේ කවරකුට දැ යි මම ඔබට පෙන්වමි. ඔබ නැසුණු පසු නිරයේ හෙළීමට බලය ඇති තැනැන් වහන්සේට බිය වන්න; එසේ ය, උන් වහන්සේට බිය වන්නැ යි මම ඔබට කියමි.</span></span> 
     </div> 
     <div class="p"> <span class="verse v5" data-usfm="LUK.12.5"><span class="content"> </span></span><span class="verse v6" data-usfm="LUK.12.6"><span class="label">6</span><span class="content">“තුට්ටු දෙකකට ගේකුරුල්ලන් පස් දෙනෙකු විකුණනවා නොවේ ද? දෙවියන් වහන්සේ උන්ගෙන් එකකු වත් අමතක නොකරන සේක. </span></span><span class="verse v7" data-usfm="LUK.12.7"><span class="label">7</span><span class="content">ඔබගේ හිසකෙස් සියල්ල පවා ගණන් කොට ඇත. බිය නොවන්න; ඔබ ගේකුරුල්ලන් රාශියකට වඩා අගනේ ය.”</span></span> 
     </div> 
     <div class="s1"> <span class="heading"><b>ක්‍රිස්තුන් වහන්සේ පිළිගැනීම හා ප්‍රතික්ෂේප කිරීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:32-33</b></span><span class="heading"><b>;</b></span><span class="heading"><b>12:32</b></span><span class="heading"><b>;</b></span><span class="heading"><b>10:19-20</b></span><span class="heading"><b>)</b></span> 
     </div> 
     <div class="p"> <span class="verse v7" data-usfm="LUK.12.7"><span class="content"> </span></span><span class="verse v8" data-usfm="LUK.12.8"><span class="label">8</span><span class="content">“තවද යමෙක් මනුෂ්‍යයන් අබිමුවෙහි මා පිළිගත් බවට සාක්ෂි දරන්නේ ද, මනුෂ්‍ය-පුත්‍රයාණෝත් දෙවියන් වහන්සේගේ දූතයන් අබිමුවෙහි ඔහු පිළිගත් බවට සාක්ෂි දරන සේක. </span></span><span class="verse v9" data-usfm="LUK.12.9"><span class="label">9</span><span class="content">එහෙත්, මනුෂ්‍යයන් අබිමුවෙහි මා ප්‍රතික්ෂේප කරන තැනැත්තේ දෙවියන් වහන්සේගේ දූතයන් අබිමුවෙහි දී ප්‍රතික්ෂේප කරනු ලැබේ යයි මම ඔබට කියමි. </span></span><span class="verse v10" data-usfm="LUK.12.10"><span class="label">10</span><span class="content"> මනුෂ්‍ය-පුත්‍රයාණන්ට විරුද්ධ ව යමක් කියන කවරෙකුට වුව ද කමාව ලැබෙන්නේ ය; එහෙත් ශුද්ධාත්මයාණන්ට, විරුද්ධ ව අපහාස කරන්නාට නම් කමාවක් නොලැබෙන්නේ ය. </span></span><span class="verse v11" data-usfm="LUK.12.11"><span class="label">11</span><span class="content"> ඔවුන් ධර්මශාලාවලට ද අධිපතීන් හා ආණ්ඩුකාරයන් ඉදිරියට ද ඔබ ගෙන යන කල, ඔවුන්ට උත්තර දෙන්නේ කෙසේ ද කියා වත්, කියන්නේ කුමක් ද කියා වත්, සිතමින් කරදර නොවන්න. </span></span><span class="verse v12" data-usfm="LUK.12.12"><span class="label">12</span><span class="content">ඔබ කිය යුතු දේ ඒ මොහොතේ දී ම ශුද්ධාත්මයාණන් වහන්සේ ඔබට දන්වනු ඇත.”</span></span> 
     </div> 
     <div class="s1"> <span class="heading"><b>පොහොසත් මෝඩයා පිළිබඳ උපමාව</b></span> 
     </div> 
     <div class="p"> <span class="verse v12" data-usfm="LUK.12.12"><span class="content"> </span></span><span class="verse v13" data-usfm="LUK.12.13"><span class="label">13</span><span class="content">සමූහයා අතරෙන් එක් තැනැත්තෙක් කතා කොට, “ගුරුදේවයෙනි, මා සමඟ අපේ උරුමය බෙදාගන්න මාගේ සහෝදරයාට කිව මැනවැ”යි උන් වහන්සේට කී ය. </span></span><span class="verse v14" data-usfm="LUK.12.14"><span class="label">14</span><span class="content">එහෙත් උන් වහන්සේ කතා කරමින්, “මිත්‍රය, ඔබ කෙරෙහි නඩුකාරයෙකු, නොහොත් දේපළ බදෙන්නකු කොට මා පත් කෙළේ කවරෙක් දැ”යි ඔහුගෙන් ඇසූ සේක. </span></span><span class="verse v15" data-usfm="LUK.12.15"><span class="label">15</span><span class="content">“තවද, සියලු ආකාර තණ්හාවලින් පරෙස්සම් වෙන්නට බලාගන්න; මනුෂ්‍යයකුට කොතරම් දේපළ තිබුණත් ඔහුගේ ජීවිතය ඒ පිට රඳා නැතැ”යි ඔවුන්ට වදාළ සේක. උන් වහන්සේ උපමාවක් කියමින් මෙ‍සේ වදාළ සේක; </span></span><span class="verse v16" data-usfm="LUK.12.16"><span class="label">16</span><span class="content">“එක් ධනවතෙකුගේ වතුපිටිවල බොහෝ පලදාව ඇති විය. </span></span><span class="verse v17" data-usfm="LUK.12.17"><span class="label">17</span><span class="content">එවිට ඔහු තම සිතින් කල්පනා කරමින්, මම කුමක් කරම් ද? මාගේ භවභෝග රැස් කර තබන්න ඉඩකඩ නැත. </span></span><span class="verse v18" data-usfm="LUK.12.18"><span class="label">18</span><span class="content">මම මෙ‍සේ කරමි: මාගේ අටුකොටු කඩා දමා වඩා විශාල ඒවා ගොඩනඟා, ඒවායේ මාගේ සියලු ධනධාන්‍ය රැස් කොට තබා, </span></span><span class="verse v19" data-usfm="LUK.12.19"><span class="label">19</span><span class="content">‘අවුරුදු ගණනාවකට සෑහෙන තරම් අගනා වස්තු සම්භාරයක් මෙ‍හි රැස් කොට තිබේ. විවේක සුවයෙන් කා බී ප්‍රීති වන්නැ’යි මට ම කියාගනිමි. </span></span><span class="verse v20" data-usfm="LUK.12.20"><span class="label">20</span><span class="content">එහෙත් දෙවියන් වහන්සේ ඔහුට කතා කොට, ‘අඥානය, අද රාත්‍රියේ දී ඔබගේ ප්‍රාණය ඔබෙන් ගනු ලැබේ; එවිට ඔබ රැස් කොටගත් දෙය කවරෙකුට අයිති වන්නේ දැ’යි වදාළ සේක. </span></span><span class="verse v21" data-usfm="LUK.12.21"><span class="label">21</span><span class="content">දෙවියන් වහන්සේ ඉදිරියෙහි පොහොසත් නොවී තමාට ම වස්තු රැස් කරගන්නා අය එවැනි ය.”</span></span> 
     </div> 
     <div class="s1"> <span class="heading"><b>පෞද්ගලික ඕනෑකම් ගැන කරදර වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 6:25-34-19-21</b></span><span class="heading"><b>)</b></span> 
     </div> 
     <div class="p"> <span class="verse v21" data-usfm="LUK.12.21"><span class="content"> </span></span><span class="verse v22" data-usfm="LUK.12.22"><span class="label">22</span><span class="content">තවද උන් වහන්සේ සිය ශ්‍රාවකයන්ට මෙ‍සේ වදාරන සේක්: “එහෙයින් මම ඔබට කියමි, කුමක් කමු ද කියා ජීවිතය ගැන වත්, කුමක් අඳිමු ද කියා ශරීරය ගැන වත් කරදර නොවන්න. </span></span><span class="verse v23" data-usfm="LUK.12.23"><span class="label">23</span><span class="content">කෑමට වඩා ජීවිතය ද ඇඳුමට වඩා ශරීරය ද උතුම් ය. </span></span><span class="verse v24" data-usfm="LUK.12.24"><span class="label">24</span><span class="content">කපුටන් ගැන කල්පනා කරන්න: උන් වපුරන්නේ නැත, කපන්නේත් නැත, උන්ට අටුකොටු නැත, ගබඩාවක් ද නැත. එහෙත් දෙවියන් වහන්සේ උන් පෝෂණය කරන සේක. ඔබ පක්ෂීන්ට වඩා කොතරම් අගනේ ද? </span></span><span class="verse v25" data-usfm="LUK.12.25"><span class="label">25</span><span class="content">සිත් තැවුළෙන් ඔබගේ ආයු ප්‍රමාණය දික්</span><span class="content"> කරගන්න ඔබ අතරෙන් කවරෙකුට පුළුවන් ද? </span></span><span class="verse v26" data-usfm="LUK.12.26"><span class="label">26</span><span class="content">ඉදින් එවැනි සුළු දෙයක් වත් කරගන්නට ඔබට නොහැකි නම්, ඔබ අනෙක් කාරණා ගැන කරදර වන්නේ මන් ද? </span></span><span class="verse v27" data-usfm="LUK.12.27"><span class="label">27</span><span class="content"> මානෙල් මල් ගැන කල්පනා කරන්න; ඒවා නූල් කටින්නේ වත් වියන්නේ වත් නැත. එහෙත්, තමාගේ සකල රාජ තේජසින් සැරසී සිටි සලමොන් වුව ද මානෙල් මලක් සේ, විරාජමාන නොවී යයි මම ඔබට කියමි. </span></span><span class="verse v28" data-usfm="LUK.12.28"><span class="label">28</span><span class="content">ඇදහිලි හීන තැනැත්තෙනි! කෙතෙහි අද තිබී හෙට උදුනෙහි දමනු ලබන තෘණ දෙවියන් වහන්සේ මෙ‍සේ සරසන සේක් නම්, ඊට කොපමණ වැඩියෙන් ඔබ නොසරසන සේක් ද? </span></span><span class="verse v29" data-usfm="LUK.12.29"><span class="label">29</span><span class="content">එබැවින් ඔබ කුමක් කන්නේ ද කියා වත්, කුමක් බොන්නේ ද කියා වත් සොයමින් කරදර නොවන්න. </span></span><span class="verse v30" data-usfm="LUK.12.30"><span class="label">30</span><span class="content">මේ සියල්ල ලෝකයේ සියලු ජාතීහු මුළු සිතින් සොයා යති; මේ දේවල් ඔබට අවශ්‍ය බව ඔබේ පියාණන් වහන්සේ දන්නා සේක. </span></span><span class="verse v31" data-usfm="LUK.12.31"><span class="label">31</span><span class="content">එසේ නොව උන් වහන්සේගේ රාජ්‍යය සොයා යන්න, එවිට මේ දේවල් ද ඔබට දෙනු ලැබේ.</span></span> 
     </div> 
     <div class="p"> <span class="verse v31" data-usfm="LUK.12.31"><span class="content"> </span></span><span class="verse v32" data-usfm="LUK.12.32"><span class="label">32</span><span class="content">“කුඩා රැළ, බිය නොවන්න, ඔබට රාජ්‍යය දෙන්නට ඔබගේ පියාණන් වහන්සේ සැදී පැහැදී සිටින සේක. </span></span><span class="verse v33" data-usfm="LUK.12.33"><span class="label">33</span><span class="content">ඔබ සතුදේ විකුණා දන් දෙන්න; නොදිරන පසුම්බි ද නොපිරිහෙන වස්තු ද ස්වර්ගයෙහි ඔබට සපයාගන්න. එහි දී ඒවාට සොරු ළං නොවෙති, කාවෝ ද නාස්ති නොකරති. </span></span><span class="verse v34" data-usfm="LUK.12.34"><span class="label">34</span><span class="content">මන්ද, ඔබගේ වස්තුව කොතැන ද, ඔබගේ සිතත් එතැන ම ය.”</span></span> 
     </div> 
     <div class="s1"> <span class="heading"><b>විශ්වාසදායක දාසයෝ</b></span> 
     </div> 
     <div class="p"> <span class="verse v34" data-usfm="LUK.12.34"><span class="content"> </span></span><span class="verse v35" data-usfm="LUK.12.35"><span class="label">35</span><span class="content"> </span><span class="content"> “ඔබගේ ඉඟ පටි බැඳගන්න, පහන් ද දල්වා තබාගන්න. </span></span><span class="verse v36" data-usfm="LUK.12.36"><span class="label">36</span><span class="content"> තම ස්වාමියා සරණ මංගල්‍යයෙන් පසු, පෙරළා අවුත් දොරට තට්ටු කළ වහා ම දොර හරිනු වස් ඔහුගේ ඊම බල බලා සිටින මනුෂ්‍යයන් හා සමාන ව සිටින්න. </span></span><span class="verse v37" data-usfm="LUK.12.37"><span class="label">37</span><span class="content">ස්වාමියා එන කල දාසයන් අවදි ව සිටිනු ඔහු දුටුවොත් ඒ දාසයෝ භාග්‍යවන්තයෝ ය. ඇත්තෙන් ම මම ඔබට කියමි, ඔහු තමාගේ ඉඟ පටිය බැඳ ඔවුන් කෑමට හිඳුවා ඔවුන්ට උපස්ථාන කරන්නේ ය. </span></span><span class="verse v38" data-usfm="LUK.12.38"><span class="label">38</span><span class="content">ඔහු දෙ වන යාමයේ දී හෝ තුන් වන යාමයේ දී හෝ අවුත් එලෙස ම දකින්නේ නම් ඒ දාසයෝ භාග්‍යවන්තයෝ ය. </span></span><span class="verse v39" data-usfm="LUK.12.39"><span class="label">39</span><span class="content"> එහෙත්, සොරා කොයි පැයේ දී එන්නේ දැ යි ගෙදර ස්වාමියා දැන සිටියේ නම්, ඔහු නොනිදා හිඳ, තමාගේ ගෙය බිඳීමට ඉඩ නොදෙන බව දැනගන්න. </span></span><span class="verse v40" data-usfm="LUK.12.40"><span class="label">40</span><span class="content">එබැවින් ඔබත් සූදානම් ව සිටින්න. මෙ‍සේ කියන්නේ, ඔබ බලාපොරොත්තු නොවන පැයක දී මනුෂ්‍ය-පුත්‍රයාණන් වඩින නිසා ය.”</span></span> 
     </div> 
     <div class="s1"> <span class="heading"><b>විශ්වාසී හා අවිශ්වාසී දාසයෝ</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 24:45-51</b></span><span class="heading"><b>)</b></span> 
     </div> 
     <div class="p"> <span class="verse v40" data-usfm="LUK.12.40"><span class="content"> </span></span><span class="verse v41" data-usfm="LUK.12.41"><span class="label">41</span><span class="content">එවිට පේදුරු කතා කරමින්, “ස්වාමීනි, මේ උපමාව වදාරන්නේ අප උදෙසා ද, නැතහොත් සියල්ලන් උදෙසා දැ”යි උන් වහන්සේගෙන් ඇසී ය. </span></span><span class="verse v42" data-usfm="LUK.12.42"><span class="label">42</span><span class="content">එවිට සමිඳාණන් වහන්සේ මෙ‍සේ පිළිතුරු දුන් සේක: “ඉදින් ස්වාමියා විසින් තම ගෙයි වැසියන්ට නියම වේලාවට ආහාර කොටස සපයන පිණිස ඔවුන් කෙරේ පත් කරනු ලබන විශ්වාසී, සිහි නුවණ ඇති ගබඩාකාරයා කවරෙක් ද? </span></span><span class="verse v43" data-usfm="LUK.12.43"><span class="label">43</span><span class="content">ස්වාමියා ආ කල යම් දාසයකු සිය සේවයෙහි සිටිනු ඔහු දුටුවොත් ඒ දාසයා භාග්‍යවන්තයෙක් ය. </span></span><span class="verse v44" data-usfm="LUK.12.44"><span class="label">44</span><span class="content">ඒ ස්වාමියා තමා සන්තක සියල්ල භාර ව ඔහු පත් කරන්නේ යයි ඇත්තෙන් ම මම කියමි. </span></span><span class="verse v45" data-usfm="LUK.12.45"><span class="label">45</span><span class="content">එහෙත් ඒ දාසයා, ‘මාගේ ස්වාමියාගේ ඊම පමාවනු ඇතැ’යි සිතමින් දැසිදසුන්ට පහර දෙන්නටත් කා බී මත් වන්නටත් පටන් ගතහොත්, </span></span><span class="verse v46" data-usfm="LUK.12.46"><span class="label">46</span><span class="content">ඔහු බලාපොරොත්තු නොවන දිනක දී, නොදන්නා පැයක දී ඒ දාසයාගේ ස්වාමියා අවුත් ඔහුට දරුණු ලෙස දඬුවම් කොට, අවිශ්වාසීන්ට නියම ඉරණම ඔහුටත් නියම කරන්නේ ය. </span></span><span class="verse v47" data-usfm="LUK.12.47"><span class="label">47</span><span class="content">සිය ස්වාමියාගේ අදහස දැනගෙනත්, ඒ අදහස පරිදි කටයුතු සංවිධානය නොකළාවූ ද ක්‍රියා නොකළාවූ ද දාසයා බොහෝ පහර ලබන්නේ ය. </span></span><span class="verse v48" data-usfm="LUK.12.48"><span class="label">48</span><span class="content">එහෙත් ඒ අදහස නොදැන, පහර ලැබීමට නිසි දේ කළ අය ස්වල්ප වශයෙන් පහර ලබන්නෝ ය. යමෙකුට බොහෝ දේ දෙන ලද්දේ ද, ඔහුගෙන් බොහෝ දේ බලාපොරොත්තු වනු ලැබේ; යමෙකුට බොහෝ දේ පවරන ලද්දේ ද, ඔහුගෙන් ඊටත් වැඩියෙන් බලාපොරොත්තු වනු ලැබේ.”</span></span> 
     </div> 
     <div class="s1"> <span class="heading"><b>භේදයට හේතුව ජේසුස් වහන්සේ ය</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 10:34-36</b></span><span class="heading"><b>)</b></span> 
     </div> 
     <div class="p"> <span class="verse v48" data-usfm="LUK.12.48"><span class="content"> </span></span><span class="verse v49" data-usfm="LUK.12.49"><span class="label">49</span><span class="content">“පොළොව මත ගිනි ලන්න ආවෙමි. ගින්න දැනට ම ඇවිළී තිබේ නම් කොපමණ හොඳ ද! </span></span><span class="verse v50" data-usfm="LUK.12.50"><span class="label">50</span><span class="content"> මට එක්තරා බව්තීස්ම-ස්නාපනයක් ලබන්න තිබේ; එය ඉටු වන තුරු මම දැඩි සිත් වේදනාවෙන් පසු වෙමි. </span></span><span class="verse v51" data-usfm="LUK.12.51"><span class="label">51</span><span class="content">පොළොවෙහි සාමය දෙන පිණිස ආවෙමි යි ඔබ සිතන්නාහු ද? එසේ නොවේ. මා ආවේ භේද ඇති කරන පිණිස යයි මම ඔබට කියමි. </span></span><span class="verse v52" data-usfm="LUK.12.52"><span class="label">52</span><span class="content">මෙ‍වක් පටන් එක ගෙදර වසන පස් දෙනෙකුගෙන් දෙදෙනෙකුට විරුද්ධ ව තිදෙනෙක් ද තිදෙනෙකුට විරුද්ධ ව දෙදෙනෙක් ද භේද වන්නෝ ය. </span></span><span class="verse v53" data-usfm="LUK.12.53"><span class="label">53</span><span class="content"> පියා පුතාටත්, පුතා පියාටත්, මව දුවටත්, දුව මවටත්, නැන්දම්මා ලේලිටත්, ලේලිය නැන්දම්මාටත් විරුද්ධ ව භේද වන්නෝ ය.”</span></span> 
     </div> 
     <div class="s1"> <span class="heading"><b>අවස්ථාව තේරුම්ගැනීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 16:2-3</b></span><span class="heading"><b>)</b></span> 
     </div> 
     <div class="p"> <span class="verse v53" data-usfm="LUK.12.53"><span class="content"> </span></span><span class="verse v54" data-usfm="LUK.12.54"><span class="label">54</span><span class="content">තවද උන් වහන්සේ සමූහයන්ට කතා කොට, “අවර දිගින් වලාකුළක් නඟිනු ඔබ දක්නා විට, ‘වර්ෂාවක් එන්නේ ය’යි ඔබ එවේලේ ම කියන්නහු ය; එසේ ම වහින්නේ ය. </span></span><span class="verse v55" data-usfm="LUK.12.55"><span class="label">55</span><span class="content">දකුණු දිගින් සුළඟ හමන විට, ‘දැඩි ග්‍රීෂ්මයක් වන්නේ ය’යි ඔබ කියන්නහු ය; එසේ ම වන්නේ ය. </span></span><span class="verse v56" data-usfm="LUK.12.56"><span class="label">56</span><span class="content">කෛරාටිකයෙනි, අහසේ ද පොළොවේ ද ලකුණු තෝරා දීමට ඔබ දන්නාහු ය; එහෙත් මේ නියමිත මොහොත ඔබ නොදන්නේ කෙසේ ද?”</span></span> 
     </div> 
     <div class="s1"> <span class="heading"><b>පැමිණිලිකරු සමඟ සමඟි වීම</b></span> 
     </div> 
     <div class="r"> <span class="heading"><b>(</b></span><span class="heading"><b>මතෙ 5:25-26</b></span><span class="heading"><b>)</b></span> 
     </div> 
     <div class="p"> <span class="verse v56" data-usfm="LUK.12.56"><span class="content"> </span></span><span class="verse v57" data-usfm="LUK.12.57"><span class="label">57</span><span class="content">“හරි දෙය කුමක් දැ යි ඔබ ම විනිශ්චය නොකරන්නේ මන් ද? </span></span><span class="verse v58" data-usfm="LUK.12.58"><span class="label">58</span><span class="content">ඔබේ පැමිණිලිකාරයා සමඟ උසාවියට යන විට, මඟ දී ම ඔහු සමඟ බේරුමක් කර ගැනීමට බොහෝ වෙහෙස මහන්සි ගන්න. එසේ නොකළොත් සමහරවිට ඔහු ඔබ නඩුකාරයා වෙත ඇදගෙන යන්නේ ය; නඩුකාරයා ද ඔබ උසාවියේ නිලධාරියාට භාර දෙන්නේ ය; උසාවියේ නිලධාරියා ඔබ හිරගෙට යවන්නේ ය. </span></span><span class="verse v59" data-usfm="LUK.12.59"><span class="label">59</span><span class="content">අන්තිම සතයට ගෙවන තුරු ඔබ එතැනින් පිටතට නොඑන්නෙහි යයි ඔබට කියමි.”</span></span> 
     </div> 
    </div> 
   </div> 
  </div>
 </body>
</html>